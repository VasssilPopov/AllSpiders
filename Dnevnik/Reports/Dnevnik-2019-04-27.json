{"url": "https://www.dnevnik.bg/sport/2019/04/27/3426343_mesi_koroniasa_barselona_s_titlata_v_la_liga_v_nerven/", "text": "Три кръга преди края на сезона \"Барселона\" триумфира с титлата в Ла Лига. За втора поредна година каталунците печелят златните медали, като това стана с домакинска победа 1:0 над \"Леванте\". Единственият гол вкара Лионел Меси, който се разписа в 62-ата минута. В края на мача за шампионите имаше и нервни моменти, след като гостите се хвърлиха да изравняват. Съставът на Ернесто Валверде е недостижим на върха в шампионата с 83 точки, с девет повече от втория. Титлата е 26-а в историята на каталунците и седма за последните 10 сезона и осма в последните 11. В този период големият съперник \"Реал\" (Мадрид) стигна само два пъти до отличиаето, а с една титла се окичи и \"Атлетико\". Преди двубоя каталунците се нуждаеха от победа, след като по-рано през деня \"Атлетико\" (Мадрид) надви \"Валядолид\" с 1:0 на своя \"Уанда метрополитано\". Валверде започна без Лионел Меси и Серхио Бускетс, които останаха на пейката, за да съхранят сили преди полуфинала в Шампионската лига срещу \"Ливърпул\". И двамата обаче се появиха в хода на мачa. През първата част играта се водеше изцяло пред вратата на гостите от Валенсия. Футболистите на \"Леванте\" рядко минаваха центъра и за 45 минути не отправиха нито един удар към вратата на Марк-Андре тер Стеген. За \"Барселона\" изстрелите бяха 12, от които седем точни. Играчите на Ернесто Валверде имаха половин дузина отлични шансове за гол. Луис Суарес стреля два пъти още до втората минута, а отлични възможности се откриха и пред Филипе Коутиньо. Веднъж бразилецът удари и греда. На почивката Валверде пусна Меси и играта на \"Барселона\" беше с още една идея по-опасна за гостите. Аржентинецът увличаше по няколко бранители в зелени фланелки, но те го изпуснаха в 62-ата минута. След продължителна атака и няколко рикошета, Видал намери Меси, а той финтира двама бранители само със спирането, за да насочи топката в долния десен ъгъл на Айтор и да открие - 1:0. За капитана на \"Барселона\" това беше 34-и гол в Ла Лига от началото на сезона в 32 мача. Във всички турнири аржентинецът се е разписал 46 пъти в 45 мача. Първият удар за гостите изобщо дойде в 64-ата минута. Борха Майорал беше изведен срещу Тер Стеген, но вратарят изби в корнер. До края на двубоя каталунците действаха лежерно, без особена агресия и доиграваха минутите. \"Леванте\" изглеждаше тимът, който има повече желание и гостите опитаха всячески да се борят да реализират гол. В края на редовното време \"Леванте\" удари и греда след разбъркване. Тер Стеген обаче успя да реагира и да улови топката. В предни позиции каталунците пропиляха поредица от положения заради индивидуални действия. Суарес действаше индивидуално няколко пъти вместо да подава и това се оказа грешка.", "date": "2019.04.27", "title": "Меси короняса \"Барселона\" с титлата в нервен мач с \"Леванте\""}
{"url": "https://www.dnevnik.bg/sport/2019/04/27/3426241_mejdunarodnata_federaciia_po_shah_promeni_formata_na/", "text": "Международната федерация по шахмат (ФИДЕ) промени формата на мача за световната титла, съобщават от пресслужбата на организацията. Вместо досегашните 12 партии вече ще се играят 14. Почивните дни са намалени от шест на пет, а на реми двамата шахматисти ще могат да се съгласяват след 40-ия ход на черните фигури, а не на 30-ия. Променено е и контролното време. Гросмайсторите ще имат 120 минути за първите 40 хода, 60 минути за следващите 20 хода и 15 минути за останалата част с добавени 30 секунди след 61-ия ход. Досега времето беше 100 минути за 40 хода, 50 минути за следващите 20 хода и 15 минути до края на партията с добавени 30 секунди на всеки ход. Минималната сума на наградния фонд е повишена на 2 милиона евро. Победителят ще получи 60 процента от нея, ако в мач за титлата са изиграни не повече от 14 партии и 55 процента, ако победата е постигната след тайбрек. Световната титла през 2018 г. спечели  Магнус Карлсен . Норвежецът победи американеца Фабиано Каруана и защити титлата, която неизменно печели в последните четири шампионата. Следващото световно първенство е през 2020 г.", "date": "2019.04.27", "title": "Международната федерация по шах промени формата на мача за световната титла"}
{"url": "https://www.dnevnik.bg/sviat/2019/04/27/3426248_v_moskva_se_zapali_fontan_sled_restavraciia_za_12_mlrd/", "text": "В Москва е горял фонтанът \"Каменното цвете\", който е открит преди дни след реставрация, струвала 1.2 млрд. рубли (около 32,6 млн. лв.). Фонтанът се намира в района на ВДНХ (Изложба на достиженията на народното стопанство). На снимки, публикувани във \"Фейсбук\" от потребителя Федот Пухлов, се вижда че димът излиза от зала в която се намира пулта за управление на фонтана. От ВДНХ твърдят, че е е имало само задимяване без огън, което бързо е отстранено, а фонтанът не е пострадал. Реставрацията на \"Каменното цвете\" е продължила повече от година. Той е построен през 50-те години и една от емблемите на ВДНХ.", "date": "2019.04.27", "title": "В Москва се запали фонтан след реставрация за 1.2 млрд. рубли"}
{"url": "https://www.dnevnik.bg/sport/2019/04/27/3426254_leikurs_i_lebron_djeims_sa_1_po_prodadeni_ekipi_v_nba/", "text": "Лос Анджелис лейкърс\" е отборът в НБА, който е продал най-много екипи от началото на сезона. Това обявиха от лигата и Асоциацията на играчите в НБА (NBPA). Те отчитат данните от онлайн магазина на НБА, с което обявиха, че \"езерняците\" са най-популярния отбор. До голяма степен това се дължи на трансфера на  Леброн Джеймс  в Ел Ей. Фланелката с №23 на Краля при 16-кратните шампиони е най-продаваната за сезон 2018-19. По този начин крилото на \"Лейкърс\" изпреварва Стеф Къри от шампиона \"Голдън стейт уориърс\", който беше №1 в списъка. В последните три сезона \"воините\" и Къри бяха №1 по продадени екипи. Трансферът на Джеймс има голям ефект върху тима от Лос Анджелис. Веднага след обявяването на новината през миналото лято \"Лейкърс\" увеличи цената на билетите. Първата контрола преди сезона срещу \"Уориърс\" пък е била наблюдавана от близо 2 милиона души по ESPN. Това е най-висок рейтинг за предсезонна контрола от 1994 г., когато започват да се отчитат подобни данни. След Джеймс и Къри, играчите, продали най-много екипи са Янис Антетокумбо (\"Милуоки бъкс\"), Кайри Ървинг (\"Бостън селтикс\") и звездата на \"Филаделфия 76ърс\" Джоел Ембийд. \"Сиксърс\" е с трима играчи в топ 10, като освен Ембийд това са Бен Симънс (9-и) и Джими Бътлър (10-и). Лука Дончич е 13-и в този списък, като е новобранецът продал най-много екипи. Словенецът направи забележителен първи сезон в тима на \"Далас маверикс\". Междувременно шампионът \"Голдън стейт\" се класира за втория кръг в плейофите. \"Воините\" победиха \"Лос Анджелис клипърс\" със 129:110 и затвориха серията с 4:2 успеха. Кевин Дюрант изигра впечатляващ мач, отбелязвайки 50 точки. Дреймънд Грийн записа \"трипъл-дабъл\" – 16 точки, 10 асистенции и 14 борби.", "date": "2019.04.27", "title": "\"Лейкърс\" и Леброн Джеймс са №1 по продадени екипи в НБА"}
{"url": "https://www.dnevnik.bg/ot_vas/novini_ot_vas/2019/04/27/3426215_manastirut_na_sveta_hildegard_prorochicata/", "text": "Манастирът на Света Хилдегард от Бинген или абатството Ейбинген е защитен от ЮНЕСКО като част от долината на Рейн. Света Хилдегард е била пророчица живяла дълго през 11-12 век.", "date": "2019.04.27", "title": "Манастирът на Света Хилдегард пророчицата"}
{"url": "https://www.dnevnik.bg/sviat/2019/04/27/3426263_putin_iska_da_govori_sus_zelenski_za_prikljuchvaneto/", "text": "Руският президент Владимир Путин заяви днес в Пекин, че иска да знае позицията на новоизбрания украински президент Володимир Зеленски за уреждането на конфликта в източна Украйна. \"Ако ние се срещнем един ден, ако започнат някакви преговори, което не изключвам, ние трябва да поговорим най-вече за това как да приключим конфликта в югоизточна Украйна\", каза Путин. Той отбеляза, че за уреждането на конфликта има \"само един начин - изпълнението на Минските договорености\". Путин обърна внимание на изявленията на Зеленски по време на предизборната кампания, че няма да подпише указ за амнистия за участниците в конфликта в Донбас и не се съгласи с предоставянето на специален статут на съответните територии, които са ключови точки от споразуменията в Минск от 2015 година. \"И как е възможно без спазването на Минските споразумения за решаване на проблема с ЛНР/ДНР? Бих искал да му задам тези въпроси и да обсъдим тези теми\", каза руският лидер.  Даването на специален статут на окупираните от Русия, макар и не официално, територии и амнистията са две от 13-те точки в Минските споразумения. За да се случи това е необходимо спиране на огъня и изтегляне на войските (бел. ред.)  В Пекин Путин каза също, че Москва обмисля възможността да облекчи процедурата за получаване на руско гражданство за всички украински граждани, а не само за жителите на сепаратистките области в източната част на страната. В сряда Путин подписа  указ, който опростява процедурата  за получаване на руски паспорти от жителите на самопровъзгласилите се Донецка и Луганска народна република (ДНР и ЛНР) в Източна Украйна.", "date": "2019.04.27", "title": "Путин иска да говори със Зеленски за приключването на конфликта в Донбас"}
{"url": "https://www.dnevnik.bg/sviat/2019/04/27/3426256_sporazumeniia_za_64_mlrd_dolara_sa_bili_skljucheni_na/", "text": "Китайският президент Си Цзинпин съобщи, че участниците във втория форум \"Един пояс, един път\" в Пекин са сключили 283 споразумения за общо 64 милиарда долара, предадоха ДПА и ТАСС, цитирани от БТА. \"Тези резултати показват, че сътрудничеството в инициативата е изискване на съвременната епоха. То поставя интересите на хората на първо място и е широко подкрепяно и изгодно за всички страни\", заяви той. В речта си китайският президент повтори, че този гигантски инфраструктурен проект ще наблегне на \"отворено, чисто и зелено развитие\", а различните участници в него \"ще се консултират като равни\". Страните участнички в \"Един пояс, един път\" се договориха да разширят сътрудничеството си по суша, въздух и море, както и в дигиталната сфера, каза Си Цзинпин. Той добави, че участниците във форума са се споразумели да работят над създаването на икономически коридори и зона за търговско-икономическо сътрудничество. Вторият форум за международно сътрудничество \"Един пояс, един път\" протече от 25 до 27 април в Пекин.", "date": "2019.04.27", "title": "Споразумения за 64 млрд. долара са били сключени на форума \"Един пояс, един път\""}
{"url": "https://www.dnevnik.bg/bulgaria/2019/04/27/3426265_blagodatniiat_ogun_sleze_v_erusalim/", "text": "Благодатният огън се спусна на Великата събота в навечерието на Великден в църквата на Божия гроб в Ерусалим, съобщиха световните агенции. Той се появява в мраморен параклис над пещерата на Божи гроб, където според легендата е погребан Иисус Христос. Вярващите от цял свят приветстваха слизането на Благодатния огън с думите \"Христос возкресе! Во истина возкресе!\". Събитието е предшествано от няколко часа молитви на хиляди хора. Предстои огънят да бъде пренесен в различни части на света. България за 15 път пренася благодатния огън, като делегацията е ръководена от старозагорският митрополит Киприан. Българската делегация използва правителствения самолет \"Фалкон\". За първи път част от делегацията е и представител на македонската православна църква. В България пристигането на благодатния огън се очаква около 20 часа, след което той ще бъде разнесен из цялата страна. Първите сведения за запалването на свещите и на кандилата в църквата на Божи гроб са от четвърти век. Тогава за празника нямало масло и патриарх Нарцис наредил да сложат вода. В нощта на Литургията, внезапно всички кандила и свещите на самия патриарх се запалили. Оттогава чудото се случва всяка година. Когато Йерусалим преминавал \"през ръцете\" на кръстоносци, евреи, византийци, османци, църквата била разрушавана, поругавана, наново достроявана, но Благодатният огън бил все там на Великден. Има сведение, че Огънят не слязъл един-единствен път в самата църква, а около нея. Арменският патриарх през 1579 г. подкупил султан Мурад, за да получи неговата църква единствена правото да служи Пасха в Божи гроб. Всички вярващи излезли извън затворената църква. Но колкото и да се молел патриархът, огънят така и не слизал. Но вместо това като мълния се запалил извън храма, блеснал в една от колоните, където се молел православният патриарх и всички вярващи вече могли да получат частица от него.", "date": "2019.04.27", "title": "Благодатният огън слезе в Ерусалим"}
{"url": "https://www.dnevnik.bg/sport/2019/04/27/3426272_totnum_dopusna_purva_zaguba_na_noviia_si_stadion/", "text": "\"Тотнъм\" загуби в дербито на Лондон срещу \"Уест хем\" с 0:1 и допусна първо поражение на новия си стадион. \"Шпорите\" изиграха пореден двубой, в който направиха много грешки и не успяха да утвърдят на третата позиция. Единственият гол в мача вкара Михаил Антонио в 67-ата минута. Дотук \"Тотнъм\" беше в серия от 4 победи на  \"Тотнъм стейдиъм\" , откакто се премести на него в началото на април. \"Шпорите\" не само, че нямаха загуба на съоръжението, но дотук не бяха и допуснали гол на него. Преди 13 години \"Уест хем\" беше отборът, който нанесе първа загуба и на \"Арсенал\" на новия му стадион \"Емиратс\". През първото полувреме и двата състава имаха своите шансове, като най-добрата се откри пред \"Тотнъм\" и Кристиан Ериксен. След почивката \"Уест хем\" заигра на контраатака и използва максимално своите шансове. В 67-ата минута Марко Арнаутович намери Антонио в наказателното поле, който се пласира добре между централните защитници. Англичанинът пое топката и веднага я изстреля мощно, с което не остави шансове на Юго Лорис. След поражението \"Тотнъм\" остава трети със 70 точки, със само три пред \"Челси\" и четири пред \"Арсенал\". И двата тима обаче са с мач по-малко от \"шпорите\".", "date": "2019.04.27", "title": "\"Тотнъм\" допусна първа загуба на новия си стадион"}
{"url": "https://www.dnevnik.bg/bulgaria/2019/04/27/3426273_ahmed_musa_veche_e_v_zatvora_v_pazardjik_za_izlejavane/", "text": "Ислямският проповедник Ахмед Муса е преведен в затвора в Пазарджик заради влязла в сила присъда по т. н. \"Имамско дело\", съобщи БНР. Заедно с още 13 души той беше обвинен в омраза на религиозна основа и пропагандиране на война чрез разпространение на идеите на терористичната организация \"Ислямска държава\". Ахмед Муса и останалите бяха задържани при  акция на ДАНС през 2014 г.  Присъдата срещу Ахмед Муса по делото срещу 13-те имами е една година ефективно лишаване от свобода, но към нея се прибавят още три години от предишна условна присъда за разпространяване на радикален ислям. Така Ахмед Муса ще трябва да прекара в затвора общо 4 години. Върховният касационен съд е потвърдил и едногодишната условна присъда на имама на Сърница Саид Муутлу, с три години изпитателен срок и глоба от 3 хиляди лева за проповядване на антидемократична идеология. Със същото решение районният мюфтия Абдулах Салих е с 10 месеца условна присъда, с три годишен изпитателен срок и глоба от 3 хиляди лева. Останалите 10 имами остават с административни наказания и глоби между 2 и три хиляди лева. Срещу Ахмед Муса и още 13 негови последователи от Пазарджик, Пловдив и Асеновград тече трети съдебен процес за налагане на радикален ислям и разпространяване на идеите на \"Ислямска държава\".", "date": "2019.04.27", "title": "Ахмед Муса вече е в затвора в Пазарджик за излежаване на присъда от 4 години"}
{"url": "https://www.dnevnik.bg/bulgaria/2019/04/27/3426275_kratki_novini_samolet_kacna_vuv_varna_vmesto_v_sofiia/", "text": "Два самолета кацнаха във Варна, вместо в София, заради гръмотевична буря Полетите са били на нискотарифни компании от Ливърпул и Хамбург до София, съобщи Нова телевизия. По регламент е ангажимент на авиокомпаниите да придвижат пътниците до крайната точка на пътуване. От летището уточниха, че няма смущения в разписанието заради бурята. Девет души са задържани в Габрово след сбиване Инцидентът е станал пред заведение в града в малките часове на нощта. Сигнал на телефон 112 е подал пострадалият 31-годишен мъж. Полицаите установил, че след провокации от страна на пострадалия, който бил във видимо нетрезво състояние, по време на тържество в заведението е възникнал скандал между него и група мъже.", "date": "2019.04.27", "title": "Кратки новини: Два самолета кацнаха във Варна, вместо в София, заради гръмотевична буря"}
{"url": "https://www.dnevnik.bg/sviat/2019/04/27/3426282_vsichki_ukrainci_shte_poluchavat_rusko_grajdanstvo_po/", "text": "Москва планира да опрости получаването на руско гражданство за всички украинци, заяви днес пред журналисти в Пекин президентът на Русия Владимир Путин, цитиран от \"Франс прес\", предаде БТА. \"Смятаме да предоставим гражданство по опростена процедура на всички граждани на Украйна, не само на жителите на Луганската и Донецката република\", заяви Путин, като имаше предвид сепаратистките републики в Източна Украйна, непризнати от международната общност. Русия вече обяви в сряда, че е  опростила предоставянето на руско гражданство  на жители на сепаратистките региони в Украйна. Тази мярка беше осъдена от Киев и редица западни държави, които виждат в нея посегателство срещу суверенитета на Украйна, посочва АФП. Путин уточни, че страната му \"ще изпълни всичките си задължения към новите руски граждани\". \"След като получат руски паспорт, жителите на Източна Украйна ще получават социални помощи, пенсии, увеличения, всичко, на което имат право\", обясни Путин и добави, че тези плащания няма да натоварят руския бюджет, защото това е \"изчислено\". Той обясни, че ще бъде \"теорeтично възможно\" за хората, живеещи в тези райони, да получават едновременно нова руска и дотогавашна украинска пенсия. \"Странно е, че това решение предизвика негативни реакции. Полша издава такива паспорти на поляци, Румъния на румънци, Унгария на унгарци. И с какво руснаците са по-лоши от поляците, румънците и унгарците?\", попита риторично Путин. Обявеното от него предоставяне на руско гражданство за всички украинци дни след победата на актьора Володимир Зеленски на президентските избори в Украйна, доведе до ново осъждане от украинска страна. \"Русия иска да засили ескалацията и хаоса в Украйна и така да продължи да усложнява правилата на играта\", написа днес в Туитър Дмитро Кубела - постоянен представител на Украйна в Съвета на Европа. По-рано тази седмица пресслужбата на бъдещия президент Зеленски осъди това \"ново ясно потвърждение за света за ролята на Русия като агресор, който води войната срещу Украйна\". Днес Путин, който не е поздравил Зеленски за избирането му, но  каза, че е готов на обсъждания с новата власт , обясни, че желае \"да разбере\" позицията на Зеленски за конфликта и повтори, че е готов да \"води дискусия с него\". Киев призова Съвета на Европа да действа, за да попречи на Русия да изпълни намеренията си за предоставяне на гражданство на украинци.", "date": "2019.04.27", "title": "Всички украинци ще получават руско гражданство по опростена процедура, обяви Путин"}
{"url": "https://www.dnevnik.bg/photos/2019/04/27/3426293_fotogaleriia_blagodatniiat_ogun_sleze_v_erusalim/", "text": "Огънят, наричан още Свещен или Небесен, е едно от чудесата, които всяка година стават на Велика събота.", "date": "2019.04.27", "title": "Фотогалерия: Благодатният огън слезе в Ерусалим"}
{"url": "https://www.dnevnik.bg/sport/2019/04/27/3426276_botas_grabna_polpozishuna_v_azerbaidjan_sled_interesna/", "text": "Валтери Ботас ще стартира от полпозишън във второ поредно състезание от календара във Формула 1. Финландецът спечели квалификацията за Гран при на Азербайджан на пистата в Баку, след като надви съотборника си в \"Мерцедес\" Люис Хамилтън. В трета от четирите квалификации от началото на сезона \"Мерцедес\" доминираше над останалите екипи. Както и в Австралия и Китай, \"Сребърните стрели\" окупираха първа редица. За Ботас това е осми полпозишън в кариерата му. От началото на сезона обаче нито веднъж пилотът, стартирал от полпозишън не е спечелил неделния старт. Квалификацията в Баку беше много драматична, белязана от две тежки катастрофи - Роберт Кубица и Шарл Льоклер. С последната си обиколка Ботас успя да изпревари Хамилтън, като записа и рекорд на трасето. \"Направих много добра обиколка в края. \"Ферари\" бяха много бързи на тази писта, но ние сме на много високо ниво, също и сме уверени в качествата ни. В последната ми обиколка направих добър ефект на изтеглянето зад движещия се пред мен болид и това ми помогна\", каза Ботас след квалификацията. В първата част на квалификацията болидите на \"Ферари\" показаха скоростта си, но четири минути преди нейния край Пиер Гасли с \"Ред бул\" подобри времето на Шарл Льоклер. Постепенно и други състезатели подобриха резултатите си, но никой не беше по-бърз от французина. За втората част не се класираха пилотите на \"Уилямс\" Роберт Кубица и Джордж Ръсел, Нико Хюлкенберг с \"Рено\", Ромен Грожан с \"Хаас\" и Ланс Строл от \"Рейсинг пойнт\". В самия край Кубица сбърка в бърза обиколка и катастрофира тежко. Полякът разби своя болид в предпазната стена и това доведе до отпадането му от битката. Подновяването на квалификацията за втората част беше забавено с около 30 минути, докато маршалите възстановят предпазната стена.   Във втората фаза на квалификацията имаше ново забавяне, този път предизвикано от катастрофа на Шарл Льоклер. Пилотът от Монако беше изпратен на пистата от екипа си във \"Ферари\" с гуми медиум. Той обаче сгреши на същото място, където катастрофира и Кубица. \"Глупаво, аз съм глупак\", само каза по радиото Льоклер, който също отпадна от битката за разпределение на полпозишъна. Инцидентът с Льоклер донесе нов хаос на пистата, докато маршалите се справят с предпазната стена и я възстановят. Голямата пауза обаче не беше в интерес на пилотите, тъй като температурата на въздуха и на асфалта спаднаха драстично. Никой не успя да подобри времето си и така за последната част не се класираха Карлос Сайнц, Даниел Рикардо, Алекс Албън, Кевин Магнусен и Пиер Гасли. Отлично обаче се представи дебютантът Ландо Норис. Във финалните 10 минути битката беше много интересна, като Верстапен записа отлична обиколка. Тя обаче беше подобрена от Хамилтън, който стана първият пилот слязъл под 1:41 минути за обиколка. Накрая от \"Ред бул\" допуснаха грешка, като не успяха да върнат Верстапен пистата, за да може да се бори за полпозишъна. На трасето Фетел подобри първия си сектор, но след това нямаше нужното темпо и не подобри своето време. Германецът беше изпреварен от Ботас и Хамилтън, които успяха да окупират първата редица. До Фетел на втора редица ще тръгне Верстапен, а след тях се наредиха Серхио Перес, Даниил Квят, Ландо Норис, Антонио Джовинаци и Кими Райконен.", "date": "2019.04.27", "title": "Ботас грабна полпозишъна в Баку след интересна битка с Хамилтън"}
{"url": "https://www.dnevnik.bg/sport/2019/04/27/3426300_shalke_potopi_shampionskite_ambicii_na_dortmund_sus/", "text": "\"Шалке\" победи \"Борусия\" (Дортмунд) с 4:2 като гост и надделя в емоционалното дерби на Рур. Успехът е първи за кралскосините като гост над големия им съперник от 2012 г. насам. Загубата в 175-ото дерби може да коства много на жълто-черните, които остават с точка зад шампиона \"Байерн\". В неделя баварците се изправят срещу \"Нюрнберг\", който е в зоната на изпадащите. От началото на 2019 г. \"Байерн\" има със седем точки повече от \"Дортмунд\". Хууб Стевенс беше последният треньор, който изведе \"Шалке\" до победа на \"Сигнал Идуна парк\". Той го стори през октомври 2012 г., а шест години и половина по-късно историята се повтори. Дербито започна перфектно за домакините, които излязоха напред в 14-ата минута. Джейдън Санчо намери Гьотце с гениално подаване в наказателното поле и той се разписа с глава - 1:0.   Само четири минути по-късно кралскосините успяха да изравнят, като това стана от дузпа. Наказателният удар беше отсъден за игра с ръка на Юлиан Вайгъл. От бялата точка Даниел Калиджури стреля хладнокръвно в долния ляв ъгъл на Бюрки. Добрата игра н а \"Шалке\" продължи и в 28-ата минута гостите обърнаха резултата. Този път Калиджури беше асистент за попадението, центрирайки от корнер, а Салиф Сане се извиси над всички и реализира с глава. До почивката нови голове не паднаха, но имаше много интересни моменти и пред двете врати. Второто полувреме започна много интересно, а в рамките на пет минути надеждите на жълто-черните бяха погребани. Между 60-ата и 65-ата минута \"Дортмунд\" получи два червени картона, а \"Шалке\" вкара трети гол. Първо час след началото на срещата Марко Ройс беше изгонен с директен червен картон заради грубо влизане в краката на Суат Сердар. Капитанът на домакините нямаше шанс да играе с топката и атакува халфа на \"Шалке\" в гръб, което беше счетено от рефера Феликс Цвайер за прекомерна грубост. Кралскосините се възползваха мигновено и от прекия свободен удар Калиджури вкара второто си попадение в срещата. Той стреля неспасяемо в горния ъгъл на Бюрки, като вратарят на \"Борусия\" се разтегна максимално, но не успя да извади топката. След като вече изоставаха с два гола футболистите на домакините се изнервиха и в 65-ата минута те останаха само девет на терена. Мариус Волф извърши много грубо нарушение срещу Сердар при опит за контраатака и също беше изгонен. Въпреки това пет минути преди края на редовното време Аксел Витсел върна за кратко надеждите на жълто-черните. Той вкара от пет метра след подаване на Брун Ларсен. Всичко за домакините обаче приключи минута по-късно, когато \"Шалке\" реализира четвърти гол. Бреел Емболо получи топката на около 22 метра от вратата и с фалцов удар реализира - 2:4.", "date": "2019.04.27", "title": "\"Шалке\" потопи шампионските амбиции на \"Дортмунд\" със зрелищен успех в дербито на Рур"}
{"url": "https://www.dnevnik.bg/bulgaria/2019/04/27/3424416_dnes_e_velika_subota/", "text": "Велика събота е последният ден от Страстната седмица. В него църквата възпоменава телесното погребение на Христос и слизането на духа му в Ада, за да разкъса оковите му и да отвори отново Райските двери. Църковното богослужение започва рано сутринта и продължава без прекъсване до края на деня. Последните съботни песнопения се сливат с неделните и свършват с тържественото \"Христос воскресе!\" Празничното великденско богослужение започва в 23.30 ч. в катедралния храм \"Св. Александър Невски\"и ще бъде водено от главата на Българската православна църква - патриарх Неофит. Негово светейшество ще отправи и пасхално приветствие към православния български народ. Около 15 минути преди полунощ от параклиса на Синодалната палата в патриаршеския храм ще бъде донесен Благодатният огън. Тази година Старозагорският митрополит Киприан оглавява църковно-държавната делегация, която ще го донесе от Йерусалим. Народната традиция тачи Велика събота като ден на   След Разпети петък, когато църковния канон забранява да се работи, защото за християните това ден на скръб за смъртта на Христос, в събота се правят последните приготовления за Великден. Това е втората възможност - след Велики четвъртък, да се боядисат яйцата. В събота се месят и пекат козунаците. На този ден жените посещават гробищата, преливат и прекадяват, раздават боядисани яйца и хляб за душите на мъртвите.", "date": "2019.04.27", "title": "Днес е Велика събота"}
{"url": "https://www.dnevnik.bg/bulgaria/2019/04/27/3426066_jult_kod_za_valeji_e_obiaven_za_polovin_bulgariia_dnes/", "text": "Жълт код за валежи е обявен днес за 14 области от страната за днес. Според Националния институт по метеорология и хидрология (НИМХ) предупреждението важи за областите Видин, Монтана, Враца, Плевен, Ловеч, Габрово, София-област, София-град, Пловдив, Смолян, Пазарджик, Благоевград, Кюстендил и Перник. Дъждовете ще започнат следобед, като се очакват и гръмотевични бури, не са изключени и градушки. Минималните температури ще са между 8 и 13 градуса, а максималните между 24 и 29 градуса. Най-хладно, както и вчера, ще бъде по Черноморието, където температурите ще са между 15 и 17 градуса.", "date": "2019.04.27", "title": "Жълт код за валежи е обявен за половин България днес"}
{"url": "https://www.dnevnik.bg/bulgaria/2019/04/27/3424248_sled_polovin_vek_stoletnicite_v_bulgariia_shte_sa_pet/", "text": "Населението на страната ще намалява във всички области с изключение на София през следващите петдесет години, показва прогноза на Националния статистически институт до 2070 г. Догодина се очаква в България да живеят 6.942 млн. души, а 50 г. по-късно - 5.131 млн. За половин век населението ще намалее във всички области с изключение на столицата София, където ще живеят 1.4 млн. души. Едновременно с това се очаква хората да живеят много по-дълго и тези над 95 г. и над 100 г. да са пет пъти повече, отколкото са сега.", "date": "2019.04.27", "title": "След половин век столетниците в България ще са пет пъти повече"}
{"url": "https://www.dnevnik.bg/analizi/2019/04/27/3426134_dama_ot_stranata_na_giaurov/", "text": "Неотдавна, вървейки из Виена, вниманието ми беше привлечено от смътно познат образ. На витрина на Дом \"Хуго фон Хофманстал\" имаше плакат, който обявяваше, че вътре има изложба с фотографии на Николай Гяуров. Да, на същия – на българския оперен певец. Естествено, любопитството ми се задейства, влязох, съобщих, че съм от България и че бих искала да разбера по какъв повод тук има такава изложба. Момичето, което ме посрещна, каза, че ще извика директорката на дома, набра телефонен номер и рече: \"Една дама от страната на Гяуров иска повече информация\" От страната на Гяуров? По-скоро бих използвала географски описания – Стара планина, Черно море Намирам, че постиженията на отделни творци са техни лични, че аз нямам нищо общо и съответно не е прилично да се възползвам от славата им, особено ако са се сдобили с нея в чужбина. Та аз дори не съм им ръкопляскала там. Но очевидно момичето отсреща не мислеше така, нейната логика се движеше по линията на \"роден в\" Всъщност нищо против, дори прозвуча ласкаещо, бях издигната в ранга \"специален посетител\". Директорката на Дом \"Хуго фон Хофманстал\" (Хуго фон Хофмастал е австрийски писател и драматург от края на XIX – началото на ХХ век) се оказа преводачка от френски, основала дома след пенсионирането си с идеята да представя автори от граничната зона между музиката и словото. А Николай Гяуров й бил страст още от младини, намира го за един от най-добрите оперни басове, гледала го е във всичките му представления във виенската Щатсопер, в Париж и няколко пъти в Италия. Идеята за изложбата е нейна, тъй като Никога не се е срещала на живо с него, винаги е била долу сред публиката. Но пък снимките в изложбата са от човек, който имал личен контакт с певеца, един от т.нар. ловци на автографи. Също почитател на операта, събрал през годините хиляди автографи от изпълнителите на виенската сцена. Изложбата представя Николай Гяуров в различни сценични превъплъщения, долу на снимките неговия подпис. Директорката на дома също се отнасяше към мен като към особен гост, защото идвам от страната, в която е роден певецът. Каза, че през 1985 г. Гяуров приема и австрийско гражданство, което го прави и \"неин\", но в крайна сметка нали операта е наша, обща Макар случката да остави у мен топло, необяснимо вълнение, почти я бях забравила до момента, в който се появи Спорът \"за\" и \"против\" също вече има дългогодишна традиция и предполагам, че на всички ни е дошъл до гуша. \"Искахме да подчертаем уникалността на българските традиции и привързаността ни към християнските ценности. Вярвам, че България има нужда от позитивните послания на своите традиции, както и от по-добър имидж по света във всяка една социално-икономическа сфера\" – обяснява целта на хорото настоящата и вероятно бъдеща евродепутатка Ева Майдел. И още: \"то (хорото) показва не само красотата на автентичния ни фолклор, но и талантливото лице на българските музиканти, изпълнители и творци.\" Сигурна съм, че под думите й биха се подписали всички български политици от настоящия парламент без разлика в партийната принадлежност. Сигурна съм, че същото биха направили и по-голямата част от избирателите, също без разлика в партийните им пристрастия. Защото, дали изтормозени от мигранството или от живота по родните си места, очевидно всички те имат нужда от напомпване на самочувствието и искат да чуват само едно: син съм на земя прекрасна, син съм на юнашкото племе. И Майдел (името може да бъде заменено с имената на всички останали сегашни политици),понеже иска да води хорото и догодина, изрича думите, което ще легнат на сърцето на електората. Иначе казано – \"полегнала е Тодора, за всички, които я пожелаха\". Оказва се обаче, че тази година хорото в Брюксел съвсем не е спонтанно заиграване на площада, нито пък българска инициатива. Дори преди време да е било, брюкселци са го вкарали в рамки и сега то е част от фестивала Balkan Trafik! Заедно с българските ансамбли в хорото ще участват групи от Албания и Румъния. Обявено е не като българско, а като балканско. Самият фестивал е посветен на Югоизточна Европа и представя творци от литературата, театъра, музиката, киното. Сред тях не намерих български имена и естествено възниква въпросът Според Майдел денят на хорото е специално избран, че да съвпадне с православния Великден. Най-вероятно денят е избран така, че да не съвпадне с католическия Великден. Освен това \"привързаността към християнските ценности\", за които говори евродепутатката, не присъства сред т.нар. европейски ценности, които са: човешко достойнство, свобода, демокрация, равенство, върховенство на закона, права на човека. Към последната ценност спада и недискриминация въз основа на религиозна принадлежност, но това е нещо съвсем различно. Изводът от всичко е, че тази година Ева Майдел ще води хоро, наречено Голямото балканско хоро, което е част от 13-тото издание на фестивал, посветен на страните от Югоизточна Европа. И това е чудесно! Няма националистични напъни, има нормално общуване сред равнопоставени партньори. Участниците могат само да бъдат поздравени. Но българските граждани не получават тази информация. Какво ни пречи да не тръгваме към почти всичко, първо сочейки \"уникалността на традицията си\"? Защо новината за фестивала Balkan Trafik се представя у нас, обвита във воала на национализъм плюс православие? Защото очевидно колелото на злоупотребата с тях вече така бързо се върти, че никой политик не смее да скочи в движение от страх да не си счупи главата. И също така защото предполага, че ако се измести встрани от националистично-православната писта, мястото му на секундата ще бъде заето от представител на друга политическа сила, която по название може и да е друга, но по използване на българщината същата. Може би трябва да изчакаме да втръсне и носителите му (народа)? Но ако дотогава чергата се подпали под краката на всички? Тук се връщам към първата част на текста, която, надявам се, не сте забравили: изложбата във Виена, посветена на Николай Гяуров. Случката показва, че не е необходимо да нахлуваме грубо и невъзпитано в чужди територии, за да ни забележат. Националната принадлежност сама по себе си не е нито хубава, нито лоша, така че е безсмислено да я врем в носа на другите, дори и да сме с най-красивите китки в косата и най-тежките накити на шията. Но ако някой някога някъде макар и облечен в банални всекидневни дрехи успее чрез таланта, труда, усилията си да спечели уважението на публика и колеги в чужбина или в международна група, тогава и ние, незабележимите му сънародници, ще поемем от отразената му светлина. Както се случи с мен в Дома \"Хуго фон Хофманстал\". Уверявам ви, много е приятно да те нарекат \"дама от страната на Гяуров\". Признавам, националната гордост забълбука вътре в мен и от получилите се балончета аха-аха да литна от доволство.", "date": "2019.04.27", "title": "Дама от страната на Гяуров"}
{"url": "https://www.dnevnik.bg/sport/2019/04/27/3426104_skot_jurek_ultramaratonec_izsledvaite_potenciala_si_i/", "text": "- Като дете обичах да тичам и да си играя около къщата. Участвах в някои кратки състезания, но по това време не се наслаждавах на тичането. Единствената причина, по която се запалих, бяха северните дисциплини. Когато открих планинското бягане, започнах да се наслаждавам. Отне ми известно време да премина от това, да мразя бягането, до момента, в който го заобичах. Имах връзката с планинското бягане, защото израснах с лов, риболов и прекарвах доста време в гората. Занимавах се със ски бягане и в крайна сметка бях въвлечен в планинското бягане от приятели, които са ултрамаратонци. Записах се за първия си маратон и месец по-късно, когато бях на 20 години, завърших първото си състезание с дължина 80 км. Казах си, че никога няма да го повторя. Въпреки че завърших на второ място, си казах: \"Това е глупаво\". Много неща се случват, след като приключиш състезанието. Тогава е трудно, но чувството изчезва и си казваш, че може да го направиш отново. Необходимо е време, за да осмислиш преживяното. Оценявам трудностите и моментите на забавление и наслада. - Когато се състезавах, беше забавно да натискам докрай и да видя на какво съм способен, да печеля и поставям рекорди. С времето осъзнах, че истинската причина, заради която съм там, е да тествам възможностите на тялото и съзнанието и да видя какъв е техният потенциал. Когато бягаш в продължение на много километри, винаги има възходи и спадове. В един момент всичко може да се обърка. За мен бягането прилича много на живота. Тичането ме подготвя за живота и животът ме подготвя за тичането. Има връзка между двете по същия начин, както се справяш с предизвикателствата. Не виждам бягането като спорт, то просто е част от начина ми на живот. - От гледна точка на физиката трябва да управляваш мускулната умора и болката, която се появява при бягането на дълги разстояния. Хидратирането и храненето са много важни. Конкретно балансирането на нуждите на тялото откъм енергийни запаси и запазването на температурата на тялото в норми. Тичането произвежда топлина и те дехидратира. В ултрамаратоните е много важен балансът между двете. По отношение на психиката най-голямото предизвикателство е да не позволиш на съзнанието ти да ти казва, че краят е твърде далеч, твърде топло или студено навън. Всички, които тепърва започват да се занимават със спорт или физически упражнения, имат същите мисли и бариери в ума. В главата има много шум и големият проблем за разрешаване е не да игнорираш тези мисли, а да разделиш какво наистина може да ти навреди на тялото и кое е временно преживяване. - Най-добрият начин е да се поставя в трудна ситуация. Това означава да изляза за тренировка с преодоляването на голяма надморска височина и наличието на екстремни условия. В крайна сметка умът трябва да започне да се справя с трудностите. Процесът е различен за всеки човек. За някои след 2 или 3 км съзнанието казва, че може би ще бъде много трудно. За мен знам, че мога да бягам дълги разстояния, преди това още да се е случило. Мога да избегна трудни ситуации, така че да не се поставям в риск. Напрегнатата обстановка е най-добрият учител. Медитацията може да помогне, но заобикалящата среда е определяща. - Преживяването е смесица от усещания. Отстрани изглежда забавно, но съм вложил толкова много упорита работа. Понякога има наслада, тъга, неудовлетвореност и моменти, в които всичко се нарежда перфектно. Точно за това се бориш, за моментите, в които усещам, че мога да бягам безкрайно много. - Мислил съм си, че няма нужда повече да го правя. Мога просто да изляза за лесно бягане и да не излизам от зоната си на комфорт. Това е период, в който не съм бил убеден, че искам да се предизвикам и все още мисля, че има какво още да извлека като поука. Има моменти, когато се предизвиквам и си казвам, че сега е време да ми е лесно. Имах нужда от голямо предизвикателство като Пътеката на Апалачите. Това ме развълнува много. Намирайки мотивация в момент, в който си от доста време в спорта, трябва да намериш нещо, което да запали интереса ти обратно. Това беше причината за голямото пътешествие. - Съзнанието ми казва да спра и се изненадвам, че това е нещото, което ме връща да го правя отново и отново в продължение на толкова години в спорта. Всеки път, когато достигам лимита, знам, че има още отвъд него. Понякога сами си слагаме граници и се спираме за това, което можем да постигнем. Седмица преди пътуването имах контузия и си казвах, че това е краят, свършено е с плана. Възстанових се и преодолях психологическите задръжки и проблемите със съня. Възможностите на тялото имат граници, но това е вълнуваща област за изучаване. Важно е да слушаш тялото си. Умът е удивително средство, но има моменти, когато ни поставя бариери. Понякога е по-лесно да спреш и да не направиш нищо. Винаги съм бил заинтересован как мога да продължа да го правя и все още не мисля, че знам всички отговори. - Диетата е много важен аспект за дългосрочното здраве и за някого, който се състезава отдавна. Храненето е важно за способността за възстановяване на тялото, затова вярвам, че растителната диета е толкова могъща. Не е нещо, което ще изям и ще се почувствам по-добре в сравнение с някого, който яде месо. Всичко опира до дългосрочните ползи върху тялото, как се възстановяваш и преодоляваш стреса и болестите. Заради това е толкова силна растителната диета. За ултрамаратонците е изключителното важно да захранват тялото си. Когато се състезавам, приемам гелове, барчета и подобна храна, която е типична за спортистите. Гледам да се храня с необработена храна. Приемам храни, които са богати на въглехидрати и с малко протеин и мазнини като ориз и други. Също банани и други плодове. Понякога е трудно да дъвча и храносмилам, когато тичам, така че винаги търся меки храни, които мога лесно да погълна. Сухите храни са трудни за преглъщане и не са за предпочитане при 10 или 15-часово бягане. - Трудно е да кажа, но гледката в Хималаите е просто хипнотизираща. Великолепно е да имам възможността да обикалям по света. Гледам с нетърпение да бягам в България. Изглежда като перфектното място за бягане. Където и да си, дори изучаването на града и околността може да бъде забавно. - Имал съм много чудесни моменти, като един от тях е поставянето на първия ми рекорд в бягането на 100 мили в надпреварата Western States през 2004 г. С години се опитвах да подобря рекорда и най-накрая успях. Чувството беше велико. \"Спартатлонът\" също е едно от тези състезания, заради чувството да опозная различна култура и спечелването на надпреварата три пъти. Това състезание е много специално. Хората, историята, културата и конкуренцията го правят специално. В живота си не съм правил нищо като изминаването на Пътеката на Апалачите. Дори да не беше състезание, аз се борех за скоростно изминаване на трасето. Толкова много спомени изскачат в съзнанието ми за това уникално приключение. Продължи 46 дни, като изминавах по 80 км на ден. Трудно друго състезание може да се доближи до Пътеката на Апалачите. - Най-общо това е много лично пътешествие. Удивителното беше да завърша на върха на планината. Просто е трудно да го изразя с думи. Сякаш съм изживял целия си жизнен път. Въпреки всичките възходи и падения, накрая бях разочарован, че приключи. Чувството беше великолепно след всичко преживяно по пътя. Приключението определено промени нещо в мен. - Преди всичко искам да бъда пример във воденето на здравословен начин на живот. Всеки има собствени цели, което е важно и дори не трябва да са екстремни като моите, но искам да оставя послание на хората, да изследват своя потенциал. Да се раздадат за това, което смятат за немислимо. Така учим най-добре за нас самите. Това може да бъде много могъщо. Не опира само до физическата част, а е нещо много лично, вътрешно и духовно. Следвам своя път и предполагам, че така промотирам растителната диета и здравословното хранене. Отраснах с ядене на тонове месо, лов и риболов и никога не съм си мислел, че ще се обърна към растителната диета. В САЩ е често срещано хората да ядат месо дори за закуска. Опитвам се да преобърна тези стереотипи, като в момента има страхотно движение и хора по света осъзнават, че традиционните храни не е задължително да съдържат месо, макар че е част от културата на много народи. Това отправя послание към проблемите на бъдещето и какво ще предложи то, ако се изчерпят запасите от животински продукти. - Времето, прекарано в тичане, е вълнуващо, защото опознаваш различни места по света. Знам, че в България бягането става все по-популярно. Вълнуващо е, защото има увеличение на броя на жените, които се записват за състезания. Специално в Европа бягането е доминирано с участието на повече мъже. Хората вече предпочитат да бягат по-дълги дистанции. Има милиони, които бягат в маратона, което сравнено с преди 30 години, е лудост. Тенденцията е такава, че ултрамаратоните стават все по-популярни и въпреки че хората ги смятаха за лудост, възприятието постепенно се променя. Бягането е просто занимание. Нямаш нужда от отбор или зала. Ако дори не искаш да си купиш обувки, можеш да тичаш бос. Това ми харесва, че бягането е чист и прост спорт, който е достъпен за много хора. Най-големият проблем е времето. Ако работиш физическа работа, нямаш много време и енергия да отидеш да бягаш. Но ако все пак имаш малко време, нямаш оправдание, че не спортуваш или извършваш физически упражнения. Най-хубавото нещо е, че можеш да го практикуваш навсякъде. Прекарваме толкова много време пред телевизора и в интернет. Според мен е необходимо да се върнем към корените си, когато хората са били много по-мобилни и активни от лудия технологичен свят в днешни дни. - Те трябва да продължат да бягат за забавление. Някои хора претренират и се вманиачават в числата. Понякога е хубаво да оставиш това настрана и да бъдеш като дете, което се наслаждава на бягането. Намери нови интересни места за бягане. Понякога затъваш в рутина, ако бягаш 3 или 4 пъти в седмицата на пътека. Излез навън и изследвай нови места. Бягането в групи също е полезно. Имам приятели, които бягат с мен и ме предизвикват и тласкат напред. Тичането с други хора ми помогна много през годините. Бягането е социален опит и спортът може да бъде твърде индивидуален. Затова е важно да бъде включена социалната насоченост. - Искам да направя още едно приключенско бягане като това по Пътеката на Апалачите. Това беше преди близо четири години и съм готов да направя нещо ново за месец и да се опитам да поставя отново рекорд.", "date": "2019.04.27", "title": "Скот Юрек, ултрамаратонец: Изследвай потенциала си и се раздай докрай за немислимото"}
{"url": "https://www.dnevnik.bg/istorii_na_denia/2019/04/27/3425509_hliab_s_kashkaval_i_zehtin_i_zelena_salata_recepta/", "text": "  Разтваряме маята в 600 мл вода, заедно със солта, захарта и 50 мл зехтин. Добавяме брашното, омесваме тесто и го оставяме да втаса. След това го слагаме във фурната за 35 минути на 180 градуса. Щом хлябът се изпече, му правим прорези на 3 – 4 места и поставяме в тях парчета кашкавал. Допичаме го до златисто, след това го поръсваме със шарена сол и с 50 мл зехтин. 1 кг брашно 200 г кашкавал 1 кубче мая 100 мл зехтин 100 г шарена сол 10 г сол 10 г захар 4 броя зелена маруля 2 връзки пресен лук 2 връзки репички 4 броя яйца 2 броя краставици 50 г сол 50 мл оцет 50 мл зехтин", "date": "2019.04.27", "title": "Хляб с кашкавал и зехтин и зелена салата (рецепта)"}
{"url": "https://www.dnevnik.bg/na_put/2019/04/27/3422743_edin_italianec_v_sofiia_v_moiata_kuhnia_e_taka_-_ako/", "text": "\"Копър, копър, копър. Стига вече!\". Така реагира италианският готвач Кристиано Грасо на въпроса допада ли му българската кухня. Смята, че се прекалява с тази подправка. Допълва, че може да яде пълнени чушки, но като цяло за него вкусната храна е италианската - паста, месо и морски дарове, всичко това приготвено прясно, със свежи подправки и въображение. От юни миналата година заедно с негов български партньор отварят поредния за тях италиански ресторант - \"Мандзо\" (Manzo) в София. Само че в него акцент не са пастата, пицата и другите популярни италиански ястия на основата на въглехидрати, а месото. Ресторантът  получи наградата на \"Бакхус\"  в конкурса \"Ресторант на годината\" в категорията \"Дебют\".  Сестра му е единствената в рода, която не работи нещо, свързано с храна. Той започва като барман и сервитьор, а на 21 години работи на различни места в Италия като салонен управител. На 26 години влиза в кухнята на семейния ресторант. След наученото там се обучава \"по малко\" във Франция, Испания, Великобритания. Преди 6 г. идва в София, \"за да види за какво става дума\" докато уплътнява 2-3 месеца свободно време преди да приеме оферта за работа в ресторант в Манчестър. Тук го води познанство на сестра му. Решава, че ще е предизвикателство да поостане, защото \"Източна Европа е толкова различна от Италия\". Езикът и културата са му голям проблем в началото, но разработването на нови проекти го задържа няколко години тук. Тъкмо мислел да приеме оферта в Нова Зеландия и се родила идеята за \"Мандзо\" - място, където ядеш италианска месна храна, а не до болка познатите паста и пица, \"с които София е пълна\". за разлика от свинското и пилешкото, а на мен много ми харесва да работя с месо, обяснява Грасо. В \"Ил театро\" (Il Teatro) и \"Чиполини\" (Cipollini) предлага паста и пица, исках нещо по-различно, което и да правя по-различно, обяснява той. Оценката му е, че градът все още не е съвсем готов за концепцията му, която включва сурово месо под формата на различни видове тартар, затова и работи \"с 50% от идеите си\".  Тези идеи не включват българско месо. , обяснява Грасо и е потресен от техниката на транжиране на тези, с които първоначално са обмисляли да работят. При нея телешкото било нарязвано по начин, който не позволява да се поднасят желаните от него, а и предлагани в класните ресторанти по цял свят, разфасовки. Затова се взело кардиналното решение говеждото да се внася от различни страни. В специални хладилници, точно срещу вратата на ресторанта, са наредени големи късове в различни нюанси на червеното. Тук зреят за минимум месец и за най-много 3-4, обяснява Кристиано. По-зрелите отвън са много твърди на пипане. \"Отвътре обаче пазят аромата и сочността на месото\", казва готвачът. За другите продукти с изключение на вкусните розови домати, краставиците и чушките, които описва като страхотни, Кристиано разчита на родината си. Купил си е камион, с който се правят доставките на свежи продукти за трите ресторанта. Така успява да предложи храна с качеството, което го удовлетворява - сандвичи с октопод, пълнени домашни равиоли, карпачо, тартар и всичко останало в менюто. Кухнята е традиционна тосканска, но с вариации, обяснява готвачът, защото не обича да се поднася едно и също. Затова и на 3-4 месеца подменя поне половината от менюто. Друга причина за това, разбира се, е желанието да се работи със сезонни продукти. . В другите два има българи, които от самото начало работят с Кристиано Грасо и затова \"знаят какво правят\". \"Мандзо\" е място, където италианските рецепти не се нагаждат спрямо българския вкус, който очаква пастата да е варена доста повече от обичайното, а месото да е доста опечено. Грасо казва, че постепенно е започнал да приучва клиентите си, че сготвената от него паста е ал денте, а месото е изпечено до степен реър, в краен случай мидиъм. \"Аз го давам перфектно изпечено за клиента, максимум 35 градуса вътре. В моята кухня е така - ако ви харесва\", обобщава той. И докато с този си проект Кристиано Грасо изглежда здраво стъпил на софийска земя, в мислите си често е в Тоскана. Там със свои близки подготвя макар и дистанционно отварянето на ресторант. Тук няма продуктите, които искам или пък не са пресни, обяснява той, силно жестикулирайки с ръце. Не му допада липсата на това, което има в града си - пресни зеленчуци, вино и всичко останало на радиус от по няколко минути пеша или с кола. \"Тук мога да правя 50% от това, което бих могъл да направя в Италия. И това много ми тежи\". Но все още го задържа предизвикателството да показва на българските си клиенти автентичната италианска кухня.", "date": "2019.04.27", "title": "Един италианец в София: В моята кухня е така - ако ви харесва"}
{"url": "https://www.dnevnik.bg/razvlechenie/2019/04/27/3426267_citat_na_denia_horata_koito_slushat_prostotii/", "text": "Хората, които слушат простотии, обикновено правят простотии, това каза певецът Ицо Хазарта по Би Ти Ви. Той гостува на предаването COOLT дни преди да пусне първият си самостоятелен албум \"Неправилен рап\" на 18 май. Ицо Хазарта уточни, че това не означава, че \"Ъпсурт\" се разпадат. Първата песен от новия албум \"Браво\" вече е хит, а на въпрос, дали тя е насочена срещу негови колеги, певецът каза: \"Просто исках да направя песен, която ми хареса на мен. Обикновено, ако ми харесва на мен, се харесва и на другите хора.", "date": "2019.04.27", "title": "Цитат на деня: Хората, които слушат простотии, обикновено правят простотии"}
{"url": "https://www.dnevnik.bg/bulgaria/2019/04/27/3425811_s_nadejda_cvetia_i_policiia_ochakvat_papa_francisk_v/", "text": "Католическата общност в град  Раковски от месеци се подготвя  за историческото посещение на папа Франциск на 6 май. Той ще бъде посрещнат в храм \"Пресвето сърце Исусово\" в центъра на града. Очакваме го с нетърпение и вълнение. Подготвяме се – чистим дворовете, домовете си, пречистваме и душите си преди да се срещнем с него, разказват с вълнение възрастни жители на града. За вярващите такова събитие се случва веднъж в живота и се помни до последен дъх. Местните хора са на мнение, че папа Франциск е непредвидим. Католиците в Раковски се надяват, че той може да се отклони от програмата си и ще имат възможност да се докоснат до него и да целунат ръка. Мерките за сигурност обаче ще са засилени, а в града ще има допълнителна охрана, проверки и пропускателни пунктове.", "date": "2019.04.27", "title": "Раковски притихна в очакване на папа Франциск (видео)"}
{"url": "https://www.dnevnik.bg/sviat/2019/04/27/3423996_iaponiia_izliza_v_bezprecedentna_desetdnevna_pochivka/", "text": "Япония излиза в безпрецедентна десетдневна почивка, за да отпразнува изкачването на принц Нарухито на Хризантемовия трон. Празниците може би ще дадат поне краткотраен тласък на забавящата се икономика. Хотелиери, търговци, влакови оператори - всички те очакват да спечелят от почивката, която ще продължи от днес до 6 май. Рекордните 24.7 млн. души (около една пета от населението на страната) вероятно ще пътуват, показват данните на туристическата агенция JTB. \"Японците са празнично настроени заради началото на новата имперска ера и десетдневната почивка\", коментира говорителят на пивоварната Asahi Йоши Хори. Компанията е увеличила производството на няколко свои марки с 5-10% по случая. \"Смятаме, че празникът ще увеличи потреблението.\" Всяка година по това време има т.нар. златна седмица - поредица от празници, които сега бяха и удължени заради прехода от един монарх към друг. Император Акихито ще абдикитира на 30 април, а на следващия ден ще бъде заменен от сина си Нарухито. За пръв път от два века нов император ще се появи не заради смъртта на предшественика си, което значи, че японците няма нужда да оплакват загубата на авторитетна фигура, а могат само да празнуват. Магазини в Токио вече предлагат сувенири с надпис  \"Здравей, Рейва\" , както е името на новата епоха. То условно може да се преведе като \"Благоденствие и хармония\". Очакваният икономически скок ще увеличи ръста на БВП във второто тримесечие на годината и ще даде на премиера Шинзо Абе още една причина за вече планираното увеличение на данъците през октомври, отбелязва главният икономист в института Dai-ichi Life Research Хидео Кумано. Според него разходите за пътувания в страната ще се увеличат с почти 30% в сравнение с предишната година. Общите потребителски разходи ще се увеличат със 7.6% според прогнозите, но някои експерти смятат, че след това потреблението ще спадне и в дългосрочен план почивката няма да има голям ефект. Производителите също не очакват големи промени. \"Тойота\" например обичайно затваря фабриките си през Златната седмица и ще направи това и сега.", "date": "2019.04.27", "title": "Япония излиза в безпрецедентна десетдневна почивка заради абдикацията на императора"}
{"url": "https://www.dnevnik.bg/sport/2019/04/27/3426155_dermendjiev_igrachite_na_levski_sa_pod_psihologicheski/", "text": "Георги Дерменджиев не се притеснява за поста си, въпреки негативната серия, в която влезе \"Левски\". Сините претърпяха  загуба от \"Берое\" с 1:2  на своя \"Георги Аспарухов\", която треньорът отдава на \"психологически стрес\". Според него футболистите му изпитват затруднения да играят на \"Герена\". \"Футболът се играе на голове. Наистина първото полувреме беше такова, че нито ние имахме големи възможности, нито \"Берое\" имаха на свой ред. Ние успяхме да поведем и много, много бързо получихме изравнителен гол. Пак казвам, че футболът се играе на голове. Каквото и да сме правили, каквото и да сме пропускали, получихме два гола, които са минус за нас\", каза Дерменджиев след срещата. Решаващият момент в срещата според наставника на сините е бил изравнителният гол на Карлос Охене. \"Не бяхме до такава степен добре подредени при второто попадение. Не успяхме да неутрализираме ситуацията.\" Треньорът обяви, че слуховете за неговата смяна и идване на  Петър Хубчев  не са му повлияли. \"Винаги се отразява, когато има негативизъм към отбора. Аз си върша професионално работата, но знам, че успехите държат треньора\". \"Левски\" остава без победа на своя стадион от началото на 2019 г. В последните си пет мача в шампионата сините имат само един успех и той дойде като гост на \"Черно море\". Предходните също беше извън София - 4:3 срещу \"Верея\" преди разделянето на шампионата. \"Тази негативна серия не е за първи път. Играчите тук понасят голяма отговорност и има психологически стрес. Мисля, че с времето това може да се преодолее. Това, че всеки иска сам да решава мача, не е добре и е показателно\", каза още веднъж Дерменджиев.", "date": "2019.04.27", "title": "Дерменджиев: Играчите на \"Левски\" са под психологически стрес на \"Герена\""}
{"url": "https://www.dnevnik.bg/sviat/2019/04/27/3425929_borko_stefanovich_srubski_opozicioner_niama_samo_da/", "text": "В тази обстановка пристигна и Борко Стефанович - един от лидерите на опозицията, председател на партията \"Левица на Сърбия\". Преди пет месеца енергията на демонстрациите се отприщи именно заради него - той бе нападнат по време на митинг, дни след това в страната имаше и атаки срещу журналисти зарди техни публикации. \"Няма само да вървим и да протестираме,\" каза той в разговор с \"Дневник\", преди да влезе в залата за срещи и да разговаря с останалите лидери от Съюза за Сърбия - разнородна коалиция, събираща социалдемократи, либерали и националисти. За 12 години членство в Демократическата партия на президента (2004-2012 г.) Борис Тадич той заема различни длъжности - политически директор във външното министерство началник на кабинета на първия дипломат Вук Йеремич (днес също част от Съюза за Сърбия), специален представител в диалога на Белград и Прищина. През 2015 г. обаче се отцепва от партията заради несъгласие с икономическите ѝ политики и по други въпроси.  - Нищо не се е объркало. Броят на хората не намалява, протестите станаха постоянни. Имахме демонстрации в 100 града, а сега решихме да помогнем на организаторите да се фокусират върху Белград. Естествено, че очакваме властта да отказва да участва в диалог с нас, но ще продължим с протестите в различна форма. Не сме наивни. Знаем, че (президентът Александър) Вучич няма особено желание да каже, че иска да сложи край на кризата, продължила вече почти 5 месеца - много дълго наистина. Някои хора са нетърпеливи да видят промяната в Сърбия, други са уморени да вървят и протестират. Сърбия сега обаче не е в състояние на нормалност и то не заради протестите, а защото правителството отхвърля основните ни искания - избори и добри условия за изборите, свобода на пресата и медиите, особено на регулатора ни за телевизия и електронни медии. Искаме и да организираме информационно бюро за публичния обществен оператор. Освен това предложихме в събота екип от медийни експерти и други фигури от обществените среди - не партийци - да дадат идеи кои закони да променим, как накрая да имаме честни избори, каквито нямаше. Нямаме свободни медии, нямаме честни избори. Това правителство се капсулира в корупция и насилие. По националните телевизионни станции можете да видите само обичайното изопачаване. Затова не просто искаме платформа за опозициията - рядко можете да видите интелектуалец, експерт или публична фигура, която да говори критично. Вучич има огромно мнозинство в парламента, но сигурно това е първото правителство, създало \"обратна процедура за блокиране\" - поправки на законопроекти, базирани на пълни безсмислици. Когато правителството предложи 300 такива, пречи на опозицията да говори. Също така, когато и някой опозиционен депутат да се качи на подиума и каже \"Александър Вучич\", микрофонът се изключва. Не знам държава в ЕС да има такива практики. Затова бойкотираме парламента - не защото сме \"за\" бойкота, но защото го смятаме за инструмент. (Представители на опозицията се подиграваха на участниците в митинг на Вучич на 19 април, че отиват, за да \"ядат сандвичи\", партията му  отговори язвително  - бел. ред.) - Тъкмо това се опитва да направи правителството - иска да представи протестите така. Всъщност те са пълни с енергия и се правят заради народа - не е истина, че са за елита, както казва Вучич. Не сме елит. Новият елит, създаден от Вучич, са \"напредняците\" (жаргонна дума за членовете на управляващата Сръбска прогресивна партия, СНС - бел. ред.), които изсмукват кръвта на хората. Стават все по-богати всеки ден, опитват да се обогатят. Всички са членове на СНС. По нашите оценки има 500 милионери във висшите ешелони на СНС и останалата част от членовете или имат работа заради Вучич, или се надяват да я получат. От малките градове участниците са смели хора от всички групи - безработни, земеделци, пенсионери, студенти, хора, които работят в здравеопазването или истински пролетариат. Не бих тръгнал в посоката, която Вучич се оптива да покаже. Това е стар трик. Той иска да види света през розови очила, през своите медии. А в света на реалостта се вижда друго. Миналата година имахме 65 хил. бебета в Сърбия за година - най-малкият брой за послените 100 години. По същото време над 60 хил. напуснаха Сърбия. Млади професионалисти отиват в Германия или Норвегия. Сигурен съм, че хората напускат и България. Не зная за страната ви, но емигрантите тук не го правят само защото нямат пари - те нямат и перспектива. Вярват, че системата няма да се промени към добро. Затова опитваме да променим системата, а не правителството - за да не може да остане човек в нея вечно. Хората да виждат, че някои служители не могат да се избират над два пъти, както е в САЩ. Омръзна ни от хора, които казват, че остават завинаги. - Бихме се радвали системата да се поправи, да. Да има нормални заплати, не 360 евро, да има реформи в образователната система, по-добър достъп до висше образование, по-добри заплати за докторите, професорите, гимназиалните учители, всички тези цели могат да се изпълнят, както и независимите институции. Сега всички те са в джоба на г-н Вучич. Институциите са сплашвани и шантажирани, за да не вършат работата си. Говорите за плакатите за Косово, но има и други. Това не е е просто коалиция, не става дума само за Съюза за Сърбия, а за исканията на \"1 от 5 милиона\" (така се нарича протестното движение - бел. ред.). Хора от различни идеологии се събраха, за да променят системата, да имат свободни избори и медии. Вярват, че това е правилният формат. И числата показва, че сме прави - подкрепата за Вучич расте в последния месец, а за опозицията обединена - се увеличава. Разбираме, че за някои Косово е на дневен ред, за други - работни места. Не е трудно да се обединят всички. Направихме го обаче. Някои хора вярват, че тези приоритети са национални. - Да, защото опитахме всичко друго. Седем години опитвахме, седем години имаме тази автократична система - в два блока, в три блока, идеологически оцветени, и не стана. Докато сме разделени и слаби, подкрепата за него расте. Докато спорим за идеологическите си раздили - аз съм доста по социалдемократ от Бошко Обрадович, който е националист и десен - \"щурмоваците\" на СНС не правят разлика между нас. Когато те нападнат с железен прът, както направиха с мен, не ги интересува дали съм ляв или десен. И това ни доведе до отрезвяващо заключение. Когато къщата ти гори, не спориш за цвета на кофата вода, с която ще гасиш пожара- не те интересува дали е зелена или жълта. Важното е да има вода в нея и тя да угаси пожара. - ЕС се интересува от протестите. Имаме много жива комуникация с хората от ЕС, Съединените щати, но и Руската федерация. Говорим с всички те знаят какво става. Мога да ви кажа, че има несъответствие между нещата, които чуваме от тях и г-н (Йоханес) Хан (еврокомисарят за разширяването - бел. ред), Федерика Могерини (върховният представител на ЕС във външната политика - бел. ред.) и други преставители, които идват в Белград и показват подкрепа за г-н Вучич. - Не казвам това. Особено г-н Хан не подкрепя протестите. Не разбира защо го правим, честно казано, срещнахме се с него. Но за пет месеца контактите и представителството на реалността в Сърбия се увеличиха. Разговаряме с тях и знаят защо го правим, за какво се борим и каква е истинката картина, а не тази на Вучич. Имате и другата страна - когато официални лица дойдат, те имат само похвали за Вучич, за така наречените му реформи. Това тласка хората повече към евроскептицизъм. Да си казвам - може би не трябва да сме там, а това е опасно. Затова смятаме, че ЕС трябва да чуе истиснката история и това се случва. Отнася се и за руснаците. Но някои страни нямат комуникация с опозицията тук, нямат го в културата си, както Русия. Други говорят с всички, особено България. Трябва да променим отношението към някои други съседи. Сега имаме най-лошите си отношения от 50 години. Нямам предвид България. - Да. Но с Хърватия и Босна и Херцеговина отношенията с най-лошите от войната насам. Същото е с Македония. Единствените изключения са съседите на изток, а и Унгария - Вучич и Орбан искат да се състезават в стила си. Но всички тези неща са политически, икономически, социални отклонения в сърцето на Европа. Може да няма Балканска пролет, (защото между отделните страни) няма координация. Но всички хора искат промяна и разбираме посланията от Подгорица и Тирана, от Баня Лука и други места или София. Разбираме, че елитите ни и олигархията бутат региона към тъмни времена на стабилокрация. Ако не стреляте един по друг, може да правят каквото си искат. Искаме да променим това. - Няма само да вървим и да протестираме, ще направим и нещо друго. Да, например ще установим някаква свободна зона в парка при президентството, така че няма да бъде блокада на президентството, а район, където хората да лагеруват, да говорят с медиите и държат речи, за да поддържаме напрежението. Не е достатъчно да ходите и да протестирате веднъж седмично. Разбрахме, че при тези основателни и, бих казал, логични и естествени искания на опозицията, ако Вучич продължи да ги пренебрегва, ще намерим начин да му окажем още натиск. При това - винаги без насилие. - Възможно е. Не казвам, че ще се случи, но може да намерим други начини - да блокираме сградата му, институции или пътища. Но това е последна мярка. Опитваме да избегнем това. Вярваме, че още има място за разум и разговори с правителството. - Разбира се. Това е демокрация. Създаваме нова политическа култура и не можем да мислим еднакво. Но вземем ли решение, ще се придържаме към него. - Не, защото всички тези протести се родиха именно от апатията, репресиите, насилието. Разбира се, че има хора, върху които потисническото отношение оказва огромно влияние. Това е дълъг процес и е трудно да се извади нацията от упойката, под която е поставена.", "date": "2019.04.27", "title": "Борко Стефанович, сръбски опозиционер: Няма само да вървим и да протестираме срещу Вучич"}
{"url": "https://www.dnevnik.bg/ot_vas/novini_ot_vas/2019/04/27/3426171_nejen_cviat/", "text": "Дюлята се нарежда сред най-красивите дръвчета, отрупана с пролетен цвят. Отглежда се от 4 000 години заради съдържанието на желязо, калий, магнезий в плодовете и.", "date": "2019.04.27", "title": "Нежен цвят"}
{"url": "https://www.dnevnik.bg/detski_dnevnik/2019/04/27/3423433_otkus_ot_kak_da_stanesh_vrag_na_sobstvenoto_si_dete_ot/", "text": "Заглавието \"Как да не станеш враг на собственото си дете\" звучи абсурдно – та кой родител иска да е враг на децата си? Но на практика се получава точно така, уверява авторът Андрей Максимов и деликатно конфронтира с най-разпространените проблеми на възпитанието. Според него родителите грешат, когато не се опитват да си представят света от позицията на своето дете - с неговите лични проблеми, характер, отношение към живота. В първата част авторът търси корените на пренебрежителното и високомерно отношение на възрастните към подрастващото поколение. Втората част разглежда множество ситуации, в които детето попада, свързани с поведението му в училище и с изграждането на отношение към труда, парите, изкуството, приятелството, любовта. Роден през 1959 г., Андрей Максимов е известен руски писател, драматург, публицист и телевизионен водещ – харизматична личност с разностранни творчески изяви. Автор е на девет белетристични книги, на сборници с пиеси и сценарии, на редица книги по психология на общуването, между които \"Многослов\", \"Как да не станеш враг на собственото си дете\", \"Родителите като врагове\" и др. За настоящото издание, Максимов убеждава, че не е избрал подзаглавието \"Книга за родители и деца, които искат да бъдат заедно\" само заради ефекта: \"Бих искал тази книга да бъде интересна и на децата, и на възрастните. Сигурен съм, че на децата им е страшно любопитно какви съвети се дават за тяхното възпитание.\" За думите Живял някога един човек, той бил много страхлив. Живеел в постоянно очакване, че някой ще го обиди. И трябва да кажем, че го обиждали непрекъснато – защото каквото очаква човек, това и получава. Човекът не знаел как да се опази. Слагал дървени огради, но само като духнел истински вятър, оградите падали и човекът отново се чувствал беззащитен. Издигал каменни огради, но зад тях било непоносимо душно да живее. Щом излизал навън, взимал със себе си пръчка, за да удари онзи, който го обиди. Ала и пръчката не помагала. Живеел човекът обиден. И колкото по-остро възприемал своята беззащитност пред обидата – толкова по-голяма ставала тя. И тогава страхливият човек намерил най-здравия материал на света. Той не потъвал, не се боял от вятър и въздухът лесно преминавал през него. Човекът построил ограда от думи. Непрекъснато изричал безсмислени думи и колкото повече говорел, толкова повече му се искало да говори, и говорел, и говорел, и говорел безспир. Колкото по-висока ставала оградата от думи, толкова по-безпомощно ставало оскърблението. Най-накрая съвсем изчезнало, а човекът седнал и спокойно запалил цигара. Оградата се издигала величествена и непоклатима. Думите се нареждали в монолитни изречения и изглеждало, че няма сила, която може да ги разруши. И никой от хората не знаел какво да прави с нея. Веднъж до оградата се доближило едно момченце и попитало: – Какво е това? Въпросителният знак отскочил и застанал до някакво изречение от оградата. Изречението тутакси паднало. – Защо той е тук? – отново попитал малчуганът. И пак въпросителният знак се ударил в оградата от думи, и пак някакво изречение изпаднало от нея. – На кого е нужна тази глупост? И всичко се повторило отново. Момченцето през цялото време питало, искало да научи много неща. Чудна работа: изреченията изглеждали непоклатими и ясни, били споени толкова здраво, но щом зад тях се изправела въпросителна, те кой знае защо се разпадали на отделни думи. Много скоро човекът останал да седи без всякаква защита сред купчина ненужни думи и букви. – Виж ти – кой знае защо рекло момчето и си тръгнало. Човекът станал, изритал думата, която му се мотаела в краката, и тръгнал да търси такова място на земята, където не обиждат беззащитни хора. Разправят, че и до днес го търси. Толкова обичам Януш Kорчак, че искам да започна и втората глава с цитат от негова книга. Още повече че този цитат има най-пряко отношение към нашия разговор. \"Ако разделим човечеството на възрастни и деца, а живота – на детство и зрялост, то деца по света има много, твърде много и детството обхваща доста години от живота. Само че, погълнати от собствените си битки и от собствените си грижи, ние не ги забелязваме, както по-рано не забелязвахме жената, селянина, поробените класи и народи. Уредили сме се така, че децата да ни пречат възможно най-малко и най-малко да се досещат какво представляваме в действителност и какво всъщност правим.\" Крием се от децата в живота си на възрастни. И сме абсолютно сигурни, че законите на нашия, възрастния живот са правилни, а тези, според които живеят децата ни, са наивни, несериозни. Пък и закони ли са тези на нашите малчугани? Няма специална наука, която да се занимава с взаимоотношенията между мъжа и жената. Макар че джендърните различия са твърде съществени. Но с тях, както и много други разлики и прилики, се занимава психологията. Не можеш да станеш доктор на \"науката за любовта\", а доктори на \"науката за децата\" (педагогиката) има колкото щеш. Измислихме някаква специална система за взаимоотношенията с децата. В нея има доста умни и полезни неща. Има вредни и безсмислени. И доста нелепи. Общо взето, като във всяка система. Когато чета за такива педагогически системи (а книги по проблемите на възпитанието излизат в огромни количества), винаги ми се иска да разбера: защо не сме измислили някакви специални закони за взаимоотношенията със старите хора? Нима с възрастните хора възникват малко проблеми? Самото допускане, че за общуването с хора на преклонна възраст трябва да се изработи някаква отделна система, вече изглежда обидно. В словосъчетанието \"стар човек\" за нас ключова все пак е думата \"човек\". \"Ние не възпитаваме дете, а човек – смята Симон Соловейчик. – Всеки човек, колкото и да е голям, ако ще да е и на половин година, трябва да бъде смятан за човек Смятайте човека за човек – нищо повече не е нужно за възпитанието\". Свикнали сме да не забелязваме, че се отнасяме към децата не като към хора. А най-печалното е, че смятаме подобно отношение за нормално. Великият Корчак е хиляди пъти прав: по същия начин сме се отнасяли и към жените, и към селяните Няма да повярвате, но в толкова демократична страна като Швейцария жените са получили избирателно право едва през 1971 година. Пътят към разбирането, че \"жената също е човек\", е бил дълъг. За осъзнаването на това, че детето също е човек, може би ще е нужно още повече време Разбира се, има определена специфика в общуването тъкмо с децата. Никой не спори. Както впрочем съществува специфика в общуването, да речем, с началниците. Или с творците. Но кой знае защо често не искаме да осъзнаем, че:  Че децата са хора. Различни, своеобразни, но хора! Осъзнаването на този факт е процес. Ние, хората от двайсет и първи век, се намираме вътре в този процес: днес отношението към децата е станало много по-човечно, отколкото преди. Струва ми се, че не е излишно да проследим как са се отнасяли към децата през различните исторически епохи. Процесът на разбирането, че детето също е човек, е дълъг. Започнал е печално. Ето как Плутарх описва раждането на дете в Спарта: \"Бащата не е имал право сам да се разпорежда с възпитанието на детето – той отнасял новороденото на място, наричано \"лесха\", където седели най-възрастните роднини от филата (родовата община – А. М.). Те оглеждали детето и ако го намерели здраво и добре сложено, заповядвали да се възпитава и незабавно му предоставяли един от деветте хиляди парцела земя. Ако детето било хилаво и грозно, отнасяли го на Апотети (така наричали една скала в планината Тайгет), смятайки, че животът му не е нужен нито на него, нито на държавата, щом от самото начало е лишено от здраве и сила (и го хвърляли оттам – А. М.). По същата причина жените къпели новородените не с вода, а с вино, изпитвайки качествата им: казват, че болните от епилепсия и въобще болнавите загиват от неразредено вино, а здравите се закаляват и стават още по-силни\". В Средните векове се смятало, че хората в буквалния смисъл се правят, а не се раждат. Новороденото се приемало като материал, от който трябва да се направи човек. Затова \"веднага след прерязването на пъпната връв акушерката се залавяла за работа, за да придаде на детето човешка форма, която, както тя смятала, то не можело да приеме без нейна помощ.   (подчертано от мен – А. М.). Веднага след раждането на детето всеки ден в продължение на няколко седмици акушерката или майката продължавали леко да натискат с палци костите на черепа. Когато теменцето накрая зараствало, това се възприемало като доказателство за ефективността и нуждата от такава процедура\". Всичко това било задължително. По този начин се раждали много гениални учени, художници, писатели. В името на справедливостта ще отбележим: мнозина от днешните изследователи смятат, че акушерките са вършели това, за да поправят травмите от раждането, неизбежни по онова време. Може би И все пак това \"моделиране\" на детето ми се струва доста ужасяващо И уви, символично. Да, ние вече не моделираме черепа и костите на детето си, но колко е трудно да се удържим от стремежа на всяка цена да направим от роденото свободно собствено чедо човека, който ни харесва.", "date": "2019.04.27", "title": "Откъс от \"Как да станеш враг на собственото си дете\" от Андрей Максимов"}
{"url": "https://www.dnevnik.bg/bulgaria/2019/04/27/3421663_fondaciia_siidur_za_koiato_nai-trudnite_deca_sa_kauza/", "text": "Да, и на тях им се иска да не трябва изобщо да има нужда от тях. А държавата да влезе във функциите си. Да се грижи, да осигурява поне базисните нужди за децата с увреждания, оставени от семействата си. Да финансира далеч повече и много по-ефективно. Да има индивидуален подход за детските нужди, да има качествена грижа, а не прото някаква там грижа. Да не зависи толкова много от непостоянните и неустойчиви дарителски кампании. Но докато всичко това стане, можем ли да чакаме? Какъв избор имаме? Ние поне не можем да оставим тези деца просто така, казва Александрина Димитрова. Те са фондация \"Сийдър\", а Александрина е изпълнителен директор на фондацията. За тях тежките, дори безнадеждни случаи не са загубена кауза. Тези случаи за тях са деца, със своите индивидуалин нужди. Те са каузата на \"Сийдър\", всекидневието на екипа от 94 специалисти и още няколко човека в София, които се опитват във всеки момент да има поне базисно нужните средства и хора. \"Сийдър\" управлява седем центъра от семеен тип за и един – за деца без семейства, които да се грижат за тях. Имат и един център, в който вече порастнали младежи с увреждания и техните родители, могат да получат почасови грижи, консултации, внимание, рехабилитация. В къщичките в Кюстендил и Казанлък се полагат 24-часови грижи за 68 деца, повечето от които с много тежки увреждания. 13 пък са младежите без роднини, желаещи да се грижат за тях. Които, както Александрина отбелязва, имат също нужда от много сериозна подкрепа, тъй като дълги години са били в домове, институции, приемни семейства, взимани, връщани...А сега и почти нежелани, защото са трудни, не са малки, носят своите проблеми и предизвикатерства. По данни на фондацията В последните години те бяха извеждани от наследените от социалистическия период домове и институции. И прехвърляни в къщи и домове \"от семеен тип\", където да получават по-качествена грижа и да са по по-малко на брой на едно място. \"Държавата наистина има политика за закриване на домовете, това е безспорен успех. Със сигурност успехи има и България е давана за пример в нашия регион. В същото време не всичко се случва така, както ни се иска. А основно ни се иска да го има това разбиране, че на голямата институция и построяване на нови чисти къщички. Всъщност процесът тогава започва\", коментира изпълнителният директор на \"Сийдър\". Тя отбелязва, че вече 90 на сто от децата и младежите, които живееха в институции, не са там. Изградени са над 280 центъра от семеен тип в цялата страна\", отбелязва Александрина. Едва 20-24 от центровете се управляват от неправителствени организации, което е по-малко от 10 процента. Александрина разказва, че наскоро почти с изненада установила, че \"Сийдър\" всъщност са неправителствената организация /освен държавата и общините/, която се грижи за най-много центрове от семеен тип за деца с увреждания. \"Общините искат да делегират управлението, обаждали са ни се от общини, да ни предлагат. Но организациите се отказват, защото знаят какъв допълнителен финансов, човешки и времеви ресурс трябва да отделят. И с колеги сме си говорили, които управляват такива центрове, истината е, че Някои дори може и да се откажат\", посочва тя. И допълва: \"За да осигуриш качествено нова грижа, означава не просто да построиш новите центрове и да осигуриш минимално финансиране за тях, а реално да инвестираш в хората, които работят в тези центрове, да подсигуриш достатъчна мотивация и обучение да вършат тази толкова трудна работа\". И държавата да гарантират устойчивост на всичко това. За съжаление това далеч не е така. Всяка година \"Сийдър\" от корпоративни и частни дарители, за да гарантира това качество на грижа, което смятат за поне минимално необходимото. За да сме сигурни, че вършим нещата качествено, обяснява Александрина. Иска й се да могат и още повече, като например децата, на които е нужна целодневна грижа във всеки един час, да имат и на разположение един човек, който персонално да ги обгрижва. Засега това са мечти. На първо и приоритетно място фондацията инвестира в хора. Ако разчитаме единствено и само на това, което държавата е заложила като стандарт и финансиране, щяхме да имаме с 25 човека по-малко като екип, казва изпълнителният директор на организацията. Без тези допълнителни хора обаче фондацията е изчислила, че няма как да се обърне нужното внимание на всяко дете, да се подхожда индивидуално според нуждите му, то да напредва, да се развива. В ситуация на криза също има повече хора, които да могат да реагират на момента и да подкрепят детето. А специалистите да не са безкрайно натоварени, да са адекватни и способни да полагат нужните грижи. Работниците в центровете минават често и обучения, които в \"Сийдър\" се стремят да са съобразени с моментните нужди, да са максимално практически ориентирани и съответно полезни. Всеки месец също имат и консултации с външен психолог, с когото обсъждат трудностите в работата им, подходите при различните деца и младежи. Което е изключително важно предвид трудната работа и тежките случаи. Допълнтелно фондацията които поне на теория би трябвало да са платени от държавата. За да не чакат, често децата ходят на частен прием при лекари за консултация. Отделно се наложило оранизацията да наеме специалист-физиотерапевт, който да е достатъчно подготвен да работи с деца, залежавали в институциите с години в креватчетата си, без никакво движение, без терапия. Децата в тази ситуация би трябвало да имат възможност на безплатна физиотерапия в определените за това центрове, но тъй като там специалистите не могат да се ангажират с толкова специфични случаи и да осигурят адекватна физиотерапия, \"Сийдър\" финансира и тази услуга. Подобна е ситуацията при Преди дни в единият от центровете са доставени две инвалидни колички, специално изработени в Румъния за две от децата на \"Сийдър\". Те са специфични не с друго, а с това, че имат нужните меки уплътнения и подпори, така че децата да стоят в поза, която не ги притиска, не ги уврежда допълнително, не ги боли, докато ползват \"помощното\" средство. Количките са втора ръка, но румънската фирма ги е адаптирала спрямо нуждите на конкретните две деца. Количките са купени със средства от спонсори. И са стрували по около 1200 лв. \"Иначе получихме колички, плаетни с държавни средства, които обаче бяха абсолютно неадекватни за нуждите на тези деца и младежи. Вярно е, че взехме количките от Румъния с много голяма отстъпка. Но не вярвам и иначе да са много по-скъпи от другите, предоставени от държавата. Въпросът е за какво и колко ефективно се харчат средствата\", отбелязва Александрина. В \"Сийдър\" смятат, че не могат да минат без това допълнително финансиране, което отбелязват, че доста трудно намират, тъй като хората са по-склонни да даряват за каузи, единични и конкретни случаи за подкрепа на отделно дете. И по-трудно се ангажират да финансират дългосрочни всекидневни дейности. А ние всеки ден имаме оперделени разходи, без които няма как да минем, посочва Александрина. Не и ако искат да са за много тежките случаи, които наследяват от институциите. А тези грижи дават резултат. В \"Сийдър\" например не са се отказали от момче, дошло при тях преди две години, което всички до този момент си прехвърляли. Когато дошло на 10 години в центъра от семеен тип на организацията, момчето вече било премествано на 8 различни места. \"Институции, приемни семейства...всяка година беше сменял мястото, на което живее. Всеки се беше отказвал от него. Защото бил много труден, тежко поведение, всички бяха решили, че не могат да се справят\", спомня си Александрина Той е диагностициран с умерена форма на умствена изостаналост, но на практика проблемите идват по-скоро от това, че е преживявал е и сериозно насилие. \"Идвайки при нас, той беше в много тежко състояние, беше агресивен към екипа, към другите деца, към себе си дори. Но ние осъзнахме, че на него му липсва сигурност, той очакваше отвново да бъд оставен. И това, че ние не се поддадохме на това, не го оставихме, продължихме упорито да намираме занимания, които да са му интересни, да си изразходва енергията, той много се промени\", казва Александрина. Освен че е много по-спокойно, сега момчето се справя доста добре и в училище, има приятели там, които идват на рождения му ден, отишъл е на море за първи път миналата година, научил се е да плува. \"Повярва повече в себе си, успокои се\", казва още тя. Друго момче с детска церебрална парализа пък посещава Деца, които допреди да дойдат в домовете на \"Сийдър\" са били оставени по цял ден да лежат в креватите си, сега се радват на всекидневни разходки и подходящи за тях занимания на открито в нужните им колички. Фондацията инвестира и много усилия в това да социализира всяко дете доколкото е възможно, да го направи колкото се може по-самостоятелно и самообслужващо се. Да им намира поне почасова работа, ако имат способности за това и да им помага да я задържат. Да ги кара да се чувстват полезни. Щастливи. Всеки според възможностите си. Но за всичко това са така нужните поне 600 000 лв. годишно. Ако се пренесат набираните всяка година поне 600 000 лв. допълнително за управляваните от \"Сийдър\" под 10 центъра и се преизчислят нуждите върху всички 280 такива центъра, ще се окаже сериозно, изчисляват експертите. \"За нас идеалният вариант би бил ако държавата отпускаше по-сериозно финансиране за тези центрове, така че да осигури поне минималното базисно и задължително обслужване. А нашето фондонабиарне да отиваше за допълнителните екстри – лагери, нови методи на работа, почивка и др. Но не и за базови неща. А на нас ни се налага наистина базови неща да покриваме, за да можем да осигурим качествена грижа и да сме сигурни, че това, което правим, има смисъл\", разказва още Александрина. В опит да преобърнат държавните политики, от фондацията през последните години често търсят и институциите, водят разговори, отправят препоръки. Миналата година експертна група по деинституционализацията, на която \"Сийдър\" са съпредседатели, направила анализ, препоръки какво трябва да се промени. \"Описахме острата нужда от инвестиции в хора, в квалификация, представихме го пред хората, правещи политики в сферата. И се постигна увеличение на средствата вместо с традиционните 10, то сега с 18 на сто за тази година\", отбелязва директорът на организацията. \"Това може би е стъпка в правилната посока, но със сигурност не е достатъчно. Освен това не са планирани допълнителни политики в следащите години\", допълва тя. Александрина продължава да се надява скоро експертите да убедят държавата, че е необходимо изцяло преосмисляне на грижата, залагане на индивидуалиня подход, не финансиране на \"на калпак\" на дете, а според нуждите му. Дългосрочни устойчиви политики. Отбелязва, че е доста демотивиращо, когато работата по тези теми и разговорите трябва да започват всеки път от начало при всяка смяна на властта и на отговорните за промените политици. И смята, че: \"Всичко ще е далеч по-хубаво, когато всъщност вече няма нужда от нас\".", "date": "2019.04.27", "title": "Фондация \"Сийдър\", за която най-трудните деца са кауза"}
{"url": "https://www.dnevnik.bg/sviat/2019/04/27/3426183_turciia_obvini_v_terorizum_treti_slujitel_na/", "text": "Турция е повдигнала обвинения в тероризъм на трети служител на американско консулство в страната, както и на неговата съпруга и дъщеря му. Това съобщава агенция \"Ройтерс\", която разполага с копие на обвинителния акт, като отбелязва, че това обвинение може допълнително да обтегне отношенията между Анкара и Вашингтон, предаде БТА. Назми Мете Джантюрк, който е служител по сигурността в американското консулство в Истанбул, съпругата му и дъщеря му са обвинени във връзки с мрежата на живеещия в САЩ ислямски проповедник Фетхуллах Гюлен, когото Анкара обвинява за осуетения преврат през 2016 г. Турски прокурор е поискал присъди затвор за тримата по обвинение в членство във въоръжена терористична група, се казва в обвинителния акт, който е бил изготвен на 8 март, но не е бил оповестен публично. Според обвинението Джантюрк е поддържал контакт с десетки лица, разследвани като членове на мрежата на Гюлен, и \"има доказателства, че заподозреният е действал в съответствие с инструкциите на терористичната организация\". Говорител на истанбулската прокуратура не е отговорил на молбата на \"Ройтерс\" за коментар. Адвокат на Джантюрк е отказал коментар. Американското консулство в Истанбул е изпратило въпросите към Вашингтон, посочва Ройтерс. Говорителка на Държавния департамент заяви, че Вашингтон не е видял достоверни доказателства за участие на Джантюрк в някаква нелегална дейност. Според говорителката по време на 30-годишната си кариера Джантюрк е имал много контакти с представители на турското правителство и на силите за сигурност заради работата си. Тя призова за своевременно, прозрачно и справедливо разрешаване на случая. Говорителката на Държавния департамент каза, че САЩ са имали контакт с Турция по случая на Джантюрк. \"Ние изразихме нашите опасения пред турското правителство няколко пъти и на най-високо равнище, публично и при лични разговори\". Джантюрк е бил разпитан от истанбулската полиция през януари 2018 г. и впоследствие поставен под домашен арест, според обвинителния акт. Първото му съдебно изслушване е насрочено за 25 юни. Други двама служители на американското консулство, също турски граждани, бяха арестувани през 2017 г. по обвинения в тероризъм и шпионаж. Тези арести накараха Вашингтон да преустанови временно издаването на неимиграционни визи за турски граждани в дипломатическите мисии в Турция, а Анкара отговори с реципрочна мярка. На 28 март турски съд постанови, че един от тях - Метин Топуз, който е работил като преводач и сътрудник на американската Служба за борба с наркотиците (ДЕА), трябва да остане в затвора до възобновяването на съдебния процес срещу него на 15 май. Ако бъде намерен за виновен, Топуз може да получи доживотна присъда. Другият служител на американското консулство - Хамза Улучай, работил като преводач в американското консулство в град Адана, бе осъден на четири години и половина затвор по обвинения в тероризъм. Той бе освободен през януари, с ограничения за пътуване, след почти две години в ареста, припомня Ройтерс. Топуз отрича обвиненията във връзки с Гюлен, както и Улучай. По-рано този месец двама американски сенатори внесоха законопроект, който предвижда санкции за турски официални представители, отговорни за задържането на американски граждани и на персонал в местните консулства.", "date": "2019.04.27", "title": "Турция обвини в тероризъм трети служител на американското консулство в страната"}
{"url": "https://www.dnevnik.bg/sport/2019/04/27/3426156_klop_ne_misli_za_titlata_a_za_sledvashtiia_mach_na/", "text": "\"Ливърпул\" се върна на върха във Висшата лига след успех над последния  \"Хъдърсфийлд\" с 5:0 , но мениджърът Юрген Клоп не е спокоен в битката за титлата. Червените водят яростно преследване с \"Манчестър сити\", като до края на сезона остават два мача. След успеха в петък вечер германецът каза, че повече мисли за следващите мачове и избегна въпросите за титла. \"Всичко тази вече беше чудесно, наистина брилянтно представяне от нас. Подходът към мача бе точният, който исках, така че съм щастлив\", започна Клоп. След няколко дни мърсисайдци се изправят срещу \"Барселона\" в полуфинал в Шампионската лига. \"Вече сме фокусиране за следващия ни мач. Мислим, както за Шампионската лига, така и за Висшата лига. Сега ние сме отбор, който трябва да създава проблеми и трудности на другите. Мисля, че дотук се справяме\", добави германецът. Освен петте гола срещу последния, червените записаха и друго важно постижение. Тимът на Юрген Клоп достигна 50 точки у дома през сезона, като това се случва за пръв път в историята на клуба. На своя \"Анфийлд\" съставът иам 16 победи и две равенства, при голова разлика 53:10. Досегашното най-добро постижение беше 49 точки вкъщи от сезон 2013-14. \"Ливърпул\" може да спечели още точки, след като има мач с \"Уулвърхемптън\" на 12 май на \"Анфийлд\". Единственият по-добър домакин в Лигата е \"Манчестър сити\", който има 51 точки. \"Гражданите\" са с повече победи (17), но \"Ливърпул\" е единственият тим, който няма поражение вкъщи.", "date": "2019.04.27", "title": "Клоп не мисли за титлата, а за следващия мач на \"Ливърпул\""}
{"url": "https://www.dnevnik.bg/sviat/2019/04/27/3426185_lufthanza_proveriava_svoe_podrazdelenie_zaradi_povreda/", "text": "Германската авиокомпания \"Луфтханза\" съобщи в петък, че проверява едно от подразделенията си, след като един от официалните правителствени самолети показа неизправност скоро след излитане и бе принуден да се върне обратно на летището, предаде ДПА, цитирана от БТА. Говорител на \"Луфтханза\" каза, че компанията приема инцидента много сериозно и че ще направи пълна проверка на поддръжката на самолета от подразделението \"Луфтханза бомбардиер ейвиейшън сървисис\" (Lufthansa Bombardier Aviation Services). След инцидента по-рано този месец германското правителство призна, че летателният апарат едва се е разминал с катастрофа след появата на неизправност скоро след излитане от берлинското летище Шьонефелд. Флотата от 14 до известна степен стари самолети, които се използват от членове на правителството и президента, бе сполетяна от поредица злополуки при пътувания в чужбина, отбелязва ДПА. В края на февруари външният министър Хайко Маас бе блокиран в Мали. През януари президентът Франк-Валтер Щайнмайер имаше проблеми със самолета в Етиопия, а след него, също в Африка, проблем имаше и министърът на развитието Герд Мюлер. Министърът на отбраната Урсула фон дер Лайен поръча през февруари три нови самолета за дълги разстояния за официални лица.", "date": "2019.04.27", "title": "\"Луфтханза\" проверява свое подразделение заради повреда на правителствения самолет"}
{"url": "https://www.dnevnik.bg/photos/2019/04/28/3423572_fotogaleriia_veneciancite_koito_okupirat_izostaveni/", "text": "Туристите завладяват Венеция, а цените и наемите на жилищата принуждават цели семейства да напускат \"града на каналите\". В опразнените къщи обаче се настаняват незаконно други хора, разказва \"Ройтерс\", цитирана от БТА. На снимката: Патриция Дзаниол, на 56 години, в нейния незаконно окупиран апартамент в квартала Казете във Венеция.", "date": "2019.04.27", "title": "Фотогалерия: Венецианците, които окупират изоставени жилища"}
{"url": "https://www.dnevnik.bg/sviat/2019/04/27/3426197_bivsh_amerikanski_voenen_pregazi_minuvachi_zashtoto_gi/", "text": "Бивш американски военен се вряза с автомобила си в минувачи и рани осем души, защото ги мислел за мюсюлмани, съобщи полицията на щата Калифорния, цитирана от \"Франс прес\", предаде БТА. 34-годишният Айзея Пипълс е разследван за опит за убийство с утежняващо вината обстоятелство - расистки мотив, уточни полицията на Сънивейл, близо до Сан Франциско. \"Има нови доказателства, според които Пипълс целенасочено е нападнал жертвите си заради расата им и убеждението, че са мюсюлмани\", съобщи полицейски говорител на пресконференция. Според местните медии сред ранените има трима членове на едно семейство: бащата, 13-годишната дъщеря и 8-годишният син. Най-пострадало е момичето, което е в кома. Не се съобщават националността или вероизповеданието на жертвите. Адвокатът на Айзея Пипълс заяви, че клиентът му е бивш военен, който страда от посттравматичен стрес и че той ще поиска обвиняемият да получи подходящо лечение.", "date": "2019.04.27", "title": "Бивш американски военен прегази минувачи, защото ги помислил за мюсюлмани"}
{"url": "https://www.dnevnik.bg/razvlechenie/2019/04/27/3425565_gradski_detektiv_iambol_ljulka_na_avangarda/", "text": "В следващия епизод от новия си сезон подкастът  \"Градски детектив\"  продължава пътешествието си сред художествените авангарди от ранния XX-и век и тяхното отражение в България. На прицел отново е футуризма - движението, основано от италианеца Филипо Томазо Маринети и намерило неочаквано вдъхновение в  Първата балканска война . Този път детективът разказва за ямболските модернисти - група младежи, които основават единственото българско \"футуристично\" списание и скандализират литературната общественост със своя \"Манифест на дружеството за борба против поетите\". Начело е големият български интелектуалец  Кирил Кръстев , но не само - сред \"...гениалните глави на разните диаболисти, адамити, сеизмографисти, есеисти, акмеисти и ямболисти от зоологията на ямболския Олимп\", както ги наричат неласкаво съвременниците им, се откриват забравени авангардни художници и странни връзки със световете футбола и авиацията. \"Дневник\" е медиен партньор на проекта, финансиран от програма \"Култура\" на Столична община. Очаквайте новите епизоди  през понеделник на сайта на проекта  и през уикенд  в специалната метатема на \"Дневник\" . Можете да ги чуете и по БНР - програма \"Христо Ботев\", през понеделник в предаването \"Аларма\" или да се абонирате и във  всички приложения за подкасти.", "date": "2019.04.27", "title": "Градски детектив: Ямбол, люлка на авангарда"}
{"url": "https://www.dnevnik.bg/bulgaria/2019/04/27/3426203_metroto_v_sofiia_shte_raboti_do_130_ch_za_velikden/", "text": "Метрото в София ще работи с удължено работно време в нощта срещу Великден до 1:30 часа (довечера бел. ред.), съобщиха от Центъра за градска мобилност. Част от автобусите, тролеите и трамваите също ще имат удължено работно време. В участъка метростанция \"Сливница\" – метростанция \"Младост 1\" влаковете ще се движат довечера на 12 минути. В останалите участъци и по втората линия \"Сливница\" – метростанция \"Витоша\" интервалът на влаковете ще е на 24 минути На 27 април срещу 28 април ще бъде удължено до 01.00 часа работното време по трамвайни линии No 5, 6, 7, 20 и 22 и тролейбусни линии No 1, 2, 5 и 9. На 27, 28 и 29 април 2019 г. и на 01, 04, 05 и 06 май 2019 г. линиите с електротранспорт ще работят по празнични разписания. На 30 април 2019 г. и на 02 и 03 май 2019 г. линиите ще работят по делнични разписания. На 27-и срещу 28 април с удължено разписание до 01.00 часа ще бъдат автобусните линии No 85, 102, 213, 285 и 310.", "date": "2019.04.27", "title": "Метрото в София ще работи до 1:30 ч. за Великден, някои автобуси и трамваи до 1 ч."}
{"url": "https://www.dnevnik.bg/biznes/2019/04/27/3426189_kreditniiat_reiting_na_velikobritaniia_ostava_v_risk/", "text": "Кредитният рейтинг на Великобритания остава в риск от по-нататъшно намаляване, въпреки удължения срок за излизането на страната от ЕС. Това обявиха в петък международните рейтингови агенции \"Фич\" (Fitch) и \"Стандард енд Пуърс\" (S&P), предаде агенция \"Ройтерс\", цитирана от БТА. Споразумението между Европейския съюз и Великобритания за удължаване на процеса до 31 октомври 2019 г. намалява, но не премахва риска от Брекзит без сделка през следващите шест месеца, посочи агенция \"Фич\". Удължаването на срока предотврати риска от незабавен Брекзит без сделка, който би нанесъл удар на петата най-голяма икономика в света, но несигурността остава и притеснява много компании, които намалиха инвестициите, отбелязва Ройтерс. \"Стандард енд Пуърс\" посочи, че негативната перспектива отразява риска от продължителна икономическа слабост и удар за държавните финанси, ако Великобритания загуби достъпа си до европейския пазар, инвеститорите се уплашат или статутът на лирата като резервна валута попадне под натиск. Оценката на двете рейтингови агенции за дълга на Великобритания е АА. \"Стандард енд Пуърс\" посочи, че може да ревизира перспективата си на стабилна, ако преговорите с ЕС доведат до по-голяма сигурност за икономиката и ако ключови сектори запазят достъпа си до европейския пазар без наказателни мита или съществени немитнически бариери. Рейтинговата агенция отбеляза, че не очаква лесен край на безизходицата в парламента и че дори Великобритания да избегне Брекзит без сделка, перспективата е умерена. \"Стандард енд Пуърс\" очаква британската икономика да нарасне само с 1.1 процента тази година, което е най-бавният темп от десетилетие, преди леко да се повиши през следващите три години. Бавният растеж вероятно ще ограничи възможностите на правителството да увеличи държавните разходи, въпреки обещанията на финансовия министър Филип Хамънд, че ще може да сложи край на икономиите при излизане на Великобритания от ЕС със споразумение, коментира Ройтерс. \"Стандард енд Пуърс\" също така обръща внимание, че удължаването на срока за Брекзит намалява периода, през който следва да се изяснят бъдещите търговски отношения от 21 на 14 месеца.", "date": "2019.04.27", "title": "Кредитният рейтинг на Великобритания остава в риск заради забавеният Брекзит"}
{"url": "https://www.dnevnik.bg/sport/2019/04/27/3426159_moje_li_cska_da_razklati_trona_na_ludogorec_v_purva/", "text": "Пет кръга преди края на сезона \"Лудогорец\" върна интригата в първенството, или поне се опитва всячески да го направи. Шампионите  загубиха гостуването си на \"Черно море\"  и така отново отвориха вратата пред ЦСКА, който е с мач по-малко. В случай, че червените победят \"Ботев\" в понеделник, то ще се доближат само на две точки зад шампиона, като ще имат и директен мач на \"Българска армия\". Само за месец, откакто започна втората фаза на първенството и се открои шампионският плейоф, битката в Първа лига претърпя няколко обрата. Преди седмица след равенството на ЦСКА с \"Левски\", изглеждаше сякаш червените са загубили всякакви шансове за титла, но сега амбициите им може да се възродят. Какво се случва в Разград В последната година ситуацията в Първа лига може да се опише с едно изречение - всички водещи отбори бележат голям спад в представянето си, но \"Лудогорец\" е най-малко слаб и затова печели. Сезонът на шампионите е белязан от много възходи и падения, като е трудно да се намери точното решение за всички проблеми в Разград. Съставът успява да печели точки в дербитата с ЦСКА и \"Левски\", но допуска грешки, когато е притиснат. Идването на Стойчо Стоев на треньорския пост имаше задача да стабилизира \"Лудогорец\", но към този момент е трудно да бъде направено подобно заключение. Стоев се справя по същия начин, както и неговият предшественик и сега помощник Антони Здравков. \"Нищо не се получи по време на мача срещу \"Черно море\", грешахме, доста лесно губехме топката, дадохме огромно самочувствие на тима на домакините, заслужено победиха\", каза Стоев. Двубоят с \"Черно море\" извади наяве притеснителни проблеми в Разград, а именно реакцията на Марселиньо при смяната му през второто полувреме. Плеймейкърът на шампионите заплашително размаха пръст на треньора си, докато сядаше на пейката и говореше на висок тон. Бразилецът, който изигра някои от най-силните си мачове, именно под ръководството на Стоев в периода 2013-14, сега показва, че най-малкото треньорът няма уважението на част от своите футболисти. Основният въпрос, който изниква в тази ситуация е има ли \"Лудогорец\" достатъчно качества да излезе от ситуацията и пак да се върне на правилния път. Шампионите имат тежка програма до края, като в три от петте мача са гости - \"Берое\", ЦСКА и \"Ботев\". Статистиката не е на страната на \"Лудогорец\", след като тимът е с едва две победи в последните си осем гостувания. Ситуацията в ЦСКА При ЦСКА е още по-интересно, след като червените претърпяха голям удар в средата на седмицата. Тимът на Любослав Пенев мечтаеше за дубъл и говореше за такъв, но вместо това беше отстранен от Купата на България насред \"Българска армия\" от девет души от \"Ботев\". Сега именно с визита в Пловдив започва решаващият етап от сезона за червените. Успех в Коматево може да съживи шампионските амбиции на Пенев и футболистите му. Статистиката обаче е против червените, които не играят успешно на терена на \"Ботев\" през сезона.  В последните си осем гостувания ЦСКА има само три победи - над \"Верея\", \"Етър\" и \"Лудогорец\" (за Купата). \"Ботев\" обаче не е единственото препятствие пред червените, които след това на свой ред гостуват във Варна. След това идва директният мач с \"Лудогорец\". \"Първенството е като тотото. Аз от година чакам да уцеля шестицата, но знам, че няма. ЦСКА е в сходна ситуация. При някакво превъзходно стечение на обстоятелствата може и да стане шампион. Но за да запази шансовете си живи, отборът няма никаква алтернатива освен да победи \"Ботев\" в Коматево, както и да вземе всичките си оставащи двубои до края\", коментира бившият треньор на червените Аспарух Никодимов.", "date": "2019.04.27", "title": "Може ли ЦСКА да разклати трона на \"Лудогорец\" в Първа лига"}
{"url": "https://www.dnevnik.bg/kultura/2019/04/27/3420055_otkus_ot_hroniki_na_nevedomoto_na_nikolai_terziiski/", "text": "Николай Терзийски е роден е на 28.06.1983 в Смолян. Завършил е журналистика в СУ \"Св. Климент Охридски\". Има магистърска степен от Философския факултет на университета. Дебютният му роман \"Отлъчване\" излиза на книжния пазар през юни 2017 г. \"Отлъчване\" е избрана от интернет сайта \"Аз чета\" за една от десетте най-важни книги, издадени на български език през 2017 г. Романът печели голямата награда в категория проза от Националния конкурс за дебютна литература Южна пролет 2018. \"Отлъчване\" има и номинация от наградите \"Перото\" - за принос към българския литературен контекст. В потвърждение на общоприетата истина, че немците са винаги точни, доктор Адолф Хамершмит никога не закъсняваше за своята смяна. Да, той ценеше своето време и не подраняваше за каквото и да било, но в неговите петнайсет години работа като медик не беше закъснявал дори и със секунда. Просто се появяваше точно навреме и толкоз. Правилото важеше не само за работата, а и за хокейните мачове, които посещаваше през уикенда, за съботните риболовни екскурзии с приятеля му Лайл, за семейните вечери и гостувания по рождени дни (на рождените дни често пристигаше преди самия рожденик и го посрещаше), за обществените събития, юбилейните срещи със съученици и разбира се, сбирките в клуба на Пазителите на Регламента. Олга, красивата съпруга на Адолф Хамершмит, която като девойка бе изключително ведра и разсеяна в своята целеустременост личност, позната на почти всички любители на руската красота от поредицата еротични клипчета, с които сама се бе рекламирала в новонет и които Адолф не беше гледал, защото не обичаше да си губи времето с еротични видеа, та тази Олга с годините бе попила от точността на своя съпруг. Ходеше в клубовете за разкрасителни процедури и масажи точно навреме, водеше двете им кучета на разходки и на тренировки по аджилити точно навреме и изпращаше своя любовник Антонио Де Сабато точно навреме... Но на двайсет и четвърти юли, събота, точно в десет сутринта, се случи нещо необичайно. Олга знаеше, че необичайните неща имат навика да настъпват точно след поредица от три съвсем обичайни събития, но в тази събота нейният усет за предзнаменования ѝ изневери така, както тя изневеряваше на своя акуратен съпруг... А обичайните събития си бяха налице: 1. Преди час кучетата бяха отведени от нея на тренировката по аджилити, която посещаваха всяка събота; 2. Преди два часа нейният възлюбен Адолф беше заминал с пикапа си към своя приятел Лайл, с който всяка втора събота (когато застъпваше на смяна вечерта в осем) се отдаваше на тих и спокоен риболов в Езерото на бисерите, отдалечено на петдесет и седем мили от къщата; 3. Преди половин час Антонио Де Сабато беше пристигнал и бе изпил на три глътки своето макиато с поглед, властно, но и нежно изучаващ тялото на любовницата – сякаш го вижда за първи, а не за деветдесет и шести път... след което Антонио се бе заел самоотвержено със своята амбициозна задача да задоволи нейното безгранично сладострастие, дошло още от корените на рода ѝ, живял с векове в сърцето на руската степ, а тя, Олга, разтърсваше двуетажното здание със своя могъщ мецосопран... И тогава, точно в десет сутринта, в къщата влезе разстроеният доктор Адолф Хамершмит, чу дяволските предсмъртни писъци от спалнята, огледа чашката с наскоро изпитото макиато и оставената до нея бейзболна шапка на \"Чикаго Къбс\"... Да, това обясняваше наличието на червеното спортно \"Алфа Ромео\", паркирано в задния двор, както и лачените сандали номер 12,5, грижовно оставени край входната врата. Доктор Хамершмит въздъхна, после излезе навън, където виковете на жена му отекваха в тон с песента на птиците в съботната утрин. Качи се обратно на пикапа и направи няколко обиколки на квартала, напазарува от супермаркета, зареди новомобила си с гориво и се върна точно навреме (както обикновено) – за да се размине с излизащото от уличката им червено \"Алфа Ромео\". Когато се прибра, остави покупките при входа и отиде право в спалнята, където неговата Олга, все още гола, топла и ухаеща на страст, лежеше със затворени очи, както правеше всяка втора събота след изтощителната битка, провеждаща се в семейното им ложе. Олга го погледна с изражение, което би било подходящо, ако в спалнята ѝ е нахлул масов убиец, и успя да произнесе с глас, прегракнал и изтощен от доскорошната ария: – Долфи? Какво правиш вкъщи, мили? – Наложи се да се прибера, скъпа. Доктор Хамершмит звучеше съвсем спокоен. Само в погледа му се четеше това, което реши да не ѝ казва с думи: че е бил тук и по-рано, че е видял \"Алфа Ромеото\", обувките и чашата за макиато, че е чул виковете, които през последните дванайсет години съвместен живот не беше успял да изтръгне от тялото ѝ сам... Той я гледаше и тя го гледаше, докато тя не разбра всичко. Тогава той седна на ръба на спалнята, с гръб към нея, и въздъхна: – Лайл е мъртъв. – Лайл! О, боже! Но... Как? Кога? – Умря в пикапа. Докато пътувахме към езерото. Ма- сивен инфаркт. – О, не! А ти? Нямаше ли как да... – Не. Нищо не можех да направя. – О, мили... Съжалявам... Аз... О... Съжалявам... Тя се загърна в мокрите и омачкани чаршафи. Той седеше с гръб към нея и гледаше в стената с отворената врата. И двамата мълчаха. Той не знаеше за какво да мисли с предимство – за смъртта на най-близкия си приятел или за измяната на своята съпруга. Да, ясно бе, че с жена му имат извънбрачни връзки, но те бяха по повелите на Регламента, нещо нормално за всички семейства. Виж, тези викове, чаршафите, обувките... А Лайл... Лайл беше най-добрият му приятел. Ходеха заедно на риболов, хокей, вечеряха семейно, дружно водеха кучетата си на пикник... Именно Лайл го бе въвел в клуба на Пазителите на Регламента. Доктор Хамершмит стана от ръба на спалнята и отиде в банята, където взе душ. Трябваше да се ободри. В крайна сметка – хората умират, такъв си е природният ред на нещата. А и какво толкова, че жена му имаше нерегламентирана извънбрачна връзка – сега той щеше да използва ситуацията и да навакса – при това с регламентирани извънбрачни връзки. Припомни си, че според точка двайсет и седма от Регламента \"тъгата е нещо съвсем неуместно в нашия нов свят\". Малко по-късно, когато отстъпи банята на своята съпруга, която междувременно бе сменила чаршафите в спалнята, доктор Хамершмит се отпусна в своето брачно ложе и заспа блажен сън. Олга взе душ, но щом чу тихото похъркване от спалнята, се успокои, изми чашата от макиатото, облече се, гримира се и замина да вземе кучетата от тренировка. Реши да ги заведе да обядват в кучешкия ресторант, както всяка втора събота, в която Адолф беше на риболов. После отидоха да пазаруват в търговския център, кучетата се включиха в забавна игра в кучешкия дресировъчен клуб, а Олга прекара няколко часа в салона за разкрасителни процедури. Не ѝ се искаше да среща Адолф отново днес. Знаеше, че изневярата не е фатална в наши дни, но нещо в погледа му, тогава, когато нахлу в спалнята... Не, тя щеше да се прибере в осем. Кучетата щяха да са доволни да поиграят по-дълго в клуба, а тя да си направи повечко процедури. А в осем вечерта, ако има поне едно сигурно нещо на този свят, то е, че Адолф ще застъпи на смяна в болницата. Да, Олга се прибра в осем. Прибра се с нов маникюр, нов педикюр, епилирана и подхранена с етерични масла кожа, нова прическа и нов цвят коса, нови мигли и вежди, с няколко чанти покупки в ръцете и... да, две щастливи кучета край нея... и тогава, когато влезе в тъмната къща, тя чу тихото похъркване на доктор Адолф Хамершмит, който днес за първи път от петнайсет години нямаше да пристигне навреме за работа в Обществена болница номер 26.", "date": "2019.04.27", "title": "Откъс от \"Хроники на неведомото\" на Николай Терзийски"}
{"url": "https://www.dnevnik.bg/bulgaria/2019/04/27/3426212_romski_aktivist_podade_jalba_sreshtu_ivan_geshev_za/", "text": "Ромският активист Христо Николов е подал в четвъртък жалба срещу зам. -главния прокурор Иван Гешев до комисията по дискриминация,  съобщи сайтът Клуб Z . Поводът е  телевизионно интервю на Гешев пред БНТ от 17 април . В него той говори, за делото \"Иванчева\" и казва \": \"Очаквахме Петко Дюлгеров да се отметне - и циганите така правят\". В жалбата си Николов казва, че като български гражданин от ромски произход, се чувства лично засегнат от тази фраза. \"Чрез своите думи заместник главния прокурор и директор на специализираната прокуратура отписва и не признава българските граждани от ромски произход като част от българския народ, разделя от останалата част от българската нация. Определя и обобщава, че всички роми са фактор на който да не се вярва, лъжат и променят показанията си\", казва ромският активист. Николов изразява и недоволство, че Иван Гешев \"целенасочено използва наслоеното с негативни нагласи \"цигани\" , вместо легалното наименование роми ,ромска общност\". Христо Николов е основател на фондация \"Саворе\", която се занимава с интеграцията на малцинствените групи на територията на България. Преди две седмици бившият кмет на район \"Младост\" Десислава Иванчева и заместничката й Биляна Петрова, които на  първа инстанция получиха осъдителни присъди за подкуп , казаха, че  ще съдят зам.-главния прокурор Иван Гешев  за клевета. \"Ще заведем дело срещу Гешев за подвеждане и неправилна информация по медиите, за клевета. Ще има ответен удар по това, което той е излъгал пред медиите\", каза Иванчева, преди едно от заседанията по делото.", "date": "2019.04.27", "title": "Ромски активист подаде жалба срещу Иван Гешев за дискриминация"}
{"url": "https://www.dnevnik.bg/sviat/2019/04/27/3426214_s_ukaz_maduro_uvelichi_dvoino_minimalnata_zaplata_do_8/", "text": "Президентът на Венецуела Николас Мадуро увеличи над два пъти минималната заплата до равностойността на около 8 щатски долара на месец, в обстановка на хиперинфлация и силна девалвация на националната валута боливар, предаде \"Франс прес\", цитирана от БТА. С публикуван вчера указ минималната заплата се увеличава от 18 000 боливара (3.46 долара по официалния курс) на 40 000 боливара (7.69 долара). Увеличението влиза в сила със задна дата от 16 април. Мадуро освен това възобнови плащането с хранителни купони на единична стойност 25 000 боливара (4.80 долара). Новата минимална заплата покрива едва една десета от разходите по основни хранителни продукти според неправителствената организация \"Сенда\", която изследва жизнения стандарт. С тези пари може да се купят само около 4 кг говеждо месо. Венецуела преживява безпрецедентна икономическа криза. В момента страната изпитва остър недостиг на лекарства и на продукти от първа необходимост, припомня агенцията. За тази година Международния валутен фонд прогнозира хиперинфлация от 10 000 000 процента. Влизането в сила от утре на ембаргото на САЩ върху венецуелския петрол вероятно ще влоши допълнително икономическата ситуация в страната. Според Мадуро икономическите санкции вече са нанесли 30 милиарда долара щети на икономиката, която получава 96 процента от приходите си от петрола. Американското петролно ембарго цели да увеличи натиска над президента Мадуро. САЩ и още над 50 страни признаха опозиционера и председател на парламента Хуан Гуайдо за и.д. президент на Венецуела, отбелязва АФП.", "date": "2019.04.27", "title": "С указ Мадуро увеличи двойно минималната заплата до 8 долара"}
{"url": "https://www.dnevnik.bg/photos/2019/04/27/3423943_fotogaleriia_velikdenskite_drehi_na_strasburg/", "text": "Ако се разхождате в Страсбург преди Великден, може да ви заболи вратът...", "date": "2019.04.27", "title": "Фотогалерия: Великденските дрехи на Страсбург"}
{"url": "https://www.dnevnik.bg/sviat/2019/04/27/3426222_goria_ruski_voenen_zavod_v_koito_se_proizvejdat/", "text": "Руският военен завод \"Красмаш\" в който се произвеждат междуконтиненталните балистически ракети \"Синева\" горя в петък и нощта срещу събота в Красноярск. Пожарът е възникнал в цех за производство на хладилни инсталации \"Бирюса\". Загинали и пострадали няма, съобщава руската служба на BBC. Пожарът е обхванал площ около 24 хиляди квадратни метра и покривът на зданието, което е горяло е частично разрушен. Предполага се, че новата тежка междуконтинентална ракета \"Сармат\" също ще се произвежда от \"Красмаш\". Предприятието произвежда и модули за ракетни двигатели на космическите ракети \"Зенит\" и \"Протон\". Службите са дали четвърта степен за опасност на пожара, от пет възможни. Въпреки, че не се е стигнало до евакуация, от кадри в социалните мрежи се вижда, че гъст пушек от пожара е достигнал до града.", "date": "2019.04.27", "title": "Горя руски военен завод, в който се произвеждат балистични ракети"}
{"url": "https://www.dnevnik.bg/sviat/2019/04/27/3426225_eksploziia_v_mina_v_iztochna_ukraina_ubi_pone_13_dushi/", "text": "Броят на загиналите при аварията в мина в Източна Украйна достигна 13 души, съобщиха официални лица, цитирани от ДПА. Други четирима миньори остават в неизвестност. По първоначални данни метанова експлозия е предизвикала частично срутване на мината, която се намира в сепаратистката Луганска област. Украинските власти нямат официален достъп до този район. Има съобщения, че руски спасителни екипи помагат в издирвателно-спасителните операции.", "date": "2019.04.27", "title": "Експлозия в мина в Източна Украйна уби поне 13 души"}
{"url": "https://www.dnevnik.bg/politika/2019/04/27/3426249_evropa_vijda_che_v_bulgariia_ima_avtoritarna_i/", "text": "Европа не само ни чува, тя ни вижда и ни казва, че в България има авторитарна и криминална власт. Казва ни, че в държавата няма разделение на властите, а прокуратурата е зависима. Казва ни, че най-вероятно няма да ни приемат в Шенген и това не е изненада\". Това заяви днес водачът на листата на \"БСП за България\" за евроизборите Елена Йончева пред журналисти в Чирпан. Днес се състоя първата публична проява на журналиста и депутат от левицата след официалното начало на  предизборната кампания . Изказването на Йончева беше  по повод изразена вчера позиция  от еврокомисаря по правосъдието Вера Йоурова. Тя каза, че в Хърватия, Словакия, Бъргария и Полша хората имат съмнения за независимостта на националната съдебна система и докато това е така мониторингът върху съдебните реформи в тях няма как да отпадне. Йончева припомни, че в доклада на Европейската комисия от февруари се казва, че 2/3 от корупционните сделки, свързани с видни политически личности в България, не се разследват. \"Корупцията е една от причините за бедността в България и продължаването на мониторинговите доклади означава, че властта у нас не се справя. Това е присъда за тази власт\", каза кандидатът за евродепутат.", "date": "2019.04.27", "title": "Европа вижда, че в България има авторитарна и криминална власт, обяви Йончева"}
{"url": "https://www.dnevnik.bg/bulgaria/2019/04/27/3426205_blagodatniiat_ogun_veche_e_v_bulgariia/", "text": "Благодатният огън, който българска делегация донесе от Йерусалим, вече е в София, съобщи БНТ. Той беше пренесен с правителствения самолет \"Фалкон\", а на чело на българската делегация беше Старозагорския митрополит Киприан. На летището благодатният огън беше посрещнат от свещеници и духовници от всички епархии в страната, за да вземат частица от огъня и да го занесат на възкресното вечерно богослужение. Част от него ще се пренесе със самолет до Варна. \"Така той ще бъде по-близо до Шумен, Сливен и всички градове покрай морето. Предполагам, че Русе и тази година ще вземат от Румънската православна църква, защото оттам е по-близо, около 60 км\", каза пред агенция \"Фокус\" по-рано през деня директорът на Дирекция \"Вероизповедания\" към Министерски съвет Емил Велинов. Според него ще имат достатъчно време, в рамките на три часа и половина, огъня и да достигне до всички кътчета на страната. Благодатният огън се пренася от Йерусалим до София за 15 път, като за първи път с българските свещеници е пътувал и представител на Македонската православна църква - епископ Яков, който ще го пренесе в Скопие. Благодатният огън се пренася от Йерусалим до Синодния параклис, от където около 23.45 часа с литийно шествие се пренася до патриаршеската катедрала \"Св. Александър Невски\" за Пасхалното богослужение. Директорът на дирекция \"Вероизповедания\" отбеляза, че за пренасянето на огъня в страната има взаимодействие с правителствения авиоотряд. \"Те са изработили един специален сандък, в който има място за 4 фенера. Фенерите са специално закупени, като цената на един такъв е 1 000 лв. Те са доста стабилни. Знаете, че пренасянето на огън в самолет е забранено. За него през цялото време на полета, около 2 часа и 30-40 минути се грижи механикът на борда на самолета\", коментира още Велинов. Чудото Благодатен огън Благодатният огън, наричан още Свещен или Небесен, се запалва свръхестествено всяка година на Възкресение Христово. Той има уникалното свойство в първите минути след запалването да не излъчва топлина и да не изгаря, припомня агенция \"Фокус\". Според каноните на православието Благодатният огън е чудо, което се случва всяка година в деня преди Великден. Синя светлина се появява в гробницата на Иисус Христос обикновено от мраморната плоча, покриваща мястото, върху което се смята, че е било положено тялото на Иисус за погребение. Първите сведения за запалването на свещите и на кандилата в църквата на Божи гроб са от четвърти век. Тогава за празника нямало масло и патриарх Нарцис наредил да сложат вода. В нощта на Литургията, внезапно всички кандила и свещите на самия патриарх се запалили. Оттогава чудото се случва всяка година. Когато Йерусалим преминавал \"през ръцете\" на кръстоносци, евреи, византийци, османци, църквата била разрушавана, поругавана, наново достроявана, но Благодатният огън бил все там на Великден. Има сведение, че Огънят не слязъл един-единствен път в самата църква, а около нея. Арменският патриарх през 1579 г. подкупил султан Мурад, за да получи неговата църква единствена правото да служи Пасха в Божи гроб. Всички вярващи излезли извън затворената църква. Но колкото и да се молел патриархът, огънят така и не слизал. Но вместо това като мълния се запалил извън храма, блеснал в една от колоните, където се молел православният патриарх и всички вярващи вече могли да получат частица от него.", "date": "2019.04.27", "title": "Благодатният огън вече е в България"}
{"url": "https://www.dnevnik.bg/sport/2019/04/27/3426304_dominik_tiim_svali_nadal_ot_trona_v_barselona/", "text": "Тенис турнирът в Барселона ще има нов шампион, след като Рафаел Надал отпадна в полуфиналите. Испанецът, който има рекордните 11 титли от надпревратата отстъпи пред Доминик Тийм в два сета - 4:6, 4:6. Битката между двамама продължи 2.04 часа. Както и в Монте Карло преди седмица,  Надал отново отстъпи на полуфинал . Той се прости с надеждата да триумфира за 12-и път в два от любимите си турнири. От 2005 г. испанецът не спечели надпреварата в столицата на Каталуня само през 2010, 2014 и 2015 г. Дотук в кариерата си Кралят на клея няма поражение в мач за титлата в Барселона, а преди срещата с Тийм нямаше загуба и на полуфинал, като беше безапелационен - 11 от 11. Тийм взе четвърта победа срещу носителя на 17 титли от Големия шлем в 12-ия мач помежду им. До момента всички победи на Тийм над испанеца са на клей - Буенос Айрес 2016, четвъртфинал в Рим 2017 и четвъртфинал в Мадрид 2018 г. Срещата между двамата беше повторение на финала от 2017 г., когато Надал спечели убедително с 6:4, 6:1. През 2018 г. двамата играха четири пъти, в които Надал надделя три пъти - финалът на \"Ролан Гарос\", четвъртфинал на US Open и четвъртфинал в Монте Карло. Във финалната среща Тийм ще се изправи срещу шампиона от \"София оупън\" Данийл Медведев. Руснакът победи двукратния първенец в Барселона Кей Нишикори 6:4, 3:6, 7:5. Срещата продължи 2.26 часа. Медведев ще играе трети финал през сезона, като дотук има победа и загуба. Първият сет се движеше гейм за гейм до 2:2, когато Тийм успя да реализира пробив. Австриецът взе подаването на своя съперник и го притисна до стената. В играта на испанеца веднага се видяха колебания, като той беше близо до това да допусне още един пробив. В крайна сметка в седмия гейм Надал успя да вземе своето подаване, въпреки че четири пъти даваше точка за пробив на Тийм. До края на първата част австриецът не се пречупи, като дори не даде точка за пробив на световния №2 и поведе. В първия сет Надал допусна четири двойни грешки, а от другата страна на корта срещна голям отпор. Испанецът даде общо седем точки за пробив, като Тийм се възползва от само една от тях. Австриецът обаче беше много стабилен в своите подавания, което се оказа ключово. Втората част също започна тежко за 11-кратния шампион. Той трябваше да се спасява от 15:40, но реагира и взе гейма. В третото му подаване ситуацията се повтори, като отново беше 15:40, но тогава Тийм се възползва и записа ключов пробив, за да поведе с 3:2. Австриецът беше близо до това да пробие и за 5:3, но с много характер и пращане на топката по линиите, Надал удържа. В крайна сметка се стигна до 5:4 и сервис на австриеца. Последният гейм беше изключителен, като Надал показа най-доброто от себе си, подкрепян и от публиката. Той не беше стигал до точка за пробив през целия мач, но поведе с 40:0. Тийм обаче не се предаде, като и сервисът му дойде на помощ във важните моменти, за да успее да изравни, а след това и да завърши, детронирайки шампиона.", "date": "2019.04.27", "title": "Доминик Тийм свали Надал от трона в Барселона"}
{"url": "https://www.dnevnik.bg/sviat/2019/04/27/3426312_policiiata_otblusna_sus_sulzotvoren_gaz_jultite/", "text": "Френската полиция използва сълзотворен газ, за да отблъсне протестиращи \"жълти жилетки\", които се опитаха да достигнат сградата на Европейския парламент в Страсбург по време на 25-ите поредни протести срещу политиката на президента Еманюел Макрон, предаде Ройтерс. Протестиращите излязоха отново на улиците два дни след като в отговор на протестите Макрон направи политически предложения,  включващи данъчни облекчения на стойност около 5 милиарда евро . Протестите започнаха през ноември заради повишаването на цените на горивата, но се превърнаха в бунт срещу политици и правителство, което \"жълтите жилетки\" смятат за откъснато от народа. Много от участниците в движението, което няма лидерска структура, заявиха, че предложенията на президента не са достатъчни и повечето от тях не са достатъчно конкретни. Около 2000 протестиращи се събраха близо до европейските институции в Страсбург. Организаторите планираха да достигнат сградата на Европейския парламент, месец преди изборите за евродепутати. В Париж бяха задържани 11 участници в протестите на \"жълтите жилетки\". Заради протестите мерките за сигурност във френската столица са засилени. В Париж протестиращи проведоха \"Медиен марш\", като преминаха край сградите на френското държавно радио и телевизия. В Монпарнас край Париж към \"жълтите жилетки\" се присъединиха и синдикати. Демонстрации имаше и в Тулуза и други градове на Франция. В Лион \"жълти жилетки\" се движиха бавно по магистралата, което изнерви пътуващите. По данни на френското вътрешно министерство в акциите на \"жълтите жилетки\" в цялата страна участват 5500 души, включително 2600 в Париж. По БТА", "date": "2019.04.27", "title": "Полицията отблъсна със сълзотворен газ \"жълтите жилетки\" в Страсбург"}
{"url": "https://www.dnevnik.bg/bulgaria/2019/04/27/3426321_borisov_da_posreshtnem_velikden_s_viarata_che_sme/", "text": "Нека посрещнем Великден живи и здрави, и с вярата, че сме способни на още много добри дела\", каза днес премиерът Бойко Борисов в своето пожелание по случай предстоящите празнични дни. \"Християнските ценности са помагали за единството на нашия народ и за съхраняването на българската идентичност и култура многократно в миналото. Вярвам, че и днес те ни дават сили да проявяваме грижа към ближния и да работим за просперитета на България\", отбеляза още премиерът, цитиран от своята пресслужба. Той допълва, че благодатният огън е символ на Божията светлина и затова пристигането му в България е духовната радост, която пламва в сърцата на вярващите.  Днес огънят пристигна в България  за 15-и пореден път с правителствения самолет.", "date": "2019.04.27", "title": "Борисов: Да посрещнем Великден с вярата, че сме способни на още много добри дела"}
