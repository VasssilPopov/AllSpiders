{"url": "http://www.dnevnik.bg/sport/2017/12/17/3099180_barselona_specheli_posledniia_si_mach_v_la_liga_predi/", "text": "Барселона\" загря по най-добрия начин за първото издание на \"Класико\" в Ла Лига след успех с 4:0 над \"Депортиво\" (Ла Коруня). Каталунците не срещнаха проблем срещу един от най-удобните си съперници в исторически план, като освен четирите гола, удариха и четири греди. По-малко от седмица преди сблъсъка с \"Реал\" (Мадрид),  Ернесто Валверде  остави Серхио Бускетс на пейката, защото дефанзивният халф висеше с четири жълти картона. Каталунците откриха в 29-ата минута след точно изпълнение на Луис Суарес. За уругваеца остана най-лесното, след като попадението му беше изработено от Иниеста и Меси. Испанският халф намери Меси в наказателното поле, а аржентинецът само подаде на Суаресна два метра от голлинията. Отново Меси беше в основата и на втория гол, който падна в 41-ата минута. Аржентинецът си отвори пространство за изтрел, но ударът му срещна левия стълб на вратата, пазена от Рубен. След рикошета кълбото се върна при Паулиньо и бразилецът отбеляза на празна врата. Най-спорната ситуация беше в 45-ата минута, когато удар на Суарес мина зад голлинията, но попадението на уругвайския нападател не беше зачетено. Това е трети мач в рамките на месец, в който \"Барселона\" стана потвърпевш от подобна ситуация. След почивката \"Барселона\" бързо увеличи аванса си на три гола, а точен отново беше Луис Суарес. Той засече много хубаво центриране на Сержи Роберто от десния фланг, измъквайки се от линията на засадата. Трите гола не намалиха натиска на \"Барселона\", като футболистите на Ернесто Валверде продължиха да бъдат по-напористи. В 70-ата минута Суарес спечели дузпа, която обаче не беше вкарана от Меси. Аржентинецът заложи на силата и стреля полувисоко в левия ъгъл на Рубен, но вратарят на \"Депортиво\" спаси. Все пак пет минути по-късно Паулиньо отбеляза четвърти гол. Второто попадение на бразилеца беше абсолютно копие на първото, след като удар на Жорди Алба се отби от десния стълб и се озова на пътя на Паулиньо, който нямаше как да сгреши. За бразилеца това е шести гол през сезона, като никой друг халф в Ла Лига няма толкова много. С 13 победи и само три равенства, \"Барселона\" води с 42 точки в Ла Лига. След 16-ия кръг, втори излезе \"Атлетико\" (Мадрид), който има шест по-малко от лидера. Трети е \"Валенсия\" с 34, а  \"Реал\" (Мадрид) , който е с мач по-малко има 31.", "date": "2017.12.17", "title": "\"Барселона\" спечели последния си мач в Ла Лига преди \"класико\""}
{"url": "http://www.dnevnik.bg/photos/2017/12/17/3098632_fotogaleriia_biagstvo_ot_glada_vuv_venecuela/", "text": "Миналия август Виктор Ривера, 36-годишен безработен хлебар, напуска родния си град в Северна Венецуела и предприема двудневно пътуване до отдалечения амазонски град Боа Виста в Бразилия. Макар градът да има 300 хил. души население, ограничените перспективи в Боа Виста привличат повече Виктор от живота му вкъщи, където шестте му деца често гладуват, а рафтовете на магазините за хранителни стоки стават все по-празни. В кадър е кухнята на бивша спортна зала, сега превърната в подслон, в който евангелистката църква в Боа Виста осигурява храна на нуждаещите се.", "date": "2017.12.17", "title": "Фотогалерия: Бягство от глада във Венецуела"}
{"url": "http://www.dnevnik.bg/bulgaria/2017/12/17/3099064_obshtina_lovech_obiasniava_zashto_e_mahnala_putna/", "text": "Община Ловеч определи като груба манипулация с явна политическа цел новините за асфалтираната ловешка улица, която след визита на просветния министър Красимир Вълчев е върната в първоначалното й плачевно състояние. За случая в социалната мрежа \"Фейсбук\" съобщи Александра Енева, общински съветник от управляващата и в Ловеч партия ГЕРБ. Тя допълни, че никаква надежда няма за \"квартала на надеждата\" в Ловеч, както кметът на града Корнелия Маринова от ГЕРБ нарича кв. \"Гозница\". \"Твърди се, че първо е положен асфалт, а после той е премахнат. Това е груба манипулация с явна политическа цел. Въпросният участък от ул. \"Пано Рогозаров\" в кв. \"Гозница\" в Ловеч е част от предвидените за ремонт улици за 2017 г. и то с целеви средства от държавния бюджет. Процедурата за избор на изпълнител обаче беше обжалвана, което забави изпълнението с месеци. Последното решение е в полза на община Ловеч и предстои сключване на договори. Предвид нормативно изискуемите срокове за сключване на договор (срок, в който следва да се сключи договор), а както и предвид зимния сезон, е За целта повредите и неравностите в настилката бяха запълнени с фрезовъчен материал. И това бе направено. Материалът е собственост на община Ловеч, поради което не е извършен допълнителен разход на финансови средства. Трябва ясно да се каже, а то се вижда и от снимките – улицата е в ремонт и не е била асфалтирана, а насипана.\" От публикуваните снимки се вижда обаче, как действително камион след това прибира насипания материал. От община Ловеч не посочват името на фирмата, която е извършила ремонтните дейности, а уточняват само \"изпълнителят има подписан договор за поддръжка на уличната мрежа в града\". Той уверявал, че може да използва подходящите условия през декември за започване на същинския ремонт, което и правил. \"Така взетите решения за Всички други интерпретации на течащия ремонт, свързването му с визитата на министър Красимир Вълчев или други събития в същото време, са свободни фантазии на хора, търсещи скандали, интриги и конспирации\", се казва в позицията на общината.", "date": "2017.12.17", "title": "Община Ловеч обяснява защо е махнала пътна настилка, сложена при посещение на министър"}
{"url": "http://www.dnevnik.bg/sport/2017/12/17/3099084_mok_zabraniava_na_ruskite_sportisti_da_postaviat/", "text": "Руските спортисти, които ще участват на олимпийските игри в Пьончан под неутрален флаг, няма да могат да поставят национални символи на своите екипи, информира Межународният олимпийски комитет (МОК). Според последните разпоредби състезателите няма да показват национална принадлежност, след като страната им е наказана да не участва в надпреварата. Документ вече е изпратен до всички федерации. На  5 декември изпълнителният комитет на МОК  обяви, че не допуска Русия до участие на олимпийските игри. Единствено руски състезатели, които са доказали, че са \"чисти от допинг\", ще могат да пътуват за Южна Корея, където ще са под неутрален флаг. Допуснатите до игрите руснаци ще се състезават под името  \"Олимпийски атлети от Русия\" (OAR) . Те ще носят екипи с това име и под олимпийския флаг. При евентуални техни победи и при появата им на церемониите по откриването и закриването на игрите ще звучи олимпийският химн вместо руския. Спечелените от тях медали няма да бъдат причислени към общия брой отличия на Русия. Руският президент Владимир Путин и  спортните ръководителите в Русия  обаче дадоха зелена светлина на своите спортисти да се състезават в Пьончан под неутрален флаг и химн. Пълният списък с участниците още не е ясен, но руската хокейна лига също даде разрешение на играчите да участват в Пьончан. Междувременно ръководителят на Руския олимпийски комитет (РОК)  Александър Жуков  обясни, че формулярът окончателно участие на руски спортисти в Пьончан понастоящем не е одобрен. \"Споразуменията за окончателната версия на наредбата не са постигнати. Знам, че преговорите още са в ход, но нямаме одобрение\", каза Жуков. Той увери, че Русия продължава да държи интересът на спортистите да бъде защитен, въпреки че те ще са под неутрален флаг. Игрите в Пьончан ще се проведат между 9 и 25 февруари.", "date": "2017.12.17", "title": "МОК забранява на руските спортисти да поставят национални символи на екипите си в Пьончан"}
{"url": "http://www.dnevnik.bg/zelen/2017/12/17/3099074_bremennata_luvica_ot_zookuta_v_razgrad_shte_bude/", "text": "Бременната 12-годишна лъвица и нейният партньор ще бъдат транспортирани от Разград до София от фондация \"Четири лапи\". Причината - \"нелицензираният зоокът в града не разполага с условия за раждане и отглеждане на малкото\", съобщават от организацията. Това ще се случи във вторник. При предишния преглед, който експертите на организацията извършиха през ноември, беше установено, че тя е в напреднала бременност. Прегледът с ехограф потвърди наличието на един плод, като се очаква раждането да е в края на тази или началото на следващата година. Фондацията ще поеме и грижите за лъвицата в столичния зоопарк.  Лъвицата е родена в зоопарка в Разград през 2005 г. и продадена на русенски бизнесмен малко след това. След влизане в сила на Закона за защита на животните през 2008 г. и налагането на забрана граждани да отглеждат големи котки, тя е върната в зоокъта, където е използвана за разплод. В софийския зоопарк вече има подготвени две отделни заграждения за двата лъва, за да може, когато настъпи раждането, майката да бъде отделена. За състоянието по време на пътуването ще се грижи екип от опитни ветеринарни лекари, ръководен от декана на Факултета по ветеринарна медицина към Лесотехническия университет проф. Богдан Аминков. В началото на ноември сдружението сключи споразумение с община Разград за помощ и намиране на дом на пет от седемте лъва от нелицензирания зоокът в града, за които общината не може да се погрижи. Организацията ще се погрижи и за двете лъвчета, които бяха спасени след стъпкване. Повече четете  тук .  Бъдещето им обаче предизвика конфликт между общината, от една страна, и \"Четири лапи\" и \"Дивите животни\", от друга - заради намерението на кмета на Разград да дари двете лъвчета на зоопарка в Пазарджик. Според двете организации лъвчетата няма да оцелеят там, тъй като няма условия за отглеждане на лъвчета без майка, нито персонал с достатъчен опит. Решението за преместването на лъвчетата предстои да бъде гласувано този четвъртък от общинския съвет в Разград. ", "date": "2017.12.17", "title": "Бременната лъвица от зоокъта в Разград ще бъде преместена в София"}
{"url": "http://www.dnevnik.bg/photos/2017/12/17/3099080_snimka_na_denia_nov_svetoven_rekord_za_okolosvetsko/", "text": "Французинът Франсоа Габар постави нов световен рекорд за околосветско плаване, завършвайки пътуването си за 42 дни и 16 часа.Така той подобри предишния рекорд от миналата година на неговия сънародник Томас Кювил с повече от шест дни. Тримаранът \"Мачиф\", на Габар преминава финалната линия край западното крайбрежие на Франция в 01:45 GMT. \"Това е лудост, доста сюрреалистично, аз съм зашеметен\", казва 34-годишният французин, който започва пътуването си на 4 ноември.", "date": "2017.12.17", "title": "Снимка на деня: Нов световен рекорд за околосветско плаване"}
{"url": "http://www.dnevnik.bg/sport/2017/12/17/3099105_furkad_prekusna_pobednata_seriia_na_iohanes_byo_v/", "text": "Мартен Фуркад отговори по шампионски на отправеното предизвикателство от  Йоханес Тингес Бьо  и спечели масовия старт от Световната купа по биатлон в Анси. Носителят на Големия кристален глобус за последните шест сезона, постигна 65-а победа в кариерата си, прекъсвайки серията от четири поредни успеха на 24-годишния норвежец. Бьо спечели спринтовете и преследванията в Хохфилцен и Анси, но Фуркад успя да отговори. Френският състезател продължава много постоянното си представяне през сезона, като победата за него е втора след преследването в Йостерсунд, Швеция. В осемте старта Фуркад неизменно се качва на подиума (четири втори и две трети места). Това беше първи масов старт за сезона, като предстоят още четири (Руполдинг, Антхолц-Антерселва, Контиолахти и Тюмен). За французина това е 12-а победа в тази дисциплина. Фуркад беше безгрешен при стрелбата, като повали всички 20 мишени. Той финишира за 36:30.3 минути, а Йоханес Бьо остана втори на 3.9 секунди зад победителя. Норвежецът допусна две грешки още на първата си стрелба, но отново показа, че се намира в отлична форма и с много силно бягане, застраши лидерската позиция. Трети се класира германецът Ерик Лесер, който записа трети подиум в кариерата си. Нито един българин не стартира в общия старт. В генералното класиране за  Световната купа  Фуркад запазва първото си място и има 432 точки, с 20 повече от Йоханес Бьо. Трети е Яков Фак с 306, а четвърти Симон Шемп с 271. Френски триумф и при дамите Денят се оказа много успешен за Франция, след като по-рано в програмата, Жюстин Брайса грабна победата при дамите. Тя направи много силно състезание и допусна само една грешка при стрелбата. Биатлонистката от Албервил, която е само на 21 години, спечели дебютната си победа в Световната купа, след като до момента имаше седем подиума, но в щафети. Брайса финишира за 37:19.4 минути, като сгреши веднъж единствено при третото си посещение на огневия рубеж. Зад нея се класира Ирина Крюко от Беларус. Тя не направи нито една грешка, но беше по-слаба в ски бягането и завърши на 11.2 секунди след победителката. За Крюко това е първи подиум в Световната купа. Трета финишира носителката на Големия кристален глобус Лаура Далмайер – две грешки и изоставането от 19.9 секунди. Четвърта завърши Анатастия Кузмина, но това позволи на рускинята, която се състезава за Словакия да запази жълти си стартов номер. След осем старта Кузмина води с 302 точки пред Брайса с 296 и Кайза Макарайнен с 281. Състезанията в Анси бяха последните за 2017 г., като през януари Световната купа се мести в Германия. Първата спирка е Оберхоф, където на 4, 5 и 6 януари са спринтовете и преследванията при мъжете и жените.", "date": "2017.12.17", "title": "Фуркад прекъсна победната серия на Йоханес Бьо в последния старт за годината"}
{"url": "http://www.dnevnik.bg/biznes/2017/12/17/3099085_brjuksel_vuvejda_strog_kontrol_vurhu_cigarite/", "text": "Европейския съюз прие обща за цялата общност система за наблюдение и проследяване на цигарите и другите тютюневи изделия. Чрез нея страните членки се задължават да въведат механизми за маркиране с индивидуален код на всички легално произведени тютюневи изделия. Целта е да се избегне както нелегалната търговия с цигари, така и националните бюджети да не се лишават от данъци. Решението е взето на 15 декември, се вижда от съобщение на страницата на Европейската комисия. Какво се предвижда Въвеждането на идентификационен код и на цялата система за наблюдение и проследяване на цигарите и тютюна за ръчно свиване на цигари трябва да стане до 20 май 2019 г., а за останалите тютюневи изделия (например пури, пурети и бездимните тютюневи изделия) — до 20 май 2024 г. В тези срокове всяка страна ще трябва да създаде система за генериране на тези кодове, която да е независима от производителите. Кодовете ще са съставени от букви и/или цифри и да бъдат поставяни както на опаковките на крайния продукт, така и на оборудването, което го произвежда. По този начин веднага ще се вижда например кутия цигари къде и от кого точно е произведена. Междувременно всеки производител или вносител на такива продукти трябва да подпише договор с компания, която поддържа данните от тази система. Въпросните доставчици ще бъдат проверявани, за да се установи дали гарантират сигурност на данните и дали са независими от производителя. Комисията ще одобрява и \"вторични\" държатели на данните от системата, които ще съхраняват копия от първичните данни. До тях ще имат достъп властите в съответната страна. Едва след като тези стъпки бъдат изпълнени, системата ще започне да действа. Европейското законодателство предвижда както властите, така и гражданите да имат възможност по даден номер на тютюнев продукт да проверят дали е легален. Това означава, че поне един от въвежданите кодове, трябва да е видим с просто око. Какви са мотивите  В мотивите си от Европейската комисия посочват, че тютюнопушенето е най-честата, макар и предотвратима, причина за смърт в ЕС. В допълнение нелегалната търговия с тютюневи изделия улеснява достъпа на пушачите, включително на невръстни, до цигари, защото те са обичайно доста по-евтини от легалното производство. Върху тях освен това не се поема ангажимент да се поставят надписи, които целят да предупреждават пушачите за опасностите. В допълнение контрабандата на цигари лишава бюджетите на страните от приходи всяка година. Да се измери обема на нелегалната търговия е трудно, но се смята, че в ЕС данъчните власти не успяват да съберат само в ЕС 11.1 млрд. евро годишно. В мотивите на Брюксел се допълва и че приходите от незаконната търговия с цигари често отиват в полза на организираната престъпност, а в някои случаи и за подпомагане на терористична дейност. Решението на ЕС е базирано на приета през 2014 г. директива, която предвижда въвеждането на система за проследяване на легалните тютюневи изделия.", "date": "2017.12.17", "title": "Брюксел въвежда строг контрол върху цигарите"}
{"url": "http://www.dnevnik.bg/biznes/2017/12/17/3099132_putishtata_sa_pochisteni_do_asfalt_uveri_nikolai_nankov/", "text": "Създадена е необходимата организация за зимно поддържане на републиканските пътища и няма ограничения в движението на леките автомобили заради снеговалежите, съобщи министърът на регионалното развитие и благоустройството Николай Нанков на брифинг в Агенция \"Пътна инфраструктура\". За камионите над 12 тона е ограничено движението през Троянския проход и по пътя Шипково - Рибарица. Министър Нанков съобщи, че се очаква понижение на температурите, а във вторник-сряда градусите ще паднат под нулата и ще има нови снеговалежи. Пътищата за изчистени до асфалт след днешния снеговалеж, превантивно е направена обработка срещу заледяване навсякъде. Това съобщи министърът на регионалното развитие Николай Нанков, цитиран от пресцентъра си. До 21 декември ще завършат всички ремонтни дейности по пътната мрежа, за да могат спокойно да пътуват шофьорите за предстоящите коледни и новогодишни празници, допълват от министерството. Днес около 500 машини са работили в районите със снеговалеж, като най-много 160 са в Софийска област. \"Призовавам шофьорите да тръгват на път с автомобили, подготвени за зимни условия и да карат внимателно, тъй като и при предходните снеговалежи, въпреки създадената организация имаше водачи, които не бяха с подходящи гуми и създадоха кризисни ситуации\", напомни Нанков. Той припомни, че преди две седмици АМ \"Тракия\" е била затворена за близо 2 часа заради неподготвен шофьор на камион, който се е завъртял и по този начин е възпрепятствал работата както на снегопочистващата фирма, така и пътуването на всички останали шофьори.", "date": "2017.12.17", "title": "Пътищата са почистени \"до асфалт\", увери Николай Нанков"}
{"url": "http://www.dnevnik.bg/sport/2017/12/17/3099138_junaited_udurja_shturma_na_uest_bromich_i_specheli/", "text": "Манчестър юнайтед\" спечели гостуването си на \"Уест Бромич\", но за пореден път през сезона не убеди с представянето си. \"Червените дяволи\" се наложиха с 2:1 на \"Дъ Хоутърнс\", въпреки че в края на двубоя трябваше да спират устрема на домакините. Ромелу Лукаку и Джеси Лингард се разписаха прди почивката, а голът за \"дроздовете\" отбеляза Гарет Бари. Преди срещата мениджърът на \"Уест Бром\" Алън Пардю се надяваше на положителен резултат, разчитайки на традицията. От действащите английски мениджър именно Пардю има най-много победи срещу Моуриньо – три, колкото и Марк Хюз. Специалния обаче запази отличната си успеваемост срещу тимове от зоната на изпадащите. Португалецът никога не е губил в такива двубой, като има 16 победи и четири равенства. Жозе Моуриньо направи няколко промени в титулярния си състав, като Андер Ерера се завърна за сметка на юношата Мактоминей, а Маркъс Рашфорд замени Антони Марсиал. На загрявката пък се контузи Люк Шоу и така Ашли Йънг започна като ляв защитник. \"Юнайтед\" държеше контрол над мача и имаше инициативата през първата част. По-голямото притежание на топката обаче не водеше до чисти положения пред вратата на Бен Фостър. \"Уест Бромич\" беше много добре организиран в защита и на няколко пъти направи добри контраатаки, но в тях липсваше последното подаване. В рамките на осем минути между 27-ата и 35-ата \"червените дяволи\" вдигнаха оборотите и стигнаха до два гола, които им позволиха да действат доста по-спокойно. Първо Маркъс Рашфорд центрира отлично в наказателното поле, а там Лукаку се разписа, след като се беше пласирал добре между Джони Евънс и Киърън Гибс. Белгийският таран се разписа за втори пореден двубой, а попадението му беше абсолютно копие на попадението срещу \"Борнмът\" през седмицата. Лукаку обаче не се зарадва заради големите критики към себе си напоследък. Десетина минути преди почивката \"Юнайтед\" отбеляза и втори гол, като имаше голяма доза късмет. Джеси Лингард шутира по диагонала, като изстрелът не изглеждаше опасен, но рикошет в крака на Хегази промени траекторията на топката и я направи неспасяема за Фостър. На почивката Пардю пусна в игра ветерана Гарет Бари вместо Клаудио Якоб и \"дроздовете\" минаха в схема 4-4-2. Играта на домакините драстично се подобри заради присъствието на Бари, който много добре организираше действията на своите. \"Уест Бром\" беше по-активен и до 60-ата минута направи няколко опасни атаки. В 72-ата минута \"Юнайтед\" се отърва \"сух\" от една ситуация, при която останаха съмнения за дузпа. Йънг изблъска Джеймс Маклейн, гардирайки топката, в ситуация, при която ирландецът щеше да стигне първи до кълбото преди Давид Де Хеа. Шест минути след спорното положение \"Уест Бром\" стигна до гол, с който намали резултата. Бари се оказа най-добре пласиран в наказателното поле и след кратко разбъркване успя да прокара топката зад Де Хеа – 1:2. За ветерана това беше първи гол, влизайки като резерва от повече от 18 години. За последно Бари се беше разписал в мач, в който не е титуляр през април 1999 г. в двубой между \"Астън Вила\" и \"Нотингам Форест\", или преди 6812 дни. До края на двубоя \"дроздовете\" бяха тимът, който имаше инициативата и на няколко пъти беше близо до изравнителен гол. Де Хеа отново се прояви с важни намеси, за да запази трите точки на \"Юнайтед\". С победата \"червените дяволи\" запазиха второто си място, като са на 11 точки зад лидера \"Манчестър сити\". \"Уест Бром\" е 19-и с едва 14 точки, на две от спасителната зона.", "date": "2017.12.17", "title": "\"Юнайтед\" удържа щурма на \"Уест Бромич\" и спечели като гост"}
{"url": "http://www.dnevnik.bg/gradska_sreda/2017/12/17/3099134_stolichnata_obshtina_uveri_che_niama_da_razreshi_drugo/", "text": "Независимо кой ще станe собственик на терена, на мястото на бившата гара \"Пионер\" в Борисовата градина ще може да бъде изградена единствено зона за спорт и каране на велосипед. Това се разбра при представянето плановете на общината за спортните събития през 2018 година, когато София ще бъде европейска Столица на спорта. Теренът на бившата гара от 20 декара е собственост на \"Национална компания Железопътна инфраструктура\" (НКЖИ). На заседанието си през миналата седмица Министерският съвет даде разрешение имотът да бъде продаден на търг. Подробният устройствен план за Борисовата градина все още не е приет, но при първите му представяния се разбра, че теренът на бившата гара ще бъде място, на което да бъдат изградени спортни площадки и зали. Пред \"Дневник\" председателят на Общинския съвет Елен Герджиков каза, че независимо кой купи терена, на него ще може да изгради единствено това, което ще допуска устройственият план. В отговор на въпрос той каза, че Общината няма да участва в търга за имота. Герджиков посочи, че се водят разговори с Министерството на транспорта, което е принципал на НКЖИ, частта от имота, по която е минавала влаковата линия, да бъде даден на общината безвъзмездно. Идеята е по нея да бъде изградена велоалея. Столица на спорта с фотоизложби През 2018 година Столичната община ще организира 92 спортни събития, от които 15 ще се проведат на Витоша. Освен тях ще се организират 4 фотоизложби и 2 кинофестивала. Причината е,че от общината са убедени, че спортът трябва да достига до повече хора като изкуството и \"националните ценности\" са още два пътя за това. Общината ще отпусне 800 хил. лева за спортните клубове. Ще започне изграждането на 4 многофункционални спортни зали в училищни дворове. Първото събитие от програмата ще бъде на 13 януари, когато на Витоша ще се проведе спортен зимен фест. Той ще бъде последван от зимния \"Семеен празник\" на 4 февруари също в планината. В планинската програма влиза още обиколката \"Витоша 100\" (23 и 24 юни), в която от общината очакват да се включат 3 хил. души. Традиционният софийски маратон ще се състои на 14 октомври, което ще бъде неговото 35 издание.", "date": "2017.12.17", "title": "Столичната община увери, че няма да разреши друго освен зона за спорт на терена на бившата гара \"Пионер\""}
{"url": "http://www.dnevnik.bg/ot_vas/galeriiotvas/2017/12/17/3098095_chitatelska_fotogaleriia_djamiite_v_sofiia/", "text": "От всички исторически джамии в София днес са запазени три на брой. Съществуват църкви, конвертирани по-късно в джамии, а след Освобождението - отново възстановени в първоначалното си предназначение, но тук се ограничавам само с тези, които са били изградени първоначално като мюсюлмански храмове.", "date": "2017.12.17", "title": "Читателска фотогалерия: Джамиите в София"}
{"url": "http://www.dnevnik.bg/bulgaria/2017/12/17/3099135_pet_godini_jitelstvo_za_poluchavane_na_grob_predvijda/", "text": "В гробищните паркове на съответната община ще се погребват само починали, които са имали постоянен или настоящ адрес там 5 години преди смъртта си. Изключение ще се прави само за погребения в семейни гробници. Това е записано в законопроект, който е внесен в деловодството на парламента от Вежди Рашидов и група народни представители. Тези ограничения съществуват и в момента в София и големите градове, но със закона те ще бъдат уеднаквени навсякъде. Сега гробищата осъществяват дейността си чрез наредби на съответните общини. Новият закон ще регулира смъртта \"административно\". Ще се определят собствеността на гробищата, правата и задълженията на собственици на гробните места, правата и задълженията на ползвалите на гробни места и други. Законът вкарва и изисквания към терените на гробищните паркове, както и урежда тяхното управление. Законопроектът предлага въвеждане на забрана за отдаване на гробищата на концесия. Не могат да бъдат и обект на публично-частно партньорство. В проекта се формулира и важният въпрос - каква може да бъде собствеността на гробището, а именно публична държавна или публична общинска С новия закон се предлага и забрана за създаване на господстващо и монополно положение към всички субекти, които извършват погребална дейност. Забранява се погребални дейности да се предлагат в лечебните заведения. Лекарите и всички медицински лица няма да могат да предлагат или консултират роднините и близките на починалия за погребални фирми. Офисите на последните пък ще ще трябва да бъдат от отстояние от лечебни заведения и общински учреждения. За населени места с жители над 50 хил. то ще е най-малко 300 м, а за останалите - 150 м. Според предлаганите промени собствениците или управителите на гробища трябва да изготвят правилници, който да включва минимални мерки за сигурност като охрана, контролно-пропусквателен режим, камери на входовете и изходите, да не се допускат бездомни животни. Сред тях са и плановете за координация и реакция с МВР и Общинската полиция. Забранява се и вандализмът (умишлено повреждане или унищожаване на гроб чрез събаряне, издраскване, разрушаване на паметници и надгробни знаци или детайли от тях, кражба и други действия на оскверняване на гробно място), който се наказва с глоба от 500 до 1 000 лв. ако извършеното не представлява престъпление. Според вносителите на проекта той ще сложи край на нелоялните фирми, които изнудват хората. Всеки, който иска да предлага погребални и каменоделски услуги трябва да подаде заявление до директора на гробището или кмета. Социално слабите и тези без самоличност ще се погребват за сметка на общинските бюджети. В гробищата ще се забранява влизането на непридружени деца до 14 години; каруци; палене на огън и изгаряне на отпадъци, както и лепенето на реклами и некролози на местата, извън разрешените от съответната община. Въвеждат се и задължение на правоимащите на гробни места. Те трябва да ги поддържат в добър вид и да поставят трайни надгробни знаци. Изоставени, изпочупени, неподдържани или незаконно изградени паметници и други трябва да се отстранят. Ако правоимащите на гробното място не се извършат предписанията в срок, определен от гробищната администрация, траурните надгробни знаци се отстраняват и се прекратява правото на ползване. Правото на гробоползване се погасява след изтичане на минималния санитарно необходим срок от 8 години. След това правото на гробоползване може да стане срочно или безсрочно - за вечни времена. Това зависи от таксата, която наследниците на покойника ще плащат за мястото. В него могат да се погребват изрично изброени в закона роднини ако между смъртта на последния положен в гроба са минали осем години. ", "date": "2017.12.17", "title": "Пет години жителство за получаване на гроб, предвижда законопроект"}
{"url": "http://www.dnevnik.bg/sport/2017/12/17/3099143_bitkata_mejdu_borislav_mihailov_i_ljuboslav_penev_e/", "text": "Треньорът на \"Лудогорец\" Димитър Димитров смята, че Борислав Михайлов върши достатъчно добра работа като президент на  Българския футболен съюз (БФС) . Специалистът беше гост в предаването \"120 минути\" по БиТиВи, където обясни, че няма как само Михайлов да е виновен за състоянието на националните отбор. \"Тази битка между Любо Пенев и Михайлов не е междуличностен конфликт, а сблъсък на идеи. Смея да твърдя, че и двамата са ми близки, но до момента не съм чул какви идеи има Любо. Той само каза, че иска промяна\", каза Димитров и добави, че уважението, което има към Михайлов в европейските комисии трябва да се вземе предвид. Двамата бивши футболисти са единствените кандидати за предстоящия изборен Конгрес на футболния съюз, който ще се проведе през февруари 2018 г. Настоящият ръководител на футболния съюз получи подкрепа и от  президента на УЕФА Александър Чеферин , който беше в София в началото на седмицата. \"Той върши добра работа и е на едно от най-високите места по етажите на УЕФА. Според някои е направил и лоши неща, но не виждам как един президент може да промени представянето на националния отбор. Факт е, че нивото нито на младежите, нито на юношите не е задоволително, но вината не е на Михайлов\", добави Димитров. Треньорът на \"Лудогорец\" обеща, че тимът му ще направи всичко възможно да победи  \"Милан\" , с който ще играе във фазата на  1/16-финаите в Лига Европа . \"Не мога да кажа, че ще ги победим, но ще направим всичко възможно, каквото зависи от нас\", каза още специалистът и добави, че няма как да води ЦСКА в кариерата си.", "date": "2017.12.17", "title": "Битката между Борислав Михайлов и Любослав Пенев е сблъсък на идеи, смята Димитър Димитров"}
{"url": "http://www.dnevnik.bg/photos/2017/12/17/3099011_fotogaleriia_svetovnite_snimki_na_denia_-_17_dekemvri/", "text": "Момент от традиционното коледно къпане в Ница, Франция.", "date": "2017.12.17", "title": "Фотогалерия: Световните снимки на деня - 17 декември 2017 г."}
{"url": "http://www.dnevnik.bg/sviat/2017/12/17/3099149_erdogan_turciia_shte_otkrie_posolstvo_v_iztochen/", "text": "Турция ще открие посолство в Източен Ерусалим, заяви днес турският президент Реджеп Тайип Ердоган, цитиран от Ройтерс и БТА. Агенцията припомня, че по-рано тази седмица на среща на върха в  Истанбул мюсюлмански лидери призоваха света да признае Източен Ерусалим  за столица на Палестина в отговор на оповестеното на 6 декември решение на американския президент Доналд Тръмп САЩ да признаят Ерусалим за столица на Израел. Ердоган каза в реч пред членове на управляващата Партия на справедливостта и развитието в окръг Караман, че генералното консулство на Турция в Ерусалим вече се представлява от посланик.Близо е денят, когато официално, с Божието разрешение, ние ще открием нашето посолство там, посочи Ердоган в реч, запазвайки яростните си критики към решението на САЩ да признаят Ерусалим за столица на Израел. Не е ясно как турският президент възнамерява да изпълни заплахата си, тъй като Израел контролира целия Ерусалим и нарича града своя неделима столица. От своя страна палестинците искат столица на бъдещата им държава да бъде Източен Ерусалим. В момента чуждестранните посолства в Израел, включително на Турция, се намират в Тел Авив, което отразява нерешения статут на Ерусалим.", "date": "2017.12.17", "title": "Ердоган: Турция ще открие посолство в Източен Ерусалим"}
{"url": "http://www.dnevnik.bg/detski_dnevnik/2017/12/17/3098405_koi_universitetski_specialnosti_nosiat_nai-visoki/", "text": "Рейтинговата система на университетите за 2017 г.  класира и професионалните направеления, които дават най-високи доходи. Класацията е на средния месечен облагаем доход през предходните 5 години по данни от НОИ и АдминУни. \"Дневник\" представя първите 20 професионални направления.", "date": "2017.12.17", "title": "Кои университетски специалности носят най-високи заплати (графика)"}
{"url": "http://www.dnevnik.bg/sport/2017/12/17/3098946_snimka_na_denia_hvani_tazi_topka/", "text": "Либерото на \"Скра\" (Белхатув) Каспер Пиехоцки опитва да спаси топката по време на разиграване в мача срещу \"Лубе\" (Чивитанова) от световното клубно първенство по волейбол. Италианците, в чийто състав е Цветан Соколов, се наложиха с 3:0 и се класираха за финала.", "date": "2017.12.17", "title": "Снимка на деня: Хвани тази топка"}
{"url": "http://www.dnevnik.bg/bulgaria/2017/12/17/3088796_hristiianite_pochitat_sveti_prorok_danail/", "text": "Българската православна църква почита днес свети пророк Данаил (Даниил) и трима вавилонски отроци - Ананий, Азарий и Мисаил. Името Данаил идва от староеврейски и означава \"Бог е моят съдия\". Когато Йерусалим бил превзет от вавилонците, много юдеи били откарани в плен. Част от тях били избрани за царски поданици. Между тях попаднал и пророк Данаил. Той продължил да пази своята вяра, въпреки че бил принуден да възприеме езическите обичаи. Благодарение на своята мъдрост, пророкът скоро спечелил царското доверие. Но пророчествата на Данаил вещаели край и разруха на царството. Цар Навуходоносор, недоволен от пророчеството, подложил Данаил и неговите последователи на необикновени изпитания. Според легендата по време на вавилонския плен, заради вярата си в Бога, пророк Данаил бил хвърлен в дълбока яма сред гладни лъвове. Но се случило чудо - въпреки че в продължение на шест дни на лъвовете не била давана храна, зверовете не докоснали божия пророк. След като Данаил оцелял след всичките изпитания, царят повярвал в силата на Бог. Според българската традиция на този ден празнуват и жените, които имат малки деца или чакат рожба и затова обичаите са свързани с плодородието. Месят се питки и бременните жени ги раздават на познати, за да могат лесно да добият рожбата си. Денят на Свети Данаил е свързан и с  Анино зачатие (9 декември) . Празниците се възприемат като преходни дни и са свързани с новото начало и подготовката за него. Само три дни след 17 декември църквата почита и свети Игнатий Богоносец (Игнажден).", "date": "2017.12.17", "title": "Християните почитат свети пророк Данаил"}
{"url": "http://www.dnevnik.bg/razvlechenie/2017/12/17/3098850_dnes_e_posledniia_shans_za_uchastie_v_igrata/", "text": "Днес е последния шанс за участие в киноиграта \"Междузвездни войни: последните джедаи\", свързана с осмия епизод от космическата сага. Двама читатели на \"Дневник\" успяха да видят филма на първата му прожекция в България на 13 декември след първото ниво на играта. Чанти, тениски, блутуут слушалки и други аксесоари с героите на филма ще бъдат раздадени в томболата в понеделник, 18 декември. За да се включите, е необходимо да решите пъзелите с изображения от филма. Всичко, свързано с най-очакваното кинозаглавие на годината може да откриете в специалната метатема на \"Дневник\".", "date": "2017.12.17", "title": "Днес е последния шанс за участие в играта \"Междузвездни войни: последните джедаи\""}
{"url": "http://www.dnevnik.bg/bulgaria/2017/12/17/3098859_deistviiata_na_komisiiata_po_konfiskaciia_-/", "text": "1.  Комисията за конфискация обяви сделката за \"Каолин\" от 2000 г. за незаконна, за да наложи запори на Иво Прокопиев  - 354 коментара 2.  Иво Прокопиев: Корумпираният политически елит ползва \"гражданската конфискация\", за да мачка опонентите  - 301 коментара 3.  Путин нареди руските сили да се изтеглят от Сирия  - 218 коментара 4.  Иво Прокопиев: На премиера Борисов не му харесва да има независими медии  - 212 коментара 5.  Русия финансира сайт с фалшиви новини, обявил смъртните присъди на \"русофоби\" в България  - 207 коментара 6.  България е царство на бумащинатa, цар и царица рушвет управляват, обяви Христо Иванов  - 203 коментара 7.  Държавата трябва да е като приложение за смартфон за граждани и бизнес и още идеи от Христо Иванов  - 185 коментара 8.  Партията на Тръмп претърпя загуба на частичните избори в Алабама  - 167 коментара 9.  Министерството на отбраната ще ремонтира 15 МиГ-29 за 81 млн. лв.  - 162 коментара 10.  Италия обяви енергийна криза, взривът в Баумгартен спря руския газ за още 4 държави в Централна Европа  - 159 коментара", "date": "2017.12.17", "title": "Действията на комисията по конфискация - най-коментираното в \"Дневник\""}
{"url": "http://www.dnevnik.bg/evropa/novini_ot_es/2017/12/17/3096597_gladni_i_izostaveni_ukrainskite_pensioneri_chakat/", "text": "Украинската пенсионерка Мария Семириад живее в студена къща, страда от болезнена херния и няма никакви пари, за да си купи достатъчно храна, дърва за отопление през зимата и болкоуспокояващи, разказва \"Ройтерс\". Празният й дом се намира на кална уличка в Муратове, малко отдалечено селце в гориста местност в източната украинска област Луганск само на няколко километра от линията, разделяща правителствените сили от проруките сепаратисти. \"Не можем да си позволим нищо повече заради тази война\", казва Семириад докато седи на единственото легло срещу печката на дърва, наметната с палто в къщата си. \"Ние не живеем, ние просто оцеляваме\". Седемдесетгодишната жена се установява в къщата на сестра си заедно със съпруга си Владимир през 2014 г., когато избухна конфликтът, с надеждата да оцелее при боевете, които повредили дома й в близкия град Стаханов, сега в ръцете на бунтовниците. Повече от три години по-късно конфликтът продължава и възрастната двойка е част от милионите, за които ООН казва, че са изчерпали ресурсите си. Възрастните хора понасят тежестта на насилието, довело до смъртта на повече от 10 000 души, включително на 2500 цивилни, и принудило 1.6 милиона да избягат от домовете си след 2014 г. Близо една трета от всички 3.4 милиона души, които се нуждаят от хуманитарна помощ, са над 60 години. В Украйна се наблюдава хуманитарната криза с най-много възрастни хора в света, коментира Нийл Уолкър, върховен представител на САЩ в Украйна. Както повечето европейски страни, Украйна има застаряващо население, като 16% от хората са над 65 години за 2017 г. - много по-голям дял в сравнение с други разкъсвани от война нации като Сирия или Йемен, където делът е под 5%. След като избухна насилието, когато Луганск и съседният Донецк се опълчиха срещу прозападното правителство в Киев през 2014 г., много млади хора напуснаха, а възрастните останаха, казва Уолкър. Малко дърва, малко храна Повечето оцеляват при мизерни пенсии на фона на по-скъпите храни и комунални услуги. Двете деца на Семириад загубват работата си заради насилието и сега не могат да помагат на родителите си, които получават общо за месец 4500 гривни (165 долара) от пенсии. Сумата е крайно недостатъчна, за да покрие нуждите им. Те вече дължат 1000 гривни на местния продавач на дърва. Хернията на Семириад се влошава, но тя не може да си позволи лечение или редовен прием на болкоуспокояващи. Тя няма и достатъчно храна. Броят на хората, които гладуват в Източна Украйна, се е удвоил до 1.2 милиона души през 2017 г. по данни на ООН. \"Плача всеки ден. Не съм свикнала да живея така\", казва тя. Граничен пункт за пенсии За стотици хиляди хора, живеещи в държаната от бунтовниците територия, дори и да отидеш да си вземеш пенсията е трудно. За да получат парите, те трябва да се регистрират като вътрешно разселени хора на правителствената страна, дори и да имат дом от бунтовническата страна и редовно да пресичат границата, за да се възползват от правото си. В цялата Луганска област има само един граничен пункт – бомбардиран пешеходен мост над река Северски Донец. Всеки ден хиляди хора се редят на опашка в студа в продължение на часове от двете страни на пункта. \"Излязохме (от вкъщи) в пет сутринта и пристигнахме тук в девет. Не знам колко време ще ни отнеме да пресечем\", казва Александра Петровна, на 80 години, докато седи във временното убежище на Червения кръст, а дъщеря й чака на опашката. \"Не съм притеснена, фокусирана съм върху резултата (да си взема пенсията)\", допълва тя. До 100 човека на ден преминават през убежището на Червения кръст, за да се стоплят и да ци измерят кръвното. Много от тях проявяват симптоми на стрес, тревожност и хипертония, казват доброволците. \"Когато температурите паднат някои се нараняват, защото се хлъзгат и падат\", казва доброволка на Червения кръст. Поне 14 души са починали или са получили сериозни здравни увреждания докато са се редили на опашка през 2017 г., казват от ООН. Липса на средства Достигането на хората в нужда е предизвикателство за хуманитарните групи заради недостига на средства. През 2017 г. ООН е получила по-малко от 30% от около 200 милиона долара, които поиска, за да се справи с кризата. Миналата седмица Световната продоволствена програма на ООН заяви, че ще спре да предоставя храна заради намаляващите ресурси. \"Правителствата все повече гледат на това като на политическа криза... но то е и хуманитарна криза\", казва Уолкър. Достъпът до нуждаещите се също се оказва труден. Само една малка част от дислоцираните живеят в колективни центрове в страната, най-често в изоставени сгради. Повечето са се настанили в празни къщи, понякога подслонени от семейство и приятели. Те имат покрив над главите си, но често се намират в отдалечени села. \"Предизвикателството е да се установи тяхното местоположение и броят им, да се направи необходимата оценка на нуждите им и да се стигне до тях\", казва Яна Тай от Службата на ООН по координация хуманитарните въпроси. Около 200 000 души живеят близо до фронтовата линия под заплаха от боеве и при ограничен достъп до хуманитарна помощ и основни услуги без да могат или без да искат да напуснат домовете си. Людмила Владимирова, на 82 години, прекарва три години преди да се откаже от дома си близо до фронтовата линия в град Горловка, въпреки че къщата й е била бомбардирана няколко пъти. Тя решава да се премести през октомври, когато повечето прозорци са счупени, няма отопление и вода. \"Искам да се върна у дома през пролетта... Имам роднини, погребани там. Време е и аз да умра\", казва тя.", "date": "2017.12.17", "title": "Гладни и изоставени: Украинските пенсионери чакат тежка зима на фронтовата линия"}
{"url": "http://www.dnevnik.bg/detski_dnevnik/2017/12/17/3095143_chetirideset_godini_biala_prikazka_na_valeri_petrov/", "text": "Бяла приказка\" на Валери Петров навърши 40 години и по този повод издателство \"Лист\" я издава самостоятелно в поредицата \"Детски шедьоври от велики писатели\", съобщиха от издателството. Илюстрациите са на художничката Милена Вълнарова. Досега творбата е излизала самостоятелно единствено през 1977 г. (изд. \"Отечество\", художник Данаил Райков). От 1986 г. е включена в сборника \"Пет приказки\", заради който през 1988 г. Валери Петров е вписан в почетния списък на Международния съвет за детска книга. \"Бяла приказка\" разказва за  и силата да ги преодолееш. Герои в нея са тъжен метеоролог, който пише стихове и приказки, черно коте, избягало от палавия Ваньо, любопитно еленче, хитро лисиче, сънливо мече, свраче, което обича естрадата. След куп премеждия в зимните преспи всеки от тях разбира какво е истинско приятелство. В образа на метеоролога мнозина ще открият прилики със самия Валери Петров. Поетът тъгуваше за човешкото в човека, но се надяваше, че то няма да изчезне.", "date": "2017.12.17", "title": "Четиридесет години \"Бяла приказка\" на Валери Петров"}
{"url": "http://www.dnevnik.bg/intervju/2017/12/17/3097927_djeims_patersun_pisatel_bil_sum_beden_i_sum_blagodaren/", "text": "- Вероятно баба ми. Тя беше много умна, много корава и много се грижеше за мен. Вярваше, че мога да постигна каквото си искам, освен да играя в Националната баскетболна асоциация. - Когато започнах да работя в психиатрията, четях много през нощта. Книгите, които ме докоснаха, бяха \"Госпожа Бридж\" и \"Господин Бридж\" на Ивън Конъл, както и \"Стъпки\" на Йежи Косински. Много кратки и остроумни, стегнато повествование. Друга книга, която разшири хоризонтите ми, бе \"Тристрам Шанди\" на Лорънс Стърн. Показа ми, че всичко е възможно. - Когато спечелих награда за дебютен криминален роман. Бях толкова нервен на церемонията, все едно ще получавам \"Оскар\". Когато станах, за да приема наградата, си казах \"предполагам, че вече съм писател\". - Винаги съм бил доста практичен, доста пестелив. Бил съм беден. Бил съм в средната класа. И съм бил богат. Предпочитам да съм богат. Но съм благодарен, че съм преминал през тези фази. Ако никога не си бил беден, не можеш да разбереш какво е, така, както го усещат бедните хора. Това е огромен житейски урок. Израснах в малък град в щата Ню Йорк, който беше затворен остров. Беше малко като в книгата Hillbilly Elegy Трябва да има някакви хора, които са се измъкнали от там, но не са ми известни. - Портфейлът ми е консервативен. Имам няколко имота във Флорида и в щата Ню Йорк. В хедж фондове и консервативни облигации. Няма причина да поемам големи рискове. - Имаме голяма фондация, която дарява между 15 и 20 млн. годишно. Много от проектите й са свързани с четенето. Даваме много стипендии на учители, 450 от тях работят в 26 различни университета. Помагаме и на училищни библиотеки, в момента сме се концентрирали върху библиотеките в класните стаи, за които сме раздали 1,75 млн. долара в грантове. Получихме 82 хиляди апликации, когато обявихме конкурса. - Възхищавам се на много от великите писатели, като Джойс, Маркес и Филип Рот. Също и на автори на трилъри като Майкъл Конъли и Нелсън ДеМил. Много се въдхищавам на хората, които се справят добре със славата - като ЛеБрон Джеймс. Смятам, че Опра знае как да управлява популярността, парите и успеха си. Намирам я за героичен образ. - Да не се възгордява, да не се впечатлява твърде много, че семейството му е добре финансово. Полагаме много усилия за това. Моят съвет към всички е да разберат кои са и да се чувстват добре в кожата си. Синът ми работи във фондация \"Клинтън\" през лятото и дори успя да разговаря с президента Клинтън. По-късно президентът ми каза, че той има голямо сърце. Чудесно е като родител да чуеш това.", "date": "2017.12.17", "title": "Джеймс Патерсън, писател: Бил съм беден и съм благодарен за това"}
{"url": "http://www.dnevnik.bg/sviat/2017/12/17/3098327_koito_i_da_specheli_prezidentskite_izbori_v_chili_shte/", "text": "Социалистът Алехандро Гийер и консерваторът Себастиан Пинера, които ще се борят в неделя на втория тур от президентските избори в Чили за креслото на социалистката Мишел Бачелет, тръгват с равни шансове към висшия пост в една от основните икономики на Латинска Америка. Богат на изненади, първият тур на 19 ноември  разклати чилийската политическа шахматна дъска . Спряган за безспорен фаворит, Пинера - бивш държавен глава (2010-2014 г.) от десницата и милиардер, в крайна сметка се класира начело, но с далеч по-малък резултат от очаквания - 36.6 на сто от гласовете, изпреварвайки журналиста Гийер, събрал 22 процента. Впечатлява и наистина изненадващото постижение (20 процента) на 46-годишната Беатрис Санчес, кандидатка на крайната левица. Така нейната политическа сила \"Широк фронт\" - коалиция, създадена от бивши водачи на студентски протести, стана трета политическа сила в страната. Неделният вот, в който са призовани да участват 13.4 милиона чилийци, е \"сред най-несигурните от завръщането на демокрацията\", изтъква Маурисио Моралес, директор на Аналитичния център към университета в Талка. След зрелищния провал на социологическите агенции - някои предрекоха победа на Пинера и бяха критикувани, че са подценили Беатрис Санчес, чилийците \"на практика не разполагат със сигурни или достоверни данни, за да бъде предсказан резултатът\" от втория тур, добавя той. Последното проучване датира от 1 декември; прогнозата бе за равен резултат, а 21,4 на сто от избирателите не знаеха за кого ще гласуват. \"Изборите ще бъдат много оспорвани\", додава Рене Жара, анализатор от университета на Сантяго, според когото президентският пост ще бъде спечелен с надмощие от под 100 000 гласа. Съюзи Победата на десните или на левите в неделя обаче ще зависи от избора на подкрепящите Санчес, която не даде инструкции за гласуване на своя електорат. Тя впрочем сподели, че ще пусне бюлетина за 64-годишния Гилиер. Шестимата леви кандидати, явили се на първия тур, получиха общо 55 на сто от гласовете. Шейсет и осемгодишният Пинера пък бе подкрепен от кандидата на крайната десница Хосе Антонио Каст, който събра 7.9 на сто от гласовете, след като обяви, че  продължава делото  на диктатора  Аугусто Пиночет  (1973-1990 г.). \"Изборите зависят от това колко хора ще гласуват\", смята Родриго Осорио, политолог от университета на Сантяго. \"Колкото е по-висока активността, толкова повече шансове за победа ще има Гилиер\", казва той и напомня, че активността в първия тур бе 46.7 процента. Който и да излезе победител в неделя, няма да разполага с мнозинство в парламента. Изборите за Национален конгрес от 19 ноември, произведени за пръв път по пропорционалната система, доведоха до фрагментиране на политическия пейзаж и в двете камари. Бъдещият стопанин на двореца Ла Монеда - президентската резиденция, \"ще се наложи да сключва съюзи\" с другите парламентарни групи, добавя Осорио. Според него това ще е по-лесна задача за социалиста, отколкото за консерватора. В замяна на това приемникът на Мишел Бачелет, който ще оглави петата по значение регионална сила, няма да има проблеми с икономиката. След четиригодишен ръст средно с 1.8 на сто през 2018 г. в Чили се очаква повишение на БВП с 2.8 процента, сочат данни на СЕПАЛ - икономическата комисия на ООН за Латинска Америка. Прекарала 17 години под диктатурата на Пиночет, от 90-те нататък страната е полюс на политическа стабилност и икономическа динамика в латиноамериканския регион. Но 27 години след завръщането на демокрацията тя все още си остава ултраконсервативна - Чили разреши разводите едва през 2004 г. и легализира абортите по медицински показания чак през септември 2017 г. /БТА", "date": "2017.12.17", "title": "Който и да спечели президентските избори в Чили, ще трябва да сключва съюзи"}
{"url": "http://www.dnevnik.bg/sviat/2017/12/17/3098967_pentagonut_prizna_che_v_produljenie_na_godini_e/", "text": "Министерството на отбраната на САЩ потвърди, че от 2007 до 2012 г. е съществувала програма, проучваща неизяснени феномени във въздуха, предаде ДПА, цитирайки информация на в. \"Ню Йорк таймс\". Програмата за идентифициране на технологично развити аерокосмически заплахи е имала бюджет от 22 милиона долара годишно, като е имала за цел проучването на неидентифицирани летящи обекти. Според вестника създаването на програмата се дължи на сенатора от щата Невада Хари Рийд, бивш лидер на групата на Демократическата партия в горната камара на американския Парламент. По-голямата част от средствата по програмата са били превеждани на фирмата \"Бигълоу аероспейс\", която се намира в щата Невада. Предприятието, което и в момента работи с НАСА, не беше открито за коментар. По данни на в. \"Ню Йорк таймс\" Луис Елисондо, ръководил програмата от основаването й, е заявил, че тя е продължила и след спирането на финансирането през 2012 година. Елисондо напусна Пентагона през октомври тази година./БТА", "date": "2017.12.17", "title": "Пентагонът призна, че в продължение на години е разследвал сигнали за НЛО"}
{"url": "http://www.dnevnik.bg/sport/2017/12/17/3098973_sbudvam_mechtite_si_v_manchestur_siti_kaza_guardiola/", "text": "Манчестър сити\" изглежда неудържим във  Висшата лига и постигна 16-ата си поредна победа , която увеличи аванса на тима на 14 точки. \"Гражданите\" нямат поражение от началото на сезона, а в събота вечер спечелиха по впечатляващ начин срещу \"Тотнъм\" с 4:1. Според мениджъра Хосеп Гуардиола това се дължи на отличните футболисти, \"които вярват в него\". \"Представянето ни срещу \"Тотнъм\" наистина беше блестящо, вкарахме четири гола, създадохме още доста положения, при това срещу един от най-силните отбори в света и един от най-добрите треньори (Маурисио Почетино)\", каза Гуардиола. \"Много е важно, че показваме силен дух, за да успеем да поддържаме тази серия от поредни победи\". Мениджърът на \"Сити\" сподели, че представянето на отбора му дотук през сезона е като сбъдната мечта за него. \"Едно от най-важните неща е, че има химия между треньорския екип и играчите. Те достатъчно добре знаят какво сме постигнали в \"Барселона\" и \"Байерн\" и е важно, когато ти вярват и те следват. Футболистите знаят, че треньорите искат най-доброто за тях, в крайна сметка всички искаме да печелим. За мен това е най-големият подарък и аз определено сбъдвам моите мечти в \"Сити\", добави мениджърът. Според него обаче победата не значи нищо сама по себе си, защото \"Сити\" тепърва навлиза в Коледно-новогодишния период, в който ще изиграе пет мача до 2 януари. Испанският специалист похвали и най-впечатляващия си играч дотук през сезона  Кевин Де Бройне . Белгиецът беше избран за най-добър в двубоя с \"Тотнъм\", а освен това е сочен за основен кандидат за №1 в края на кампанията. \"Кевин прави целия клуб по-добър. Отношението му към детайла, към играта, дори към по-младите момчета от Академията е прекрасно. Той е играч с огромно влияние и нашите съперници го знаят. Но той променя играта ни, дори когато сме без топката\", каза още Гуардиола.", "date": "2017.12.17", "title": "Сбъдвам мечтите си в \"Манчестър сити\", каза Гуардиола след 16-ата поредна победа"}
{"url": "http://www.dnevnik.bg/ot_vas/galeriiotvas/2017/12/17/3098057_chitatelska_fotogaleriia_la_madalena/", "text": "Ла Мадалена е името на основния остров на архипелага Мадалена до североизточния бряг на Сардиния.", "date": "2017.12.17", "title": "Читателска фотогалерия: Ла Мадалена"}
{"url": "http://www.dnevnik.bg/politika/2017/12/17/3098970_cvetanov_preporucha_na_prezidenta_radev_da_chete_i/", "text": "Президентът да чете повече и да пита повече, призова пред \"Нова телевизия\" председателят на парламентарната група на ГЕРБ и зам.-председател на партията Цветан Цветанов. Поводът стана изказването на държавния глава Румен Радев, че  лекарственият мораториум нарушава конституционните права на гражданите . По думите на Цветанов президентът участва във фалшиви новини, чрез които обществото се разделя на две. \"Оставете президента. Той оня ден се изказа, че ще наложи вето на закон ( става дума за антикорупционния закон  - бел. ред.), който още не е приет. Законът още се дебатира, не знаем още членовете му\", коментира още той.  Цветанов увери, че управляващата коалиция има единна позиция, че втори лифт трябва да се прави. \"Но трябва да спазим законите\", допълни той. Забавянето е на решението за начина на изграждане на лифта: \"Искаме да направим баланс. Да има информираност на обществото и на двете страни - жителите и зелените.\" Цветанов отхвърли намека, че по този начин се облагодетелства един концесионер: \"Точно за това не говорим за концесия, а за управление. Трябва да изведем като приоритет развитието на туризма. Но да се фокусираме не само върху Банско, но и върху цялата страна. Това създава развитие на регионите и повече работни места.\" Зам.-шефът на ГЕРБ смята, че на заседанието на правителството на 28 декември ще има яснота за решението за плана за лифта. За предстоящото българско европредседателство и намерението на опозицията да иска вот на недоверие на кабинета, Цветанов заяви: \"И Радев, и Корнелия Нинова не ги интересува председателството. Те не са национално отговорни политици. Така го наричат хората в Казанлък, където бях онзи ден\", каза Цветанов. За финал прогнозира, че България ще бъде приета в Шенген през 2018 г.", "date": "2017.12.17", "title": "Цветанов препоръча на президента Радев да чете и пита повече"}
{"url": "http://www.dnevnik.bg/sport/2017/12/17/3098990_turski_klub_obvini_prezidenta_na_fifa_za_suuchastnik/", "text": "Президентът на Световната футболна асоциация (ФИФА) Джани Инфантино е обвинен, че си е затворил очите при един от големите скандали в европейския футбол за последните години. Според твърдения на турския клуб \"Трабзонспор\", докато швейцарецът е заемал поста на генерален секретар на УЕФА е станал съучастник. Периодът е 2010-11 година, когато скандал за уговаряне на мачове разтърси турския футбол. През 2011 г. \"Фенербахче\" спечели титлата в Суперлигата с по-добра голова разлика от \"Трабзонспор\", но по-късно 36 футболисти бяха арестувани за манипулиране на резултати. Част от тях получиха присъди, сред които и президентът на \"Фенербахче\" Азиз Йълдъръм, който трябваше да влезе в затвора за шест години. В последствие през 2015 г. бизнесменът беше оправдан. Заради скандала УЕФА наложи свои собствени санкции срещу клуба, забранявайки му да участва в Шампионската лига за два сезона. Според вестник \"Гардиън\" обаче, Инфантино е позволил на Турската футболна федерация (TFF) да налага по-малки санкции от тези в собствените си дисциплинарни разпоредби. Така клубът е успял да вземе сериозни средства от телевизионните права и да не отчете финансови загуби. По информация на \"Гардиън\" през 2012 г. генералният секретар на TFF Ебру Кокал пише до Инфантино с въпрос \"дали е възможно, съгласно правилата на УЕФА, наказанието да бъде изменено от изваждане от шампионата, на отнемане дисциплинарно на 12 точки и налагане на финансова глоба\". Главният секретар на УЕФА дава съгласието си, отчитайки, че това е отговорност на Турската федерация. \"Можем да кажем, от името на УЕФА, че като се вземат предвид всички обстоятелства, вашето предложение изглежда представлява разумен, пропорционален и подходящ отговор за справяне с този въпрос\", е официалният отговор на организацията. Президентът на TFF по онова време Мехмет Али Айдярр заяви публично, че е постигнато споразумение с УЕФА, за да се предотврати загубата на огромни суми от турски клубове и е резултат от \"преговори\". В момента \"Трабзон\", който е потърпевш от цялата ситуация още оспорва решението. \"Правилата бяха изменени, за да може \"Фенербахче\" да запази титлата си, а ние искаме тя да бъде присъдена на \"Трабзон\", коментира адвокатът на червено-сините Ердем Егемен. В официалната жалба на \"Трабзонспор\" пред Спортния арбитражен съд (CAS), от клуба твърдят, че Инфантино е станал съучастник при тази измама, която не е решила проблемите на турския футбол. В свое изявление президентът на ФИФА казва, че отдавна подкрепя борбата с уговорените мачове и манипулираните резултати. \"По това време УЕФА бе на челно място при борбата за изкореняването на манипилираните мачове, прилагайки пионерски мерки. Беше инициирано и изпълнено тясното сътрудничество с полицейските и съдебните власти в цяла Европа и, накрая, бяха взети адекватни дисциплинарни решения. Това са фактите и са ясни\", твърди Инфантино.", "date": "2017.12.17", "title": "Турски клуб обвини президента на ФИФА за съучастник при уговаряне на мачове"}
{"url": "http://www.dnevnik.bg/zdrave/2017/12/17/3098986_zdravnoto_ministerstvo_shte_povishi_plashtaneto_po/", "text": "През следващата година се предвижда някои клинични пътеки да бъдат плащани по-скъпо на болниците. Това съобщи в ефира на БНР здравният министър Кирил Ананиев. Това ще стане в рамките на преговорите с лекарския съюз при подготовката на националния рамков договор. Болниците непрекъснато се оплакват, че клиничните пътеки са недофинансирани, което в крайна сметка води до това, че пациентите доплащат лично за лечението си. Ананиев не каза за кои пътеки ще се предложи по-високо плащане, но посочи, че акцент в тези разговори ще бъде детското здравеопазване и това за майките. По-високи цени ще има и за някои, поемани от общинските болници. По повод разразилото се недоволство срещу приетата от парламента едногодишна забрана на здравната каса да поема финансирането за нови лекарства за ракови и редки заболявания, Ананиев посочи, че всъщност от общо 32 лечения забраната важи само за 4. За тях,  както вече той обяви вчера , ще има специални лекарски комисии, които ще преценяват дали здравното министерство да плати, ако за съответния пациент се прецени, че ще му бъдат от полза. Министърът посочи, че за всеки казус съставът на тези комисии ще е различен, а той самият ще контролира работата им. За новите лекарства Ананиев посочи, че дори в Германия се изчаква три години да се види ефекта от ново лекарство преди здравните каси да го включат в списъка си, а в случая става дума за 1 г., с която се цели да се стабилизират финансите на касата. Министърът увери, че тези комисии ще се произнасят по съответните случаи в спешен порядък, за да не се бави лечението. В отговор на въпрос той съобщи, че в понеделник очаква да получи резултата от проверката в \"Пирогов\", където медици протестираха няколко пъти с твърдения за раздуване на администрацията и намаляване на заплатите.", "date": "2017.12.17", "title": "Здравното министерство ще повиши плащането по някои клинични пътеки"}
{"url": "http://www.dnevnik.bg/sport/2017/12/17/3099003_lebron_djeims_izprevari_lari_burd_pri_uspeh_na_klivland/", "text": "Крилото на \"Кливланд кавалиърс\" Леброн Джеймс вече е шести в историята на НБА по брой на трипъл-дабъли, след като записа №60 в своята кариера. Краля, който е в Лигата за 15-и сезон, се отчете с 29 точки, 11 борби и десет асистенции при победата на своя тим над \"Юта джаз\" със 109:100. Това е трети трипъл-дабъл за Джеймс при четвъртия пореден успех на \"Кливланд\" като домакин в \"Куикън лоунс арена\". За пети път този сезон Джеймс записва двуцифрен актив в три показателя. Със своя 60-и кариерен трипъл-дабъл крилото изпревари легендата Лари Бърд. Пред Краля са Оскар Робъртсън, Меджик Джонсън, Джейсън Кид и Ръсел Уестбрук, който е другият действащ баскетболист в топ 10. Звездата на \"кавалерите\" отбеляза 10 точки в четвъртата четвърт, като завърши 9/15 от игра и беше безгрешен от десет опита от наказателната линия. Кевин Лав добави 15 точки, а Кайл Корвър 12 за победа. За \"джазмените\" най-резултатен беше Донован Мичъл с 26 точки, а Табо Сефолоша и Ройс О’Нийл вкараха по 12. Тимът от \"Юта\" отново бяха без центъра си Руди Гобер. С 22 победи и осем загуби \"Кливланд\" заема второто място в Източната конференция. \"Юта\" пък е девети на Запад с 14 успеха и 16 поражения. В Ню Йорк завръщането на Кармело Антъни в \"Медисън скуер гардън\" се оказа неуспешно, след като \"Оклахома сити тъндър\" загуби от местния \"Никс\" с 96:111. Крилото на \"гръмотевиците\", който игра седем сезона за тима от родния си град, беше приет много добре от феновете в Ню Йорк, а преди началото на мача на видеостената беше пуснат и специален клип. Антъни завърши с едва 12 точки, като не отбеляза нито една през второто полувреме. Това беше едно от най-слабите му представяния през сезона, след като в годините за \"Никс\" крилото вкарваше средно по 25 точки на двубой. Той е и седмият най-добър реализатор в историята на тима от Ню Йорк. За победителите Майкъл Бийзли отбеляза 30 точки, а Кортни Лий се отчете с 20. За \"Оклахома\" Ръсел Уестбрук вкара 25, а Пол Джордж 18. В класирането в Западната конференция \"Оклахома\" заема осмото място и засега е в зоната на плейофите, като има 14 победи и 15 загуби. \"Никс\" е седми на Изток с положителен актив – 16 победи и 13 загуби. В друг двубой лидерът на Изток \"Бостън селтикс\" победи \"Мемфис гризлис\" със 102:93. \"Келтите\" изковаха успеха си, благодарение на силна първа четвърт, в която вкараха 31 точки, срещу едва 12 за \"гризлитата\". По този начин \"Бостън\" прекъсна серията си от две поредни загуби. Кайри Ървинг вкара 20 точки, а новобранецът Джейсън Тейтъм се отчете с 19, девет борби и два чадъра. Центърът Ал Хорфърд добави 15 точки и седем борби, а Арън Бейнс и Маркъс Смарт съответно 13 и 11. В поредното издание на тексаското дерби между \"Сан Антонио\" и \"Далас\" \"шпорите\" победиха с 98:96. Ману Джинобили отбеляза решителния кош с поднасяне само 3.1 секунди преди финалната сирена. \"Спърс\" направиха силна последна четвърт и завършиха със серия от 13:0, за да наваксат сериозно изоставане. Много силен мач направи Ламаркъс Олдридж с дабъл-дабъл – 22 точки и 14 борби. За \"Маверикс\" германците Максимилиан Клебер и Дирк Новицки бяха на висота. Те вкараха съответно 21 и 19 точки, и доминираха в подкошието. Йоги Ферел се отчете с дабъл-дабъл – 17 точки и 11 борби за \"Далас\", но в заключителните минути тимът не беше на висота. Тексасците остават последни на Запад с едва осем победи и 22 загуби. \"Сан Антонио\" е трети с 20 победи и десет загуби. Лидер е \"Хюстън рокетс\", който е в серия от 13 поредни успеха. \"Ракетите\" надвиха \"Милуоки бъкс\" със 115:111 след 31 точки на Джеймс Хардън. Много силен мач направи и Крис Пол, който вкара 23 от своите 25 точки през второто полувреме. Пол не беше концентриран преди почивката и не вкара нито веднъж от петте си опита. Плеймейкърът обаче откри третата четвърт с три поредни тройки и поведе тима си към успеха. Когато Пол е на паркета, \"Рокетс\" има 14 победи и нито една загуба. За \"Милуоки\" Янис Антентокунбо вкара 28 точки и добави девет борби.", "date": "2017.12.17", "title": "Леброн Джеймс изпревари Лари Бърд при успех на \"Кливланд\""}
{"url": "http://www.dnevnik.bg/sviat/2017/12/17/3098987_pojarut_v_kaliforniia_e_tretiiat_nai-opustoshitelen_ot/", "text": "Властите в Калифорния издадоха заповеди за евакуация, след като щатът се изправи пред пожара \"Томас\", смятан за третия най-опустошителен от 1932 година, предаде \"Франс прес\", цитирана от БТА. Ветровете и сушата способстват за разпространението на стихията. По данни на \"Асошиейтед прес\" са изгорени 1083 кв.км, а близо 8500 пожарникари от Калифорния се борят с пламъците. Стихията унищожи над 700 жилища и отне живота на един пожарникар.  Освен заповедите за задължителна евакуация властите в Санта Барбара са издали и препоръки за доброволна евакуация, отбелязва АФП. Най-опустошителните пожари в Калифорния са регистрирани през 2003 и 2012 г., като са унищожили около 1100 кв.км всеки. Пожарът \"Томас\" заплашва и град Монтесито, където се намират домовете на Опра Уинфри, Дрю Баримор, Патрик Стюарт и други звезди, отбелязва ТАСС.", "date": "2017.12.17", "title": "Пожарът в Калифорния е третият най-опустошителен от 1932 г., обявена е евакуация"}
{"url": "http://www.dnevnik.bg/biznes/2017/12/17/3098423_bulgariia_e_na_vtoro_miasto_v_evropeiskiia_sujuz_po/", "text": "България е на второ място в Европейския съюз по износ на ски за крос-кънтри и спускане към страни - членки на общността. Това показват данните от статистика на Евростат. Страната ни е изнесла близо 133 хил. чифта крос-кънтри ски към ЕС. Австрия е лидер почти двойно по-голям резултат. Великобритания е на трета позиция с 97 хил. чифта. И при ските за спускане убедителен водач в класацията е Австрия малко повече от 1 млн. чифта. От България са били изнесени 471 хил. Чехия се нарежда на трето място с 452 хиляди чифта. По изчисления на Евростат България е изнесла крос-кънтри ски за 4.5 млн. евро. При ските за спускане сумата е малко над 29 млн. евро.", "date": "2017.12.17", "title": "България е на второ място в Европейския съюз по износ на ски за крос-кънтри и спускане"}
{"url": "http://www.dnevnik.bg/bulgaria/2017/12/17/3098998_antikorupcionniiat_organ_shtial_da_zasili_efekta_ot/", "text": "Целта на антикорупционния закон е да обедини усилията на институциите, които в момента решават тези въпроси и да се усили ефектът от това. Не става дума за схематично обединяване на функции. Това обясни в ефира на държавното радио депутатът от ГЕРБ и председател на правната комисия в Народното събрание Данаил Кирилов. Целта е да се събере целият пъзел на едно място и ефектите да настъпват едновременно и безотказно, което е важно за превенцията на престъпността и корупцията, допълни депутатът. Той отхвърли тезата на лидера на БСП Корнелия Нинова, че проектът, който се обсъжда на второ метене в парламента, не предвиждал корупцията да е престъпление, а административно нарушение, за което се предвижда глоба. Кирилов упрекна държавния глава, че се закани, преди да е приет законът, да му наложи вето, с което предпоставял нещата. В отговор на въпрос той разказа, че не се състояли предложените от опозицията срещи по предлаганите от ГЕРБ промени в конституцията, с които да се премахне давността за търсене на отговорност по приватизационни сделки. Обясни, че не \"иде реч\" за ревизия на сделки, а за даване на възможност да се води наказателно преследване на извършените престъпления във връзка с приватизацията, при която има проблеми.", "date": "2017.12.17", "title": "Антикорупционният орган щял да засили ефекта от мерките срещу корупцията"}
{"url": "http://www.dnevnik.bg/kultura/2017/12/17/3095146_otkus_ot_publichni_vragove_na_mishel_uelbek_i/", "text": "Зaщo \"пyблични вpaгoвe\"? Зaщoтo ocнoвнaтa тeмa в тaзи eпиcтoлapнa paзмянa нa миcли e oбpyгaвaнeтo нa двaмaтa пиcaтeли в пyбличнoтo пpocтpaнcтвo. Изpeждaт ce имeнaтa нa \"вpaгoвeтe\" им – paзлични, нo c eднaĸъв пoдxoд в ĸpитиĸитe и oчepнянeтo. Paзличнo e и пoвeдeниeтo нa oбpyгaнитe, ĸoгaтo oĸoлo тяx \"витae дyxът нa линчyвaщaтa тълпa\". Уeлбeĸ cтpaдa oт нaпaдĸитe, нo ги пpиeмa пacивнo: \"Kaĸ peaгиpa oбиĸнoвeнo пиcaтeлят, ĸoгaтo ce oпитвaт дa гo нaĸapaт дa cтpaдa? Aми пpocтo cтpaдa\". Превод от френски Александра Велева Редактор Георги Борисов Художник Кирил Златков Бернар-Анри Леви 17 април 2008 [] Франция е страна, по-малко светска, отколкото си го признава, и не е никак лесно, когато си израсъл в неведение, да устоиш на съблазните на християнството, което е наоколо ти като въздуха, който дишаш – а въздухът в тези случаи заема, естествено, цялото празно пространство: Паскал например, прекрасните картини в музеите, музиката на Бах, но не само, за която Чоран казваше, че Господ u дължи \"всичко\"; катедралите, имената на селата, паметниците на националния роман, добродетелите и греховете, този \"национален роман\", който можете да четете и да препрочитате както си искате – в основата сивсичко в него остава същностно свързано с християнската религия. Спомням си между другото смайването и детското си отчаяние, когато един ден на тротоара пред лицея в навечерието на Коледа се намесих в един весел разговор за подаръците, които всеки очакваше, и страшно възбуден, споменах трактора \"Тепаз\", който си бях пожелал. Най-добрият ми приятел, ама наистина най-добрият (днес блестящ парижки корпоративен банкер, не съм го изгубил от поглед, виждаме се от време на време, но колкото и да е странно, никога не повдигнах пред него този въпрос, както и пред никого другиго), ме погледна учудено и без да има лоши намерения, без да иска умишлено да ме нарани, най-чистосърдечно възкликна: \"И ти ли ще получиш подаръци? Не е възможно! Нали си евреин! Евреите не празнуват Коледа!\". И пред покрусената ми физиономия всичките ми съученици избухнаха в смях, чиято жестокост усещам до ден днешен, петдесет години по-късно, и която ми припомня патетиката на една въображаема християнска религия, неизбежната участ на семействата, решили от Коледа до Великден и от Великден до Петдесетница да играят докрай, до пълния u абсурд, играта на същинската Франция. Но не е и това. Ситуацията беше по-парадоксална, отколкото би могло да се заключи от тази случка. Нещата се усложняваха и ставаха направо сатанински, защото родителите ми бяха също горди хора и желанието им да скъсат, да нямат нищо общо със Своите, методичното им отричане от юдаизма, начинът, по който наричаха \"горкичкия\" всеки спазващ традицията евреин, затънал в суеверията си, както и дълбокото им неразбиране на \"Завръщането\", обявено в \"Завет Божи\", бяха странно свързани при тях с желязното им презрение към онези, които слагаха в общо взето позорната категория на \"срамните евреи\". Кои бяха срамните евреи? Това бяха евреите, които понижаваха глас на масата, когато произнасяха думата \"евреин\". Това бяха евреите, които бяха сменили имената си по време на Съпротивата и бяхазапазили след края на войната новите си имена. Това беше аптекарят, братовчед на Жак Дерида, когото споменавам в \"Комедия\" и който беше много шик с прекалено силно колосаните си бели престилки, със синовете си, членуващи във Френската федерация по водна топка, със своето проточено \"Госпоожо баронесоо\", с което се обръщаше към една от съседките ни. Това бяха семействата, в които е задължително на петнайсет години да имаш смокинг. Това бяха свръхделикатните и добре възпитани евреи, които внимаваха да не кажат или направят нещо, което би тласнало приятелите им към проява на лош вкус, като например някоя антисемитска забележка. [] Мишел Уелбек 26 април 2008 [] Що се отнася до мен, по която и линия да тръгна в собственото си семейство и колкото и назад да стигна, не откривам нищо, което да е поне малко свързано с някаква религиозна традиция. Затова пък откривам известна комунистическа вяра, ако можем да я наречем така. Случвало ми се е да прочета в пресата, че \"съм отгледан от баба и дядо комунисти\". Това е едновременно много вярно и много невярно. Баба ми и дядо ми не бяха чели нито Маркс, нито Ленин, нито каквото и да било друго от този род. Дори не бяха чели Морис Торез1 и никак не съм сигурен, че са хвърляли, макар и бегъл, поглед върху изборната програма на Партията. Но гласуваха за комунистите, това да, на всички избори, и аз дълбоко се съмнявам някога и да са помисляли да гласуват за нещо друго. В техния случай ставаше дума именно за онова, което наричат \"класово гласуване\". Подобна вяра, незахранена от интимна връзка съссъответната литература, е крехка и при баща ми, щом забогатя, щом се почувства \"декласиран\", тя изчезна за миг; като се замисля, никога не съм го виждал да проявява истински, искрен интерес към какъвто и да е политически въпрос. Става малко страшничко, защото с моята персона стигаме до второ поколение абсолютни атеисти – не само религиозни атеисти, но и политически. В този му стадий в атеизма няма вече нищо радостно, героично или освободително, той не е придружен от никакъв антиклерикализъм, в него няма никакъв активизъм. Той е нещо студено, отчаяно, изживяно под формата на чисто безсилие; бяло, непроницаемо пространство, в което напредваш мъчително, една вечна зима. И после това усещане, непрекъснато и изхабяващо, че си някакъв неопределен органичен агрегат, чиито настройки много скоро ще се разпаднат. И никакъв \"дионисиевски смях\" за разтуха; философията на Ницше днес ми се струва излишна провокация, безвкусна шега. []", "date": "2017.12.17", "title": "Откъс от \"Публични врагове\" на Мишел Уелбек и Бернар-Анри Леви"}
{"url": "http://www.dnevnik.bg/sport/2017/12/17/3098985_fotogaleriia_triumfut_na_real_madrid_na_svetovnoto/", "text": "Реал\" (Мадрид) сложи край на 2017 г. със спечелването на пети трофей, след като триумфира за световното клубно първенство. Кралският клуб преди това спечели титлата на Испания, Шампионската лига, Купата на краля, както и Суперкупите на Европа и Испания. Във финалния двубой в Абу Даби \"Реал\"  .", "date": "2017.12.17", "title": "Фотогалерия: Триумфът на \"Реал\" (Мадрид) на световното клубно първенство"}
{"url": "http://www.dnevnik.bg/biznes/2017/12/17/3098992_industrialci_suobshtavat_za_kartel_i_spekulacii_na/", "text": "Необосновано, без връзка с реалностите в сектора, непрозрачно и напълно непазарно се предприемат действия за значително увеличение на цената на електроенергията, пишат в съобщение до медиите няколко организации - Конфедерацията на работодателите и индустриалците в България (КРИБ), КНСБ, КТ \"Подкрепа\", Асоциацията на индустриалния капитал в България (АИКБ), Българската стопанска камара (БСК). Посочва се, че през последните дни този процес ескалира рязко до претенции от страна на търговците за прекратяване на договори за доставка или налагане едностранно на цени с между 30 и 65% по-високи спрямо установените до момента. В ефира на БНР председателят на АИКБ Васил Велев дори обяви, че на енергийната борса има примери за картел и спекулативни сделки. Организациите напомнят, че след създаването на енергийната борса пазарът на електроенергия у нас вече се доминира от търговията на свободен пазар, което се подкрепя от национално представителните работодателски и синдикални организации като модел за устойчива конкурентна среда, осигуряваща подобрение качеството на услугите и оптимизиране на цената на електрическата енергия. Какъв е проблемът Членове на АИКБ съобщават, че са получили писма от търговци на ток, с които са уведомени, че от 1 февруари се повишават цените, на които ще им бъде доставяна енергия, като за различните дружества повишението е различно и варира от 30 до 65%. Мартин Георгиев, председател на УС на Асоциацията на търговците на електроенергия в България, обясни пред БНР, че това поскъпване се налага, след като в Европа за последната година основните суровини - петрол, природен газ и въглища, са поскъпнали средно с 0% и това нямало как да не се отрази на пазара в България. В допълнение през миналата година търговците на ток се наложило да поемат значителна част от това поскъпване върху себе си, в резултат на което акумулирали 70 млн. лв. загуби. Васил Велев репликира, че в България въглищата не са поскъпвали, нито е имало повишение на цената на ядреното гориво. Няма фундамент за ръст на цените у нас. Няма и техническа причина по линия на търсене и предлагане, тъй като някои търговци няма къде да си пласират енергията, обясни той. Разказа за спекулативни сделки на енергийната борса, при които през лятото имало сделки за 69 лв. на мегаватчас, при положение че пазарната цена била 80 лв., а същите количества сега се предлагали на купувачите за 120 лв. Обясни, че заради случващото се са започнали разговори със синдикатите за предприемане на стачни действия. Спекулативното и необосновано повишаване на цената на електрическата енергия ще доведе до фалити, загуба на трайни работни места и \"замразяване\" нивата на доходите в редица браншове и отрасли, предупреждават в писмото си и организациите. Допълват, че ефектът от такова поскъпване ще доведе и до ръст на цените на хранителни и нехранителни стоки. Увеличението засяга както бизнеса, така и държавни и общински администрации, болници, училища, членовете на синдикатите и всички работещи български граждани. Пренасяйки се към цените на регулиран пазар, ще засегне всеки битов абонат, пише в писмото. Некоректните търговски практики включват и нови задължения в системата на енергетиката, като няколко търговеца дължат вече десетки милиони левове към фонда за сигурност на електроенергийната система, се допълва в текста. Държавата да си влезе в контролните функции От различните изказвания по темата се разбра, че държавните органи, които трябва да гарантират коректността на сделките на пазара на ток, не упражняват контролните си функции и допускат да се извършват съмнителни сделки, които в другите страни се наказват. Мартин Георгиев също призова държавните органи да се самосезират и да не допускат пазарът на балансираща енергия да се криминализира. Но в същото време посочи, че има и търговци на ток, които са фалирали или са пред тази опасност след поскъпването на цените през миналата година. Според него обаче не може да се говори за картел и спекула при търговията на енергия през борсата, която предоставя прозрачност и където работят над 150 лицензирани търговци на ток. Освен това имало заводи, които купуват ток директно от производителите, което означава, че получавали по-изгодни цени. Според него с промяната в Закона за енергетиката, одобрена от парламента, с която всички производители на ток над 5 мегавата се задължават да търгуват на борсата, ще се създаде нов монопол. Причината за това е, че чрез измененията енергийната борса се превръща в единствен купувач, какъвто в момента е НЕК. Това щяло да даде възможност на борсата своеволно да увеличава таксите, които се начисляват върху цената на изтъргуваната енергия. Конфедерацията на работодателите и индустриалците в България (КРИБ), КНСБ, КТ \"Подкрепа\", Асоциацията на индустриалния капитал в България (АИКБ) и Българската стопанска камара (БСК) настояват за незабавни и конкретни стъпки към ограничаване на вредни практики и недопускане на напрежение в системата на българската енергетика и индустрия в началото на зимния период.", "date": "2017.12.17", "title": "Индустриалци съобщават за картел и спекулации на борсата за ток"}
{"url": "http://www.dnevnik.bg/photos/2017/12/17/3099008_snimka_na_denia_izstrelvaneto_na_kosmicheskiia_korab/", "text": "Фотографи снимат изстрелването на космическия кораб \"Съюз MС-07\" от космодрума \"Байконур\".", "date": "2017.12.17", "title": "Снимка на деня: Изстрелването на космическия кораб \"Съюз MС-07\""}
{"url": "http://www.dnevnik.bg/bulgaria/2017/12/17/3099012_boris_velchev_otkakto_e_glaven_prokuror_sotir_cacarov/", "text": "За пет години, откакто е станал главен прокурор, Сотир Цацаров не е изслушван нито веднъж от парламента и Народното събрание не е намирало време да приеме годишните му доклади. Това обяви председателят на Конституционния съд Борис Велчев пред \"Дарик радио\". \"Аз не помня такъв случай\", коментира Велчев и допълни, че него и неговите доклади са били изслушвани всяка година. По думите му това показва, че в мандата на Цацаров Народното събрание не е достатъчно активно да реализира правото си да изслушва главния прокурор. Шефът на Конституционния съд заяви още, че чете годишните доклади на Цацаров, които са публични, и в тях имало страшно интересни предложения към парламента и \"би било хубаво Народното събрание да изслушва тях, а не да пита за конкретни дела\". Преди време конституционните съдии излязоха с решение, че депутатите нямат право да питат главния прокурор за конкретни разследвания. Повече четете  тук . Велчев коментира и други актуални теми, без да навлиза в конкретни въпроси, тъй като повечето от тях са стигнали или предстои да стигнат до Конституционния съд. Сред тях е и идеята на управляващите за отпадане на давността за престъпления, свързани с приватизацията.  \"Не мога да си представя ситуация, при която да се възстанови изтекла давност\", заяви Велчев. Той каза още, че не вижда проблем към специализирания съд да се прехвърлят дела според техния извършител, а не според вида на престъплението. Това е основният аргумент срещу преместването на делата за корупция по високите етажи на властта от Софийския градски съд в Специализирания наказателен съд, което стана факт след 5 ноември, когато влязоха в сила промените в Наказателно-процесуалния кодекс. Той попита би ли било редно да се създаде специализиран съд за престъпления, извършени от непълнолетни, и си отговори сам - \"Според мен да\". Бившият главен прокурор обясни, че е бил сред яростните привърженици \"за\" създаването на спецправосъдие. Повече за това спецсъдът ли е мястото за делата за корупция по високите етажи на властта четете  тук . Иначе Конституционният съд бе сезиран за преместването на делата за \"висока\" корупция и от Върховния касационен съд, и от адвокатурата. Предстои произнасянето му.", "date": "2017.12.17", "title": "Борис Велчев: Откакто е главен прокурор, Сотир Цацаров не е изслушван от парламента"}
{"url": "http://www.dnevnik.bg/citat_na_deniia/2017/12/17/3099038_citat_na_denia_izkushen_sum_da_se_suglasia_che/", "text": "Така председателят на Конституционния съд Борис Велчев отговори на въпрос в ефира на \"Дарик радио\" дали юристите вече се смятат за повече от Бог, след като Конституционният съд на Германия признава трети, четвърт и пети пол. Не съм убеден, че това е основният въпрос на съвременното общество, но това е лично мнение, допълни Велчев.", "date": "2017.12.17", "title": "Цитат на деня: Изкушен съм да се съглася, че юристите се смятат за повече от Бог, признавайки трети пол"}
{"url": "http://www.dnevnik.bg/sport/2017/12/17/3099036_ana_fait_specheli_vtoriia_super-g_vuv_val_dizer_von_se/", "text": "Ана Файт изненадващо спечели супергигантския слалом във Вал д’Изер, десети старт за сезона в Световната купа по ски. Австрийката се спусна най-бързо по трасето и взе успеха във второто състезание от дисциплината супер-Г след това в съботния ден. Файт постигна 15-а победа в  Световната купа  и се качва на подиума за 45-и път. Едва за трети тя триумфира в скоростната дисциплина след Гармиш 2013 и Банско 2015 г. Това е първи успех за Файт от повече от две години и половина. За последно тя спечели гигантския слалом в Мерибел през март 2015 г., след което се бореше с контузии. Австрийката записа време от 1:05.77, с почти половин секунда по-бързо от Тина Вайратер. Трета се нареди София Годжия от Италия с 1:06.28. Файт е осмата различна победителка през сезона от 10-те състезания. Единствено Виктория Ребенсбург и Микаела Шифрин спечелиха повече от един старт. Годжия се качи на подиума за втори пореден ден, след като беше втора в събота. Тогава  тя остана зад Линдзи Вон . Американката обаче се отказа от участие в неделя заради проблем с коляното. \"За съжаление имам болки в коляното, които се появиха след събота, и няма да участвам. Моята цел през сезона са олимпийските игри, затова няма нужда да рискувам\", написа Вон в \"Туитър\". В класирането за дисциплината Тина Вайратер продължава да води с 240 точки, пред Мишел Гизин, която има 169. Годжия се изкачи с четири позиции до третото място и също има 169 точки. В генералното класиране продължава да води Шифрин с 521 точки, а зад нея е Ребенсбург с 412. Германката не добави нито една точка към актива си, след като стартира с първи номер във Вал д’Изер, но падна. Шифрин пък не караше, защото се готви за стартовете в Куршевел. Там на 19-и и 20-и ще се проведат гигантският и паралелният слалом.", "date": "2017.12.17", "title": "Ана Файт спечели втория супер-Г във Вал д’Изер, Вон се отказа от участие"}
{"url": "http://www.dnevnik.bg/photos/2017/12/17/3099026_fotogaleriia_ognenata_stihiia_v_kaliforniia/", "text": "Силни ветрове предизвикаха третия по големина горски пожар в историята на Калифорния, като огънят е изгорил 267 500 акра, или 1083 квадратни километра.", "date": "2017.12.17", "title": "Фотогалерия: Огнената стихия в Калифорния"}
{"url": "http://www.dnevnik.bg/bulgaria/2017/12/17/3099041_ban_planira_protesti_po_vreme_na_evropredsedatelstvoto/", "text": "Общото събрание на Българската академия на науките (БАН) ще проведе заседание на 8 януари 2018 г., на което да обсъди и при необходимост ще предприеме протестно шествие в централните части на София в седмицата от 15 до 19 януари 2018 г., последвано от други протестни действия. Това обяви председателят на оперативния щаб на протеста на БАН проф. Бойко Георгиев на пресконференция, която се състоя днес в сградата на академията и премина под наслов \"Повече няма да търпим\", информира БТА. От БАН обявиха, че екзистенц-минимумът, който настояват да получат от държавния бюджет, е 98 млн. лв. - нивата от 2009 г. \"Бюджетът за 2018 г. е поредният шамар за учените в БАН. Напрежението в академията ескалира\", заяви проф. Евелина Славчева. Учените ще сезират и омбудсмана Мая Манолова във връзка с нарушаването на конституционното им право на заплащане, съответстващо на извършената работа. Освен това те ще информират и представителството на Европейската комисия в България, посолствата на страните - членки на ЕС, и международните научни организации. От БАН настояват за целево финансиране от правителството в размер на 38 млн. лв., за да може да бъде изравнено възнаграждението в системата на БАН с другите системи от Министерството на образованието и науката. От академията настояват да се увеличи месечната стипендия на докторантите в БАН и висшите училища до размер на една и половина работна заплата - до 765 лева. В момента тя е 450 лева, а за 2018 г. ще стане 500 лева, което е обидно малко според тях. Освен това те искат да получават целево финансиране и според резултатите от научноизследователска дейност на научните организации в съответствие с проведеното оценяване от МОН през 2017 г., където институтите на академията са се класирали на първите места. Професор Малинов посочи, че с получаваната бюджетна субсидия БАН изпълнява оперативна дейност в полза на държавата - прогноза за времето, наблюдение на сеизмична дейност, мониторинг на Черно море, експертна дейност и редица други. Академията плаща и за членски внос в международни организации, в които България участва - международни метеорологични системи и представителство в представителство в международни научни организации за достъп до международни системи с научна информация. Освен това голяма част от средствата се изразходват и за плащане на разходи за ток, вода и парно. Изплащат се и стипендии и издръжка на докторантите, като само в БАН научните ръководители на докторанти не получават хонорари за това. Доцент Ива Угринова информира, че с финансирането по различни проекти не може да се увеличи работната заплата, защото в редица програми разходите за възнаграждения са недопустими. Според проф. Славчева БАН в момента е в състояние на предизвикан саморазпад и този процес в най-близко време ще стане необратим. По думите ѝ бюджетната субсидия на БАН за 2018 г. убива академията бавно. В края на ноември  учените протестираха срещу недостатъчното финансиране в бюджета за догодина , като от централата на БАН бяха спуснати черни знамена.", "date": "2017.12.17", "title": "БАН планира протести по време на европредседателството"}
{"url": "http://www.dnevnik.bg/sport/2017/12/17/3099044_da_praznuvash_otbeliazvaneto_na_gol_s_kostenurkite/", "text": "Победите на ПСЖ във френската Лига 1 отдавна не са новина, след като тимът от Париж води с девет точки на върха в първенството. Съботният успех с 4:1 като гост на \"Рен\" обаче влезе в новините по света заради нахлуването на фенове на терена. В 75-ата минута парижани отбелязаха трети гол чрез Единсон Кавани, за да поведат с 3:1. Докато уругваецът се радваше със съотборниците си, двама запалянковци, преоблечени като анимационните герой Костенурките нинджа, нахлуха на терена, за да поздравят футболистите на  ПСЖ . Единият от тях, облечен с червено - като героя Рафаел, беше спрян от стюарди, докато синият (Леонардо) започна да се поздравява с играчите, а  Килиан Мбапе  го прегърна. След това двамата супергерои напуснаха терена, съпроводени от охраната. Дали заради нахлуването на Костенурките нинджа или заради нещо друго, футболистите на \"Рен\" се разсеяха до края на мача и само минута по-късно допуснаха нов гол, отбелязан от Неймар. В края домакините изпуснаха и дузпа.", "date": "2017.12.17", "title": "Да празнуваш отбелязването на гол с Костенурките нинджа (видео)"}
{"url": "http://www.dnevnik.bg/bulgaria/2017/12/17/3099048_zaradi_snega_nad_500_mashini_obrabotvat_putishtata/", "text": "Над 500 машини обработват пътните настилки по републиканската пътна мрежа в районите със снеговалеж, съобщават от Агенция \"Пътна инфраструктура\" (АПИ). Най-силни са снеговалежите в Софийска област. В Троянския проход - път II-35 Троян – Кърнаре, е ограничено преминаването на тежкотоварни камиони над 12 тона поради снегонавявания. Без ограничения е движението през проходите Айтоски, Котленски, Обзорски, Печинско, Превала\", \"Предел, Републиката, Ришки и Рожен. Ограничено е движението на товарни автомобили над 10 тона през проходите Вратник и Твърдишки. Забранено за камиони над 3.5 тона е преминаването през проходите Дюлински и Пампорово. Ограничено е движението на товарни автомобили над 12 тона през проходите Петрохан и Шипка. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Агенция \"Пътна инфраструктура\" препоръчва на шофьорите, на които им предстои пътуванеq да тръгват на път само с подходящи гуми, тъй като се очаква засилване на снеговалежа, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ –  www.api.bg , и по всяко време от денонощието на тел. 0700 130 20 в АПИ. В агенцията целогодишно работи iитуационен център, който събира и обобщава данните за състоянието на републиканските пътища.", "date": "2017.12.17", "title": "Заради снега над 500 машини обработват пътищата"}
{"url": "http://www.dnevnik.bg/bulgaria/2017/12/17/3099051_vakantnite_mesta_v_mvr_sa_nad_5_000_tursiat_se_novi/", "text": "Министерството на вътрешните работи спешно търси полицаи. Във ведомството има над 5000 вакантни щата, съобщава Би Ти Ви. До недостига и спешната нужда от запълването му се е стигнало, тъй като много служители са се пенсионирали или са преминали на други длъжности и в други дирекции. Полицията търси да назначи 5027 униформени в цялата страна, което е 10% от щата в системата. Най-много полицаи се търсят в най-голямата дирекция – столичната. Конкурс е обявен за 306 патрулиращи полицаи, 50 пътни полицаи, 50 оперативни работници и 15 разследващи, информира телевизията. На сайта на МВР се вижда, че само миналата седмица е обявен конкурс за 112 нови служилите в СДВР - старши полицаи и младши пътни полицаи.  Може да кандидатства всеки, който отговаря на определени изисквания – да бъде български гражданин, до 40 години, неосъждан, да няма обвинения срещу него, физически и психически годен. Одобрените кандидати за полицаи ще преминат специални курсове – в Академията на МВР и в центровете за подготовка. Заплатата за униформени ще бъде между 700 и 1000 лева. За разследващите полицаи, за които е задължително юридическо образование, тя ще бъде по-висока – над 1000 лева. Повече за заплатите на полицаите и предстоящото през 2018 г. увеличение четете  тук . Оказва се, че желаещи да станат служители на реда има, след като в някои служби за едно място се борят по петима души. Към професията проявяват интерес хора от всякакви браншове, дори и завършили консерваторията, разказват от СДВР. \"Преди всичко търсим мотивирани хора, които искат да работят и да се развиват в МВР, да са психически уравновесени и физически добре подготвени. Други качества са лоялност, комуникативност, работа в екип\", изброи зам.-директорът на СДВР Борислав Борисов. ", "date": "2017.12.17", "title": "Вакантните места в МВР са над 5 000, търсят се нови полицаи"}
{"url": "http://www.dnevnik.bg/sport/2017/12/17/3099055_hirsher_ne_ostavi_shansove_na_konkurentite_si_v/", "text": "Носителят на Големия кристален глобус в алпийските ски  Марсел Хиршер  спечели безапелационно старта от Световната купа в италианския курорт Алта Бадия. Австриецът беше неудържим в гигантския слалом и триумфира за пета поредна година в Южен Тирол. Хиршер взе общо шести успех на пистата \"Гран Риза\", с което задмина легендарния Алберто Томба, който има пет победи. Той доказа, че трасето в Италия е едно от любимите му. Австриецът вече има 24 победи в гигантския слалом, с което пък изравни Тед Лигети. Успехите на Хиршер са общо 48 за Световната купа. Пред него са единствено Ингемар Стенмарк (84), Херман Майер (54) и Томба (50). Австриецът записа 111-и подиум в 208-ия си старт. Хиршер даде общо време 2:25.42 и беше най-бърз в двата манша. Вторият след него, Хенрик Кристофершен, изостана на 1.70 секунди, а трети се нареди Жан Кранец на +1.82. Словенецът стъпи за пръв път на подиума в старт от Световната купа. \"Получи се красиво състезание, въобще не очаквах, че ще карам толкова добре, но усилията ми си струваха. Лудост е, че побеждавам с такава разлика пред останалите. Хиршер и Кристофершен направиха изумителен първи манш, в който бяха с класа над останалите. Норвежецът се спусна с трети стартов номер и подобри с повече от секунда и половина времето на Матийо Февър. Постижението на Кристофершен изглеждаше много добро, но още в горната част на пистата Хиршер показа много агресия. Австрийската звезда се спусна за 1:12.15 и оглави класирането сутринта със 17 стотни по-добър резултат от Кристофершен. Сериозно обаче пострада германецът Щефан Люц, който не завърши първия манш. Заместникът на Феликс Нойройтер се хвана за коляното, като останаха съмнения за скъсани кръстни връзки. Ако диагнозата се потвърди, това ще бъде втори голям удар за германските ски, след като Нойройтер пропуска олимпийските игри в Пьончан. С победата си Хиршер се изравни с  Аксел Лунд Свиндал  начело за Големия кристален глобус. Двамата имат по 374 точки, а трети зад тях е Кристофершен с 365. Четвърти е друг норвежец, Шетил Янсруд – 329. В дисциплината Хиршер води с 260 точки преди Кристофершен с 205 и  Алекси Пинтюро  – 151. Следващият старт при мъжете е в понеделник – паралелен гигантски слалом, отново в Алта Бадия. До края на 2017 г. скиорите остават в Италия. На 22 декември те ще проведат слалом в Мадона ди Кампилио, а на 28 и 29 декември спускане и алпийска комбинация в Бормио.", "date": "2017.12.17", "title": "Хиршер не остави шансове на конкурентите си в гигантския слалом в Алта Бадия"}
{"url": "http://www.dnevnik.bg/biznes/2017/12/17/3099053_agenciiata_za_privatizaciia_shte_se_zanimava_i_s/", "text": "Агенцията за приватизация ще получи правомощия и по новия Закон за концесиите, който влиза в сила на 2 януари 2018 г. Това обяви пред БНР изпълнителният директор на ведомството Петя Александрова. През годината правителството предложи с промени в Закона за приватизацията да се сложи край на този процес. Александрова обясни, че с новия Закон за концесиите ще има определени случаи, в който на ведомството ще се възлага подготовката на концесионни процедури или контрола върху тях. Засега обаче не е известно кога това ще се прави, тъй като тези правомощия трябва да бъдат записани в поднормативните актове, които още не са готови. В отговор на въпрос тя обясни, че готвената отново концесия за летището в София едва ли ще бъде дадена на агенцията, тъй като по компетентност тя е в Министерството на транспорта. След като процедурата за пореден път бе отменена, Александрова смята, че тя ще бъде обявена в началото на идната година. В отговор на въпрос за оценка на проведената в България приватизация като цяло Александрова коментира, че този процес не бива да бъде оценяван \"с нашите познания и всичко, което сме преживели\". Когато е започнала процедурата, никой не е имал практическите знания да направи проект на нормативни документи, за да гарантира безпроблемното преминаване към пазарна икономика, мотивира позицията си тя. В същото време призна, че в другите източноевропейски страни, след като е приключила в общи линии приватизацията, е направена равносметка с данни и числа за ефекта от нея. Липсата на такава в България позволява в общественото пространство да се говори с неизвестно откъде идващи числа и данни, допълни тя. По повод предлаганите от ГЕРБ промени в конституцията, които да премахнат оттам давността при търсене на отговорност конкретно за приватизационни сделки, Александрова каза, че става дума все още само за заявки, които е трудно да бъдат коментирани, но и че в обществото има напрежение по темата и очаквания за някаква справедливост.", "date": "2017.12.17", "title": "Агенцията за приватизация ще се занимава и с концесии"}
{"url": "http://www.dnevnik.bg/bulgaria/2017/12/17/3099057_bachkovskiiat_manastir_veche_e_s_nov_igumen/", "text": "Бачковският манастир вече и официално има нов игумен. Архимандрит Самуил (Николаев Теодосиев) беше въдворен в длъжност тази сутрин на специална церемония от главния секретар на Светия синод, информира Би Ти Ви. Малко преди 9 ч. старият и новият игумен на Бачковския манастир разговаряха приятелски в очакване на пратеника на Светия синод. \"Монахът няма право на огорчение. Ние сме монаси. Дали сме послушание... Пък тепърва с новия игумен имаме още какво да си говорим. Но най-вече – аз вече му го пожелах - да се уповава на Света Богородица, както аз\", каза досегашният игумен архимандрит Симон (Бодуров), който вчера сподели, че е изненадан от решението на синода за смяната му. Самуил пък заяви: \"Мога само да помоля всеки един, който гледа това, което ще излъчите, да се постави на мястото – да бъде той поставен в един завод, в едно предприятие, за което не е очаквал, нямал е представа как се ръководи там, и му казват: \"Ти трябва да ръководиш!\" Така се чувствам в този момент. Минути по-късно в светата обител пристигна главният секретар на Светия синод епископ Герасим. Той благодари на архимандрит Симон, но отказа да обясни мотивите за отстраняването му. В петък стана известно, че предстои рокада. Тогава в пълен състав синодът освободи досегашния игумен архимандрит Симон (Бодуров) и го прати \"да премине на благодатно служение\" в Русенска епархия. Повече четете  тук . ", "date": "2017.12.17", "title": "Бачковският манастир вече е с нов игумен"}
{"url": "http://www.dnevnik.bg/sviat/2017/12/17/3098452_10_suveta_za_jivota_izrecheni_ot_geroite_v/", "text": "Най-великите истории са повече от просто приказки, а най-великият филмов франчайз на всички времена далеч не е само филмов франчайз. Вселената на \"Междузвездни войни\" изследва жизненоважни теми на човешкото съществуване - битката между доброто и злото и надеждата в безнадеждни времена. Но има и още една тема - колко са важни учителите и менторите, пише в. \"Гардиън\". Мъдрите покровители присъстват във всички епизоди от сагата, независимо дали учениците им ги слушат. От Йода до Люк Скайуокър, те дават на подопечните си съвети, приложими и извън онази далечна, далечна галактика. Вярвай в себе си \"Правиш го или не го правиш, няма \"опитвам се\". Това казва Йода на Люк в \"Империята отвръща на удара\", на младия Скайуокър, раздразнен, че не може да вдигне космически кораб със силата на мисълта си. \"Изследванията показват, че няма смисъл да кажеш на някого да даде най-доброто от себе си, когато искаш да ги мотивираш да постигнат нещо голямо, казва д-р Дани Хинтън от Улвърхемптънския университет. Вместо това трябва да ги накараш да повярват, че ако вложат усилия, могат да измъкнат метафоричния космически кораб от блатото.\" Опитай \"Някой трябва да ни спаси кожата. Влизай в улея за боклук, летецо\", казва принцеса Лея, когато Хан Соло и Люк Скайуокър, дошли да я спасят, изпадат те самите в беда. С бързата си мисъл и дързостта си тя поема командването и всъщност се справя доста добре, макар да импровизира. Нищо не е невъзможно \"Не ми приказвай за шансовете\", казва Хан Соло на чаровния досадник C-3PO, който му обяснява колко малка е верояността да премине невредим през астероидно поле. Макар самият Соло да не е типичният ролеви модел, в Епизод седми той покровителстваше младата Рей. \"Хан осъзнава, че информацията, че шансовете му да оцелее са малки, не му е помощ, така че правилно избира да я игнорира\", казва д-р Хинтън. Не се впрягай за дребните неща \"Лъчисти същества ние сме. Не тази груба материя\", казва Йода на уморения и отчаян Люк. \"Ние сме повече от събрани накуп физически клетки\", обяснява Дейвид Джеймс Лийс - даоистки монах и бизнес консултант. \"Ти притежаваш чудесна \"духовна\" енергия, която надхвърля ограниченията на тялото и ума ти. Уловиш ли този скрит потенциал, ще постигнеш по-добра жизненост, щастие и движение на живота.\" Действай импулсивно (понякога) \"Чувствай, не мисли. Вярвай на инстинктите си.\" С тези думи Куай-Гон Джин инструктира малкия Анакин Скайуокър, преди той да се впусне в опасното състезание с реактивни шейни, от което зависи съдбата на Куай-Гон, Оби-Уан Кеноби и на мисията им. Същият съвет дават и инструкторите по бойни изкуства на учениците си - че докато изпълняват техники, трябва да изключат ума си. Това има и научно обяснение. \"Мозъците ни са еволюирали така, че бързо да преценяваме нови ситуации, казва д-р Хинтън. Ако те нападне обирджия, да повярваш на инстинктите си и да побегнеш е по-умно, отколкото да обмисляш ситуацията.\" Мисли със собствената си глава \"Кой е по-глупав? Глупакът? Или глупакът, който го следва?\". С този въпрос Оби-Уан Кеноби напомня на Люк и Соло, че истинските глупаци са тези, които сляпо се подчиняват на властта. \"Много е лесно да следваш хората, които те водят по опасен път, обяснява д-р Хинтън. Смелостта да разсъждаваш върху решенията им може да спести беда.\" Внимавай какво си пожелаваш \"Аз нося отговорността. Това е цената на успеха\" са думи на контрабандиста Ландо Калризиан. \"Успехът е ин и ян, уточнява Лийс. Успехът изисква да поемеш отговорност, да бъдеш държан отговорен за действията си и да приемеш, че животът невинаги изпълнява очакванията ти.\" Учи се от грешките си \"Всички ментори виждат повече от грешките ни, отколкото ни се иска. Само така можем да израснем\", казва кралица Падме Амидала на Анакин Скайуокър, за да му припомни, че грешките служат, за да се учим от тях. \"Приемайте обратната връзка не като лична критика, а като възможност да научиш нещо ново за себе си, съветва Лийс. Бъдете открити към мнението на външен човек за вас, това показва голяма сила на характера.\"", "date": "2017.12.17", "title": "10 съвета за живота, изречени от героите в \"Междузвездни войни\" (видео)"}
{"url": "http://www.dnevnik.bg/sport/2017/12/17/3099069_propadaneto_na_milan_produlji_sus_zaguba_ot_verona/", "text": "Съперникът на  \"Лудогорец\" в Лига Европа  - \"Милан\", записа първа загуба при новия си  треньор Дженаро Гатузо , след като изигра безобразно слаб мач и отстъпи с 0:3 при гостуването си на \"Верона\". \"Росонерите\" не показаха нищо от представянето си преди няколко дни, когато победиха същия съперник с  3:0 за Купата на Италия  и логично претърпяха седма загуба в 17 мача. Резултатът на \"Марк Антонио Бентегоди\" откри Карачоло в 24-ата минута, който засече центриране на Ромуло от корнер. Домакините действаха много организирано в защита и не се пречупиха под натиска на \"росонерите\", които нямаха и късмет. За разлика от представянето в нападение това в защита беше много слабо, като играчите пред Джанлуиджи Донарума действаха без всякакъв синхрон. \"Верона\" направи и две принудителни промени преди почивката, когато се появиха Даниел Беса и Кийн на местата на Валоти и Алесио Черчи. Дори и това обаче не попречи на домакините. В началото на втората част домакините стигнаха до втори гол, дело не Кийн. Двете резерви комбинираха по отличен начин, като Беса проби отляво, подаде към точката на дузпата, където Кийн безпроблемно вкара топката за втори път зад  Донарума . След второто попадение \"Милан\" се хвърли напред да търси гол, но се оголи в защита и това доведе до още опасности пред вратата на гостите. В 77-ата минута Беса оформи крайното 3:0 след контраатака и подаване на Ромуло. Мачът завърши още по-зле, след като в продължението Сусо беше изгонен с директен червен картон за грубо влизане в краката на Верде. \"Бентегоди\" за пореден път се затвърди като много трудно място за гостуване за \"росонерите\", които записаха трета загуба в последните си четири визити в града на Ромео и Жулиета. С победата тимът на Фабио Пекия се изкачи на 17-о място, събирайки 13 точки, с една повече от \"Кротоне\". \"Милан\" е седми с 24 точки.", "date": "2017.12.17", "title": "Пропадането на \"Милан\" продължи със загуба от \"Верона\""}
{"url": "http://www.dnevnik.bg/sviat/2017/12/17/3099155_za_da_prochisti_vuzduha_v_gradovete_kitai_izteglia_74/", "text": "Китай обяви в неделя 5-годишен план за преминаване на градовете в северната част от страната към екологично чисти източници на отопление. Една от мерките предвижда до 2019 г. изгарянето на въглища в половината от тази част на страната да намалее със 74 милиона това. Планът е без прецедент и предвижда до 2021 г. милиони домакинства и хиляди компании да преминат от въглища основно към природен газ като източник на топлинна енергия в зимните месеци. Той бе обявен едновременно от 10 правителствени агенции и започва да действа незабавно. Властите обявяват нови програми, включително използване на геотермална енергия, отопление с биомаса, соларна енергия, газово отопление, изгаряне на индустриални отпадъци и използване на т.нар. чисти въглища. Засега няма подробности за тези програми. Първата задача, обаче, е да се овладее острият недостиг на природен газ в района. В събота компанията PetroChina пренасочи на север почти 7 млн. куб. м природен газ от провинция Гаундун. Петролно-газовят гигант CNOOC добави 3-5 милиона куб м. на ден от Южнокитайско море и терминала за втечнен газ в град Жухай. Въпреки това предприятия затварят или ограничанат производството, а компании съобщават за трупане на загуби, защото доставчиците им по веригата са останали без топлоенергия. \"Ройтерс\" установи през декември в района, че в студеното време алтернатива за отопление се търси на всевъзможни обекти - от жилища до училища.", "date": "2017.12.17", "title": "За да прочисти въздуха в градовете, Китай изтегля 74 млн. тона въглища от енергетиката"}
{"url": "http://www.dnevnik.bg/zelen/2017/12/17/3099153_referendumut_v_general_toshevo_e_validen_glasuvali_sa/", "text": "Местният референдум в добруджанската община Генерал Тошево за добив на природен газ е валиден, информира Би Ти Ви. До вота се стигна след многоседмични протести. По-малко от час преди края на изборния ден се разбра, че в местното допитване са участвали над 45 на сто от имащите право на глас. Изборният ден премина спокойно и няма подадени жалби. Въпреки лошото време от рано сутринта кандидати да гласуват не липсваха. \"Гласувахме за една чиста природа. Нашият край е много богат, житницата на България, Добруджа\", посочи Теодора Стефанова. Основните страхове на част от хората са, че ако започне добив на газ, питейната вода и земята ще бъдат замърсени. А главният поминък на местните - земеделието ще бъде застрашен. Костадин Костадинов обработва 150 декара земя в село Люляково. \"Единственият поминък, който е при нас в Добруджа е земеделието. С тоя поминък ние си прехранваме семействата и тая плодорна земя просто няма как да оставим нещата така, че да се натрови земята\", заяви той. Дали добруджанци ще кажат \"не\" на добива на газ, ще се разбере по-късно. Въпреки, че вече над 40% са дали своя глас в допитването, има и друго изискване, за да се превърне референдумът в задължителен. \"За да е задължителен от гласувалите 40% минимум, трябва да е 50 плюс един\", поясни Върбан Върбанов-говорител на избирателната комисия в Генерал Тошево. Окончателните резултати от референдума ще станат известни по-късно тази вечер.", "date": "2017.12.17", "title": "Референдумът в Генерал Тошево е валиден, гласували са над 45 %"}
{"url": "http://www.dnevnik.bg/detski_dnevnik/2017/12/17/3099139_v_pomosht_na_administraciiata_si_stolichnata_obshtina/", "text": "Подаването на хартиени удостоверения за настоящ адрес и за раждане на дете или близнаци при кандидатстване за записване в общински детски градини в София може да отпадне от следващата година. Това ще бъде възможно, ако Столичната община изпълни плановете си за изгради електронна система за обмен на информация между различните й звена. Създаването й е част от приоритетите за развитие на електронното управление, които бяха представени днес. Очакванията са бъдещата система за \"автоматизиран обмен на информация\" да улесни освен администрацията и родителите, които искат да запишат децата си за детска градина. От основно значение при кандидатстване са дали адресът на родителите съвпада с района на детското заведение. Целта е от догодина това учрежденията да разполагат с тази информация автоматично и да не се налага родителите да я удостоверяват. Според общината така ще бъдат спестени 2 дни за родителите Данъците -онлайн От тази година се очаква да бъде пусната и опция на сайта на Столичната община, която ще позволява данъците и таксите за 34 услуги да се плащат онлайн. Тя ще бъде достъпна за физически и юридически лица. След плащане, потребителят ще получава по имейл уникален код, който ще удостоверява транзакцията. Подай ми сигнал До края на февруари се очаква Столичната община да пусне и мобилно приложение, чрез което жителите на града ще могат да изпращат сигнали и да искат информация. Сега услугата се предлага само през сайта на общината, но мобилната апликация вече е разработена и също е в тестов период. През 2017 година в Столичната община са получени 70 хиляди сигнала по електронен път, като само за последния месец те са 3000. Исканията за информация също са около 70 хиляди.", "date": "2017.12.17", "title": "В помощ на администрацията си Столичната община ще улесни записването в детските градини"}
{"url": "http://www.dnevnik.bg/sviat/2017/12/17/3099160_cru_e_pomognalo_za_predotvratianeto_na_atentat_v_sankt/", "text": "Информация, предоставена от ЦРУ, е помогнала на руските служби за сигурност да предотвратят атака срещу катедралата в Санкт Петербург, съобщиха руски медии, цитирани от Би Би Си. Новината се появи в информацията за телефонен разговор между руския президент Владимир Путин и американския му колега Доналд Тръмп. В него Путин е благодарил на държавния глава на САЩ за намесата на ЦРУ, съобщиха от Кремъл, цитирани от Би Ти Ви. Получената от ЦРУ информация се е оказала достатъчна, за да бъдат открити и задържани престъпниците, посочил руският президент. Той е обещал да сигнализират на САЩ, ако руските служби получат подобна разузнавателна информаця, която засяга САЩ, предаде Интерфакс.", "date": "2017.12.17", "title": "ЦРУ е помогнало за предотвратянето на атентат в Санкт Петербург"}
{"url": "http://www.dnevnik.bg/sviat/2017/12/17/3099163_princ_hari_intervjuira_barak_obama/", "text": "Внукът на британската кралица принц Хари, който през май ще се ожени за американската актриса Мегън Маркъл, е интервюирал предишния президент на САЩ Барак Обама. В профила си в \"Туитър\" дворецът \"Кенсигтън\" пуска кратък откъс. В интервюто Обама разказал впечатленията си от деня, в който напусна Белия дом, и споделил какви са надеждите му за бъдещето. Той говорил и за своите планове да подготви бъдещо поколение лидери чрез \"Фондация Обама\". В края на интервюто бившият президент предложил на свой ред да интервюира принца.", "date": "2017.12.17", "title": "Принц Хари интервюира Барак Обама"}
{"url": "http://www.dnevnik.bg/sport/2017/12/17/3099165_livurpul_vleze_v_top_4_sled_razgromna_pobeda_nad/", "text": "Ливърпул\" се завърна в топ 4 на Висшата лига след гръмка победа с 4:0 като гост на \"Борнмът\". На същия стадион, на който преди малко повече от година червените допуснаха обрат от 3:1 до 3:4, този път бяха безапелационни и можеха да вкарат дори повече попадения. Мърсисайдци станаха първият клуб в историята на Висшата лига, който печели четири последователни гостувания, отбелязвайки три или повече гола. Освен 4:0 над \"Борнмът\", червените надвиха \"Брайтън\" с 5:1, \"Стоук сити\" с 3:0 и \"Уест Хем\" с 4:1. След поражението с 1:4 от \"Тотнъм\" на 22 октомври \"Ливърпул\" е в серия от осем мача без загуба (шест победи и две равенства), при които головата разлика е 23:3. Единствено \"Манчестър сити\" е в по-добра форма от отбора на Юрген Клоп. \"Много съм доволен от представянето ни, защото подходихме сериозно от самото начало. Това беше важно за отбора, защото гледахме мача на съперника срещу \"Юнайтед\" и те определено имаха своите шансове. Отбранявахме се добре, хареса ми дисциплината ни в защита\", каза Клоп след мача. Гостите убиха интригата на \"Вайталити стейдиъм\" още преди почивката, когато си осигуриха аванс от три чисти гола. Филипе Коутиньо откри резултата в 20-ата минута след впечатляващ самостоятелен рейд, навързвайки няколко защитника на домакините. Шест минути по-късно Деян Ловрен удвои аванса на мърсисайдци след летящ плонж. Фирмино върна топката след неумело центриране от корнер, а от вратарското поле хърватският защитник нямаше проблем да се разпише. Минута преди края на първата част Мохамед Салах също вкара дежурния си гол. Египтянинът финтира на два пъти Чарли Даниълс, отвори си пространство и с плътен удар с левия крак вкара третото попадение за \"Ливърпул\". Това беше 20-и гол за Салах от началото на сезона във всички турнири. Нито един друг футболист от Висшата лига още не е достигнал до подобна цифра. С трите си попадения през първата част \"Ливърпул\" достигна общо 19 гола, които е вкарал в първите полувремена на мачовете си. По този показател червените делят първо място с \"Манчестър сити\". След почивката бразилска комбинация между Коутиньо и Фирмино доведе до четвърти гол за гостите, дело на последния. Повторенията обаче показаха че нападателят се намира зад последния защитник на \"черешките\". Тимът на Юрген Клоп не остави никакво съмнение в надмощието си, като за 90 минути \"Борнмът\" успя да отправи едва два точни удара към вратата на Симон Миньоле. \"Черешките\" остават на 16-о място, едва на точка пред зоната на изпадащите. В следващия кръг, който открива празничната програма на Висшата лига \"Ливърпул\" гостува на \"Арсенал\" на \"Емиратс\". По-рано през сезона червените разбиха \"артилеристите\" с 4:0 като домакин. Ден по-късно, 23 декември, \"Борнмът\" гостува на лидера в класирането \"Манчестър сити\".", "date": "2017.12.17", "title": "\"Ливърпул\" влезе в топ 4 след разгромна победа над \"Борнмът\""}
{"url": "http://www.dnevnik.bg/sviat/2017/12/17/3099170_makron_zapochva_da_si_vrushta_doverieto_na_francuzite/", "text": "Френският президент Еманюел Макрон и премиерът Едуар Филип уверено си връщат общественото доверие във Франция, предаде Франс прес, позовавайки се на допитване на института за проучване на общественото мнение Ифоп (Ifop), изготвено по поръчка на в. \"Журнал дю диманш\".  С 52 процента подкрепа от французите, държавният глава преобръща досегашната тенденция на популярността си, което се случва за първи път при президент, който не съжителства с правителство от опозицията. През декември Макрон е прибавил 6 пункта към популярността си, а Едуар Филип - 5 пункта. За първи път от юли всеки втори французин одобрява президента и премиера. Тогава одобрението за държавния глава беше 54 на сто. Нито един от неговите предшественици не е успял да си върне веднъж изгубеното доверие, отбелязват анализатори. Едва 46 на сто от анкетираните изразяват недоволство от президента, според месечния барометър на \"Журнал дю диманш\". Дейността на премиера се одобрява от 54 процента от французите срещу 42 процента недоволни. Популярността на Едуар Филип също е на най-високо равнище от юли, когато достигна 56 на сто.", "date": "2017.12.17", "title": "Макрон започва да си връща доверието на французите"}
{"url": "http://www.dnevnik.bg/bulgaria/2017/12/17/3099168_osem_dela_se_vodiat_sreshtu_durjavata_za_nezakonno/", "text": "Към днешна дата осем души водят дела срещу държавата с искане за обезщетения след незаконно прилагани специални разузнавателни средства. Според данни на Бюрото за контрол на СРС засегнатите от подобни акции в разрез със закона са 21 души, информира в. \" Сега \". Обезщетение от 151 хил. лева търси от прокуратурата следователят Бойко Атанасов за това, че е бил незаконно подслушван. Това се разбира от материалите по делото му по закона за отговорността на държавата. Процесът е насрочен за март в Софийския градски съд (СГС). През февруари 2016 г. Атанасов разказа в серия интервюта, че в столичното следствие има шпицкоманда от магистрати под контрола на главния прокурор Сотир Цацаров. Те решавали делата, както поиска Цацаров. Според него там има три \"незаконни\" сектора, което позволява заобикалянето на случайния принцип за разпределение на делата.  Най-проблемният сектор е първи \"Специализиран\" . Бойко Атанасов обясни, че там са съсредоточени най-верните на шефовете на прокуратурата следователи, които решават най-важните дела. Тези дела били държани \"на трупчета\", за да се активират в момента, в който това е нужно, казва магистратът. Етичната комисия на съдебния съвет се сезира, за да провери случая, но стигна до извода, че проблеми няма. В исковата си молба Атанасов твърди, че през 2013 г. бил уведомен от шефа на градската прокуратура, че е подслушван по наказателно производство срещу него. През март 2016 г. следователят подал заявление до Националното бюро за контрол на специалните разузнавателни средства. След два месеца получил отговор, че през 2012/ 2013 г. е подслушван незаконно. Нарушенията са две - в искането за СРС няма данни за съпричастността на следователя към разследваните престъпления и разрешението е дадено в нарушение от Софийския окръжен съд.  Телефонните разговори, които е провеждал през този период, са били подслушвани по искане на прокуратурата, твърди следователят. Той се оплаква от произвола, царящ в съдебната система, незаконните действия на прокуратурата, нарушено право на личен живот и уронване на честта и достойнството му.  Първоначално искът на Атанасов беше и срещу окръжния съд, но СГС прекрати делото в тази му част. Причината е тълкувателно решение на Върховния касационен съд, според което съдилищата могат да бъдат съдени по закона за отговорността на държавата само заради незаконно наложено настаняване за лечение и при прилагане на административна мярка, когато тя бъде отменена. Преди повече от година пред прокурорската колегия на Висшия съдебен съвет главният прокурор Сотир Цацаров обяви, че Атанасов е бил обект на СРС по искане на предишния директор на ГДБОП Станимир Флоров, а разрешението е дадено от председателя на Софийския окръжен съд. В страната се водят още 7 дела. Давността за търсене на обезщетения е 5 г. В един от случаите държавата е осъдена от родителите на Илиян Тодоров, който през декември 2013 г. беше осъден на доживотен затвор заради жестокото двойно убийство пред столичната дискотека \"Соло\", информира вестникът. Илиян не бе открит след окончателната присъда и още се издирва, за да бъде пратен зад решетките. В началото на издирването му обаче родителите му са били подслушвани, макар че този способ не може да се прилага за издирване на лице с влязла в сила присъда. От друго дело се вижда, че в едно искане за подслушване като основание се сочи текст от Наказателния кодекс, който 3 години по-рано е отменен. Бившият зам.-председател на ДПС и основател на партията \"Свобода и достойнство\" и съучредител на Реформаторския блок Касим Дал също осъди прокуратурата за незаконно подслушване. От делото му се видя, че по време на бурните политически процеси през 2013 и 2014 г. Дал е подслушван половин година заради анонимен сигнал, постъпил в МВР, за готвен атентат срещу Лютви Местан и Делян Пеевски.", "date": "2017.12.17", "title": "Осем дела се водят срещу държавата за незаконно подслушване"}
{"url": "http://www.dnevnik.bg/sport/2017/12/17/3099178_cvetan_sokolov_i_lube_zagubiha_finala_na_svetovnoto/", "text": "Руският \"Зенит\" (Казан) спечели световното клубно първенство по волейбол за първи път в историята си. Шампионът на Русия се справи категорично с италианския \"Лубе Чивитанова\", в който играе българския национал Цветан Соколов и спечели с 3:0 (27:25, 25:22, 25:22). След два поредни загубени финала от бразилския \"Сада Крузейро\" в предните два сезона, сега тимът на Владимир Алекно завоюва златните медали. По пътя към титлата руският отбор не остави съмнение в превъзходството си и не загуби нито един гейм. Много силен мач за победителите направи кубинецът Вилфредо Леон, който завърши с 19 точки. Диагоналът Максим Михайлов се отчете с 12. В състава на тима от Казан личат имената на редица руски национали, като освен Михайлов важна роля играят Артьом Волвич и либерото Алексей Вербов. За \"Лубе\" Османи Хуанторена реализира 22, а Цветан Соколов беше вторият най-добър реализатор с 14. \"Зенит\" е едва вторият руски отбор, който печели световното клубно първенство след \"Белогорие\" през 2014 г. По-рано, в двубоя за третото място \"Сада Крузейро\" победи с 3:0 (25:19, 25:18, 25:13) \"Скра\" (Белхатов) на Николай Пенчев. Полският тим изигра много слаб двубой и не беше на висотата на съперника си, а Пенчев завърши с едва три точки.", "date": "2017.12.17", "title": "Цветан Соколов и \"Лубе\" загубиха финала на световното клубно първенство"}
