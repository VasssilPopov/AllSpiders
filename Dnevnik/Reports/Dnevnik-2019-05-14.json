{"url": "https://www.dnevnik.bg/evropa/2019/05/14/3905831_kristalina_georgieva_e_obsujdana_za_naslednik_na/", "text": "Лидери на Европейския съюз са обсъждали възможността следващата Европейска комисия да бъде оглавена от Кристалина Георгиева. Това  твърди  агенция \"Блумбърг\", позовавайки се на двама души, запознати с хода на дискусията миналата седмица. В текста, дело на четирима репортери, така и не се посочва как е изникнала идеята и защо изведнъж бившият еврокомисар се оказа конкурент на водещите кандидати на двете основни сили в Европейския парламент - Манфред Вебер и Франс Тимерманс. Зад тях стоят Европейската народна партия и Партията на европйските социалисти и след европейските избори на 23-26 май и конституирането на новия Европейски парламент на 2 юли в Страсбург. Съгласно член 17 от Договора за ЕС предложението за следващия председател на Европейската комисия идва от Европейския съвет, т.е. от 28-те страни членки (ако Великобритания не е напуснала ЕС дотогава). Изборът на правителствените лидери се одобрява от квалифицирано мнозинство, след което претендентът за поста на Жан-Клод Юнкер трябва да бъде одобрен от обикновено мнозинство от евродепутатите. Ако кандидатът не получи съгласието на Европейския парламент, до един месец държавите членки трябва да се върнат с ново предложение. Почти всички социолози са убедени, че след изборите от следващата седмица за пръв път в историята на Европарламента групите около ЕНП и ПЕС няма да контролират мнозинството от гласовете на евродепутати. Това означава не само, че трябва да привлекат поне още една група, но и че теоретично е възможно Вебер и Тимерманс да се окажат неизбираеми кандидати да застанат начело на Еврокомисията, а никой от останалите четирима претенденти да не е избираем. Така се отваря възможност за кандидат извън списъка и според източниците на \"Блумбърг\" Кристалина Георгиева има силни шансове да успее. В полза на главния изпълнителен директор на Световната банка били следните фактори: - тя е бивш зам.-председател на Комисията и знае как работи тази институция - политически принадлежи към имената, зад които стои ЕНП - отговаряше за бюджета на ЕС през 2014-2016 г. и за първото му намаляване - дългогодишен служител е на Световната банка и зае през 2017 г. специално създаден за нея пост, който практически я направи вторият по влияние човек в структурите на международната организация - може да стане първата жена, оглавила Европейската комисия - като идваща от страна от Източна Европа, може да успокои новите страни членки от района, че отново (след Доналд Туск) имат свой представител на единия от трите най-високи поста в ЕС - ще развърже ръцете на Германия и Франция да преговарят за поне един от другите два важни поста - председател на Европейския съвет и управител на Европейската централна банка. На срещата си в румънския град Сибиу лидерите на ЕС са обсъждали потениални имена за ключовите постове и тогава е изникнало името на Георгиева. Списъкът ще започне да се съкращава още на 28 май - първият Европейски съвет след изборите за европарламент. Между 1 февруари и 8 април 2019 г. Кристалина Георгиева бе и временно изпълняващ длъжността президент на Групата на Световната банка след изненадващото оттегляне на Джим Ким - човекът който я покани да се върне в базираната във Вашингтон институция. \"Блумбърг\" припомня, че след това начело застана Дейвид Малпас, който е критикувал политиката на банката.", "date": "2019.05.14", "title": "Кристалина Георгиева е обсъждана за наследник на Юнкер, твърди \"Блумбърг\""}
{"url": "https://www.dnevnik.bg/evropa/2019/05/14/3905668_merkel_germaniia_triabva_da_nameri_nachin_da_postigne/", "text": "Германският канцлер Ангела Меркел иска министрите й да намерят начин за постигане на въглеродна неутралност до 2050 г., предаде ДПА. \"Дискусиите трябва да бъдат не дали можем да го направим, а как\", заяви канцлерът в Берлин на международната среща \"Петерсбергски климатичен диалог\". По думите й подобна политика не означава, че Германия ще спре парниковите газове, а че ще компенсира въглеродните си емисии чрез залесяване и улавяне на въглерод. Ако може да се намери \"разумен начин\" за постигането на това, Берлин може да подкрепи сегашните призиви за поставяне на европейска цел за въглеродна неутралност до 2050 г., добави канцлерът. Меркел предупреди, че бездействието в борбата с промените на климата ще има последствия. Тя призова за по-активни усилия в тази област, защото глобалното затопляне може да доведе до изостряне на политическата ситуация и конфликти в редица страни, дължащи се на липсата на ресурси, предаде ТАСС. \"Ако не действаме, природните катастрофи могат и ще изострят ситуацията с глада\", подчерта Меркел, посочвайки, че жителите на селските райони все по-често ги напускат заради климатичните промени, което води до политическа нестабилност и тероризъм. \"Тази комбинация може да се наблюдава добре в страни като Буркина Фасо, Нигер и Мали\", добави тя. С тези изявления Меркел се приближи до позицията на френския президент Еманюел Макрон, отбелязва АП. Миналата седмица Франция и още осем страни от ЕС  лансираха инициатива  за премахване на практически всички въглеродни емисии до 2050 г., но германският канцлер  първоначално отказа  да се присъедини към нея въпреки вътрешнополитическия натиск. ", "date": "2019.05.14", "title": "Меркел: Германия трябва да намери начин да постигне въглеродна неутралност до 2050"}
{"url": "https://www.dnevnik.bg/razvlechenie/2019/05/14/3905640_nova_bulgarska_animaciia_ima_i_tia_shte_bude_pokazana/", "text": "Как се развива българската анимация в последните седем години? Вероятно повечето хора ще запазят мълчание и ще зададат въпроса дали такава изобщо още съществува. Събитието \"Нова българска анимация\" ще опровергае всички скептици. То предлага две поредици от прожекции на късометражни филми - за възрастни и за деца, съобщават организаторите от Асоциацията на българските анимационни продуценти (АБАП). Програмата за възрастни включва 30 късометражни анимации и ще може да се види на . Прожекциите за деца ще бъдат  , а броят на филмите е 20. Представянето на съвременни български анимационни филми на голям екран пред широка аудитория е първата публична инициатива на АБАП. Организаторите биха искали това да стане традиция и подобни събития да се осъществяват регулярно в следващите години. От асоциацията допълват, че късометражните анимационни филми се правят за около 1-2 години, а някои - дори и за повече. Техният живот е на международни и национални фестивали. Те трудно достигат до широката публика и тъй като са разнообразни по техники, теми и видове, повечето телевизии няма как да ги излъчват. С тези прожекции асоциацията иска също така да развенчае поддържаното от много хора мнение, че анимационните филми са само за деца. \"Прожекциите имат за цел да запознаят публиката с многообразието на българското анимационното изкуство, което е достоен наследник на прочутата българска анимационна школа, утвърдила се през 60-те и 70-те години на ХХ век\", завършват от АБАП.", "date": "2019.05.14", "title": "Нова българска анимация има и тя ще бъде показана в Дома на киното"}
{"url": "https://www.dnevnik.bg/sport/2019/05/14/3905633_borislav_mihailov_izvajdaneto_na_vereia_niama_da_se/", "text": "Скандалът с  изваждането на \"Верея\" от Първа лига  заради уговорени мачове няма да има последствия върху Българския футболен съюз (БФС). Това каза президентът на централата Борислав Михайлов. Според него ситуацията е изяснена, а информацията - официална от УЕФА. \"Това е информация от УЕФА. Няма как да има други замесени отбори, защото става въпрос за пет мача на един и същи отбор\", каза Михайлов. \"Самите  ръководители на \"Верея\"  са знаели за това нещо, били са и глобени. Никъде не е цитиран друг отбор. Работим много сериозно срещу черното тото. Преди четири години имаше 46 сигнала срещу български отбори. Сега има пет срещу български отбор. По правилник на петия сигнал отборът се вади от групата\", допълни президентът на БФС. По думите на Михайлов е реалистично до две години в България да има система за видеоповторения (VAR). \"До две години е реалистично чисто финансово да въведем VAR. Ние трябва да преценим дали е подходящо за българския манталитет и родните стадиони. Аз искам да убедя самия себе си, че е от полза на българския футбол. Когато узрее моментът, няма спънка да се въведе.\" Директно изпадащ в Първа лига от новия сезон След заседанието на Изпълнителният комитет стана ясно, че от следващия сезон ще има промяна във формата на Първа лига. Президентът Борислав Михайлов съобщи, че от новия сезон ще има директно изпадащ. След изиграването на срещите в двете групи във втората осмица ще се види класирането в двете групи и ще се направи едно общо класиране между отборите на трето и четвърто място и последният тим ще се раздели с елита. Промяната влиза в сила от сезон 2019/20, като ще бъде валидна за следващите три сезона. До този момент последният след редовния сезон продължаваше участието си и в плейофите заедно с другите отбори от 8-о до 14-о място. Отборите, класирани на първо, второ и трето място в мини-лигата ще сформират нова група, в която ще влязат с 0 точки и голова разлика 0:0, и ще играят на принципа \"всеки срещу всеки\" на разменено гостуване. След приключването на тази група класиралият се на първа позиция ще запази мястото си в елита, класиралият се на второ място ще играе бараж срещу третия във Втора лига, а класиралият се на трета позиция ще играе бараж срещу втория във Втора лига. Победителите добиват правото да играят в Първа лига през сезон 2020/21. \"Тази година приключихме третата година от този проект и ще продължим още три години само с тази промяна. Отбор, който е взел най-малко точки, не е много логично да играе в плейофите за оставане в групата. Този с най-малко точки трябва да изпада, както се случва в първенствата без плейофи\", започна Михайлов. \"След 32-ия кръг изпада този отбор и след това всички отбори играят един и същи брой мачове. Броят на мачовете се запазва. Всички хора, зрители и телевизия са доволни от този формат. Първенството е много интересно. Не се знае кой ще бъде шампион.\"", "date": "2019.05.14", "title": "Борислав Михайлов: Изваждането на \"Верея\" няма да се отрази на футболния съюз"}
{"url": "https://www.dnevnik.bg/biznes/2019/05/14/3905691_kapital_btk_se_gotvi_za_prodajba/", "text": "Поредната продажба на най-големия телеком в България - БТК, е задвижена с наемането на компанията Lazard за консултант, съобщава  \"Капитал\".  Информацията идва от специализираната медия за корпоративни сделки Mergermarket, като се позовава на източник, близък до процеса, както и на още два информатора, запознати с предприетите действия по подготовка за продажбата. Новината, че Lazard е предпочетена още преди месеци за консултант, съобщиха пред \"Капитал\" и два местни източника. Според тях обект на продажба ще е 100% от капитала на телекома, а желанието за сделка е дошло през акционера и основен кредитор при предходната сделка - руската банка ВТБ. По информация на \"Капитал\" първоначални оферти ще се събират през есента. Тъй като процедурата е в много ранна фаза, шестият подред частен собственик на БТК много вероятно ще е ясен чак догодина. Компания на бизнесмена Спас Русев в партньорство с руската VTB придоби телекома през 2016 г. срещу 330 млн. евро, а впоследствие международен банков консорциум преструктурира задълженията на оператора и това помогна за рефинансирането на голям корпоративен заем от 400 млн. евро. Преди това БТК бе контролирана от консорциум между банкера Цветан Василев (през \"Бромак\") и VTB Bank, но след фалита на КТБ собственикът спря да обслужва стар заем и БТК бе продадена като обезпечение по него. БТК е най-големият телеком на пазара в България с приходи към деветмесечието на миналата година в размер на 697.4 млн. лв., което му отрежда лидерска позиция спрямо конкурентите A1 и \"Teленор\". Още подробности по темата четете  тук. ", "date": "2019.05.14", "title": "\"Капитал\": БТК се готви за продажба"}
{"url": "https://www.dnevnik.bg/politika/2019/05/14/3905700_karakachanov_dopuska_proval_v_pregovorite_za_f-16/", "text": "В преговорите със САЩ за доставка на изтребителите F-16 Block 70 не е постигната удовлетворителна цена и е възможно сделката да не се случи. Това се разбира от думите на вицепремиера и министър на отбраната Красимир Каракачанов пред БНР. \"Част от предложенията в ценово отношение не са удовлетворителни, затова преговорите продължават. Цената за част от тази услуга на този етап е неприемлива. Ако не можем да постигнем необходимия резултат, имаме право да предложим на НС да прекрати този проект или да продължим преговорите с някой друг от участниците\", каза Каракачанов пред БНР. Делегацията, която беше за преговори миналата седмица в САЩ, беше ръководена от заместник-министъра на отбраната Атанас Запрянов. Каракачанов уточни, че преговорите продължават. В САЩ остават представителите на Военновъздушните сили. \"България има възможности, но те не са безгранични. Трябва да се съобразим с цената, с пакета услуги и сроковете за плащане. Всичко е въпрос на пазарлък, на преговори. Ако цената не ни удовлетворява, имаме правото да кажем \"не\". Няма да приемем всяка цена, която би ни била предложена\", каза Каракачанов. \"Не искаме да получим нищо даром, а на нормални цени, съобразявайки се с цените на други страни. Например Словакия\", каза още Каракачанов. От американската компания \"Локхийд Мартин\", която произвежда F-16, коментираха неотдавна, че очакват цената за България да е близка до офертите за другите страни. Официалната информация на Агенцията по отбранително сътрудничество на САЩ за все още недовършена сделка със Словакия е за $2.91 милиарда за 14 F-16 Block 70/72 V, или около 208 млн. долара за самолет. За 8 изтребителя, колкото иска да купи България, това прави $1.664 млрд. Цените на сделките могат да варират заради разликата в допълнителното оборудване и въоръжение, което се изисква от държавите купувачи, както и от договорите за обучение на пилоти и персонал и поддръжка. Швеция и СААБ, които участваха в процедурата по избор със самолети \"Грипен\", не се отказват да следят проекта. \"Не е коректно да назовавам конкретни параметри. Ако тук не се получи нещо, може да поискаме от НС разрешение да започнем разговори с другите страни - Швеция или Италия. Няма ултимативно положение да приемем всякаква цена. Може да се отклоним от цената, но в приемливи граници\", каза още Каракачанов. Италия предлагаше употребявани \"Еврофайтър Тайфун\". Със 130 гласа \"за\" от 214 гласували депутати през януари  парламентът даде мандат  на правителството на България да преговаря с администрацията на САЩ за покупката на 8 нови изтребителя F-16 block 70 (Ф-16 блок 70). През февруари  Каракачанов прогнозира , че до средата на годината, по-скоро до края на юни е технически възможно да има договор за F-16.", "date": "2019.05.14", "title": "Каракачанов допуска провал в преговорите за F-16 Block 70"}
{"url": "https://www.dnevnik.bg/evropa/2019/05/14/3905703_italiia_e_gotova_da_narushi_fiskalnite_pravila_na_es/", "text": "Италия е готова да наруши бюджетните правила на Европейския съюз, ако това е необходимо за стимулиране на заетостта\", каза вицепремиерът Матео Салвини, цитиран от \"Ройтерс\". \"Ако трябва да нарушим определени лимити като трите процента (съотношение между дефицит и БВП) или 130/140% (съотношение между дълг и БВП), сме готови да го направим. Докато не достигнем 5% безработица, ще харчим всичко, което трябва, и ако някой в Брюксел се оплаче, това няма да е наш проблем\", каза той пред репортери. Миналата седмица Европейската комисия заяви, че очакваният слаб растеж в Италия през 2019 и 2020 година би трябвало да доведе до увеличаване на бюджетния дефицит и рекорден дълг.  Песимистичните й прогнози  противоречат на тези на управляващата в Рим популистка коалиция, като се очертава ново напрежение в отношенията между Италия и Брюксел. Комисията трябва да публикува в края на месеца, тоест след европейските избори, препоръките си за всяка страна от еврозоната. В края на 2018 година Рим, който води експанзионистична бюджетна политика, и еврокомисията имаха разногласия във връзка с италианския бюджет, преди да се договорят за бюджетен дефицит от 2.04 процента от БВП. В крайна сметка тази цифра би трябвало да бъде в голяма степен надхвърлена.", "date": "2019.05.14", "title": "Италия е готова да наруши фискалните правила на ЕС, заяви Салвини"}
{"url": "https://www.dnevnik.bg/zelen/2019/05/14/3905661_stolichna_obshtina_otricha_proektut_za_izgariane_na/", "text": "Европейската комисия е обявила, че спира проекта за финансиране на строеж на завод за изгаряне на отпадъци в \"ТЕЦ - София\". Това съобщи днес съпредседателят на \"Политическа група 5\" в Столичния общински съвет Симеон Славчев. В съобщението си до медиите общинският съветник припомня, че само преди месец Софийският административен съд даде ход на делото, заведено от група общински съветници от опозицията заради отхвърлянето на референдума за изграждане на инсталацията за изгаряне на отпадъци. \"Фалшива новина\" според управляващите  Лорита Радева, председател на екокомисията на Столичната община, категорично опроверга пред \"Дневник\" съобщението като \"фалшива новина\" и \"политическа атака\". Според нея тече нормална комуникация между националния орган за управление на оперативна програма \"Околна среда\", който е подал проекта към Европейската комисия, и оценителите на комисията. До средата на юни българското правителство трябва да отговори на пореден и регулярен - според Радева - въпрос от комисията за финансирането на проекта. Няма решение, а нормална работна комуникация като част от процедурата, твърди председателят на екокомисията. \"При предните фази на проекта също имахме по няколко месеца комуникация и отговори на въпроси преди одобряване на финансирането\", уточнява Радева. Проектът на Столичната община за изгаряне на болкук в \"ТЕЦ - София\" е одобрен на национално ниво и подаден към Европейската комисия през октомври и оттогава насам тече регулярна процедура, като Радева не може да определи очакван краен срок за решение по проекта на ниво Брюксел. Елизабет Павлова, пресаташе на \"Топлофикация София\", заяви за \"Дневник\", че към момента компанията няма информация за ново развитие по проекта.   Проектът е на Столичната община и предвижда инсталацията за изгаряне на обработен отпадък, с което да се осигури алтернативно гориво - така нареченото РДФ гориво (Refuse-derived fuel - RDF). Това гориво от изгаряне на боклук е предназначено да се използва за работата на \"ТЕЦ - София\" вместо газ, като от това дружеството  \"Топлофикация София\" щеше да спести между 12 и 15 млн. евро годишно . Критики за липса на обосновка От една страна, опозиционните общински съветници оспорваха досега проекта поради липса на прозрачност и обосновка за избора на това решение за обработка на столичния боклук. Само преди месец Софийският административен съд даде ход на делото, заведено от група общински съветници от опозицията заради отхвърлянето на референдума за изграждане на инсталацията за изгаряне на отпадъци. \"Преди точно една година кметът Фандъкова внесе доклад в Столичния общински съвет, с който поиска от общинските съветници да одобрим взимането на огромен дългосрочен заем за изграждането на завода за изгаряне на отпадъци\", припомня инж. Славчев. Още в същия ден от \"Политическа група 5\" са внесли алтернативен доклад, с който се иска и цели да бъдат разгледани подробно всички възможно варианти. Едва след подробен финансов и екологичен анализ и широко обществено обсъждане общинският съвет да реши как да реализира третата фаза на интегрирана система за третиране на битовите отпадъци на Столичната община, апелира опозиционният общински съветник. Марта Георгиева, общински съветник от \"Демократи за силна България\", разясни за \"Дневник\", че битката в съда цели общинските съветници да получат информация за документите, въз основа на които Столичната община и Столичният общински съвет ще дадат 307 млн. лева за инсталация за горене на боклук в центъра на София. \"С тази колосална сума могат да се решат всички екологични проблеми на София, но за сметка на това управляващите държат да ги дадат за произвеждане на повече отпадъци и по-голямо замърсяване на въздуха. Решението на общинския съвет е взето, без общинските съветници да можем да се запознаем с документите по проекта. Единици - само членовете на комисията по екология, или 11 от общо 61 съветници - са имали възможност да погледнат хилядите страници на английски език, със забрана да разгласяват видяното\", твърди Георгиева. Критики за екологични проблеми  От своя страна граждани и природозащитни организации оспорват ефектите върху здравето, което би имало приложението на технологията в София (виж  тук ). Основните опасения са, че при процеса на горене ще се отделят допълнителни замърсители на въздуха (виж  тук ). Друга критика е, че София трябва да следва съвременните тенденции за рециклиране и стремеж към нулев отпадък. С конкретни предложения в тази посока екологичното сдружение \"За Земята\" внесоха в Столичната община миналото лято и  алтернативна визия за управление на отпадъците  в София. Миналия месец от \"За Земята\" и \"Грийнпийс България\" се обявиха и срещу изгарянето на отпадъци в ТЕЦ \"Бобов дол\", и напомниха за вредите от ползването на тази технология (виж  тук ).", "date": "2019.05.14", "title": "Столичната община отрича проектът за изгаряне на отпадъци в \"ТЕЦ - София\" да е спрян"}
{"url": "https://www.dnevnik.bg/evropa/2019/05/14/3905711_polsha_zasilva_nakazaniiata_za_pedofili_sled_film_za/", "text": "Премиерът на Полша Матеуш Моравецки обяви днес, че правителството подготвя законопроект, който предвижда по-тежки наказания - до 30 години затвор - за извършителите на сексуални посегателства срещу непълнолетни, предадоха \"Асошиейтед прес\" и \"Ройтерс\". \"Някои убийства, жестоко третиране на жертвите и педофилията се наказват прекалено меко\", каза Моравецки на пресконференция. \"Всяко изродено, отвратително, жестоко престъпление, социално поведение и, разбира се, педофилията ще бъдат още по-строго заклеймявани\", добави той. В изказването си премиерът не спомена изрично католическата църква, нито  нашумелия през последните дни документален филм  за съдбите на жертви на полски свещеници педофили. Филмът \"Само не казвай на никого\" бе пуснат в събота в \"Ютюб\" и за три дни вече събра над 11 милиона гледания. В него поляци разказват, че като деца са били сексуално малтретирани от свещеници, а после виновниците не били наказвани, а само премествани в друга енория. Филмът предизвика широк отзвук сред обществото, а журналисти и юристи призоваха полицията да започне разследвания. Шокът от разкритията, че действията на педофили от клира са били прикривани, създава проблем и на управляващата консервативна партия \"Право и справедливост\" (ПиС), която е близка с Полската католическа църква. Наскоро лидерът на партията Ярослав Качински окачестви като \"атака\" срещу църквата критиките срещу \"културата за безнаказаност вътре в църквата\".  \"ПиС не иска да говори за църквата в този контекст, защото църквата сътрудничи с партията. Много свещеници подкрепят по време на литургии политиците от ПиС, така че ПиС не иска да вреди на църквата\", каза пред \"Ройтерс\" Анна Матерска-Сосновска, политолог от Варшавския университет. Около 85 на сто от гражданите на Полша се самоопределят като католици, а близо една трета от поляците редовно посещават неделните литургии. ", "date": "2019.05.14", "title": "Полша засилва наказанията за педофили след филм за сексуални посегателства в католическата църква"}
{"url": "https://www.dnevnik.bg/bulgaria/2019/05/14/3905709_lozan_panov_smiata_za_predopredelen_izbora_na_nov/", "text": "Председателят на Върховния касационен съд (ВКС) Лозан Панов смята, че правомощията на главния прокурор трябва да бъдат ограничени и че без реформа на Висшия съдебен съвет с доминация на политическата квота изборът на наследник на Сотир Цацаров е предопределен. Панов се срещна с президента Румен Радев в рамките на консултациите, които държавният глава обяви, че започва. Те са по повод обсъждането и изготвяне на критерии за избора на нов главен прокурор. Вчера Радев се срещна със Сотир Цацаров , чийто 7-годишен мандат изтича на 10 януари 2020 г. В четвъртък ще проведе разговор и с председателя на Върховния административен съд (ВАС) Георги Чолаков, а през следващите месеци с членове на Висшия съдебен съвет, както и с министъра на правосъдието Данаил Кирилов. За разлика от Цацаров, който смята, че консултациите са прибързани, Лозан Панов е категоричен, че те са навременни и не са подранили. \"Колкото по-рано започне дебатът за избор на главен прокурор – тема №1 на съдебната система за 2019 г., толкова по-ясни ще бъдат критериите, профилът и всичко, което е от значение за избора на един бъдещ главен прокурор\", каза Панов. Той добави, че е използвал възможността да поднови предложението си за промени в конституцията и е повторил идеите си за необходимостта от ограничаване на правомощията на главния прокурор. По думите му един от акцентите в разговора с Румен Радев е бил въпросът, че главният прокурор в България \"с тези правомощия има монопол да повдига на когото, когато и за каквото поиска обвинение\". Наред с това липсва контрол над неговата дейност, което го прави най-силната политическа личност, смята председателят на ВКС. \"Поднових своето предложение за законодателни промени, защото с толкова много правомощия и без контрол главният прокурор, който и да бъде избран, във всички случаи ще бъде в същото положение. Личността е важна и тя може да направи институцията, но няма как да не повдигнем темата за правомощията и контрола, когато става въпрос за една личност с неограничени правомощия\", каза Панов. Той каза, че е очевидно, че сега това много трудно може да бъде направено. Но в същото време припомни и обещание на премиера Бойко Борисов, че реформа на прокуратурата ще има след Цацаров. \"Ако говорим за политизация на прокуратурата, с някои действия тя ясно показва, че обслужва управляващите\", категоричен е Лозан Панов. Той коментира и т.нар. паметни бележки от срещи на т.нар. трима големи с представители на ЕК, които бяха направени публично достояние с решение на Висшия съдебен съвет миналата седмица. \"Когато в България не се провежда реформа на съдебната система, имам пълното право да заявя своята позиция и тя не е политическа позиция, а на човек от съдебната система. И когато виждам, че не се прави реформа, а се прави нещо, за да се покаже пред Европа, че нещичко се прави, то не е истинска реформа\", смята Панов. \"Всеки гражданин на една демократична държава има право да се доверява на когото си поиска\", заяви още председателят на ВКС  по повод думите на премиера Бойко Борисов , който каза, че снема доверието си от него. \"Това е негов личен избор\", добави още Панов.", "date": "2019.05.14", "title": "Лозан Панов смята за предопределен избора на нов главен прокурор"}
{"url": "https://www.dnevnik.bg/sport/2019/05/14/3905721_domuschiev_tolkova_sme_napred_ot_drugite_che_i_kato/", "text": "Лудогорец\" е много по-напред от другите отбори в Първа лига и скоро не може да бъде достигнат. Такова мнение изрази собственикът на клуба  Кирил Домусчиев , който напоследък рядко говори за футбол. Бизнесменът се появи на финала при ветераните между \"Витоша\" (Бистрица) и \"Лудогорец\". За тима от Бистрица играе премиерът Бойко Борисов. \"По-скоро ние сме напред пред другите. Колкото и да вървим назад, те още не могат да ни стигнат\", каза Домусчиев по повод конкуренцията. \"Равенството в последния кръг е крачка напред, но малка. Сериозна крачка към титлата щеше да бъде победа. Затова първенството ни е интересно и е по-гледаемо от чуждестранните първенства.\" През уикенда съставът приема \"Левски\" в мач от 34-ия кръг в Първа лига. \"Лудогорец\" води с три точки пред ЦСКА, а до края на сезона остават три кръга. \"Не мога да кажа, че съм доволен от играта в последните няколко месеца. В мача с \"Левски\" обаче всички трябва да дадат максимума от себе си. По-възрастните трябва да покажат, че класата е вечна, а по-младите да докажат, че има причина да са при нас. Не знам откъде идва този спад при нас, не мога и аз още да си го обясня. Видно е, че имаме и силни мачове и слаби мачове. Видно е, че отборът е позастарял, сред най-възрастните отбори в топ 10 в Европа сме\", каза Домусчиев. Собственикът на шампионите изрази надежда по-опитните играчи да помогнат на по-младите да започнат да играят по-важна роля в състава. Домусчиев потвърди, че категорично Стойчо Стоев остава начело на седемкратните шампиони. \"Той пое риска да поеме отбора, когато е в криза. Нито е работил по селекция, затова ще остане и ще работи по новата селекция и окомплектоването на отбора. По тези неща трябва да го съдим.\"", "date": "2019.05.14", "title": "Домусчиев: Толкова сме напред от другите, че и като вървим назад, не могат да ни стигнат"}
{"url": "https://www.dnevnik.bg/sport/2019/05/14/3905731_bistrishkite_tigri_s_borisov_zashtitiha_titlata_si_pri/", "text": "Последният път, когато имаше толкова много фотографи тук, беше когато Валери Божинов дойде с \"Ботев\" (Враца), отбелязва фотограф, присъстващ на стадиона в Бистрица. И е прав - около 15.30 ч. край терена продължават да се събират представители на медиите. Този път обаче те няма да отразяват мач от Първа професионална лига, а финала на първенството за ветерани. Голямото медийно внимание е продиктувано от очакването да се появи министър-председателят Бойко Борисов. На терена върви загрявката на двата отбора - миналогодишния шампион \"Витоша\" (Бистрица) и \"Лудогорец\". Борисов излиза в 15.55 ч., поздравява се със съотборниците си в състава на \"бистришките тигри\", с два удара \"загрява\" с два гола и се насочва за изпълнение на началния удар. Около час и половина по-късно \"Витоша\" отново вдига шампионската купа след победа с 3:1 срещу \"Лудогорец\". Този път Борисов не е сред голмайсторите, но е в добро настроение и при награждаването се поздравява със  собственика на клуба от Разград Кирил Домусчиев . \"Догодина пак. Ще спретнем по-добър отбор, за да можем да се противопоставим по-сериозно\", казва Домусчиев. Борисов отговаря: \"Е, те са си футболисти всичките\". След това пред журналистите заявява, че почти всички на терена са бивши футболисти, а \"само двама-трима сме изтърсаци\". Въпреки големия медиен интерес публиката е малко. Двама-трима често взимат думата с окуражителни викове в подкрепа на \"Витоша\". Чести са и призивите да дузпа, дори когато топката е далеч от наказателното поле. Чаканият момент дойде в 20-ата минута, когато \"тигрите\" получиха наказателен удар. Изненадващо зад топката не застана Борисов, а бившият национал Георги Пеев, който вкара. Домакините продължиха да атакуват и след още няколко добри атаки в 38-ата минута Росен Василев удвои. След почивката \"Витоша\" изпусна няколко възможности, за да се стигне до 78-ата, когато Борисов изпълни фаул, топката се отклони в построената стена и Денимир Пасхалис отбеляза. Почти веднага бившият футболист на ЦСКА Валентин Станчев се разписа за \"Лудогорец\" след двойно подаване с Марин Петров. Борисов игра през целия мач, като няколко пъти опита извеждащи подавания. Преди година  \"Витоша\" отново спечели титлата  след победа с 6:3 над \"Нефтохимик\". Тогава Борисов вкара три гола и даде една асистенция. Този сезон той  имаше ключова роля при победата срещу \"Пирин\" във финала в зона \"София\" от първенството за ветерани , като отбеляза от фаул .", "date": "2019.05.14", "title": "Борисов ликува след шампионска победа срещу \"Лудогорец\""}
{"url": "https://www.dnevnik.bg/sviat/2019/05/14/3905607_ormuzkiiat_protok_-_strategicheski_morski_koridor_pod/", "text": "Ормузкият проток, стратегически коридор за световната търговия с петрол, от десетилетия се намира в центъра на регионални напрежения, съживени от мистериозни \"актове на саботаж\" срещу кораби в Персийския залив. В неделя четири плавателни съда, включително два саудитски петролни танкера, станаха обект на \"саботаж\" край Обединените арабски емирства, според Рияд и Абу Даби. Нападенията бяха извършени на изток от емирство Фуджейра, чието пристанище е единственият терминал на ОАЕ на брега на Арабско море, където се намира протокът. Съобщението за тези инциденти беше направено от две страни, близки съюзнички на Вашингтон, на фона на ново нарастване на напрежението след засилването на американските санкции срещу Техеран, който от своя страна се отказа от някои поети ангажименти във връзка с ядрената си програма. Иран, който неведнъж е заплашвал да затвори протока в случай на конфликт със САЩ, от своя страна поиска разследване на \"притеснителните\" случаи на \"саботаж\". Вход към Персийския залив Ормузкият проток, който свързва Персийския и Оманския залив, се намира между Иран и султаната Оман. Той е особено уязвим поради малката си ширина, около 50 км, и дълбочината си, която не надхвърля 60 метра. Протокът е осеян с пустинни или слабо населени острови, но с голямо стратегическо значение - иранските острови Ормуз, Кешм и Ларак, разположени срещу град Бандар Абас на иранския бряг. Оманският бряг, полуостров Мусандам, образува стрелка, сочеща към Иран. Той е разделен от останалата част на султаната от земи, принадлежащи на ОАЕ. Опрени до Обединените арабски емирства, трите \"стратегически острова\" Голям Томб, Малък Томб и Абу Муса, представляват наблюдателен пост към бреговете на всички страни от Персийския залив: Обединените арабски емирства, Катар, Бахрейн, Саудитска Арабия, Кувейт, Ирак и Иран. Те са окупирани от Иран от 1971 г. след оттеглянето на британските сили от региона. Стратегическа позиция за транспорта на суров петрол Ормузкият проток е стратегически навигационен път от жизненоважно значение, свързващ производителите на петрол в Близкия изток с пазарите в Азия, Европа, Северна Америка и по-надалеч. Според Информационната агенция по енергетика на правителството на САЩ 35 на сто от пренасяния по море петрол преминава през Ормузкия проток. Сцена на напрежение и конфликти Иран, който смята себе си за пазач на Персийския залив, редовно осъжда присъствието на чуждестранни сили в региона, особено на разположения в Бахрейн Пети американски флот. Той е заплашвал неведнъж да блокира Ормузкия проток в случай на военни действия на САЩ в района. Елитният ирански Корпус на гвардейци на ислямската революция контролира военноморските операции в Персийския залив и е натоварен да гарантират сигурността на протока. Едно от големите сътресения в петролния транспорт в този регион датира от 1984 г., през периода на иракско-иранския конфликт (1980 - 1988 г.), по време на фазата, наречена \"войната на петролните танкери\". Тогава бяха унищожени или повредени над 500 кораба. През юли 1988 г. самолет \"Еърбъс А-300\" на националната компания \"Иран еър\", летящ по маршрута Бандар Абас - Дубай (ОАЕ), беше свален с две ракети от американска фрегата, патрулираща в пролива; 290 души бяха убити. Екипажът на кораба \"Винсенс\" заяви, че е помислил еърбъс-а за ирански изтребител с агресивни намерения. През април 2015 г. кораби на революционните гвардейци претърсиха в Ормузкия проток контейнеровоз от Маршаловите острови. През май 2015 г. ирански патрулни кораби дадоха предупредителни изстрели при очевиден опит да прехванат в Персийския залив търговски кораб под сингапурски флаг. /БТА", "date": "2019.05.14", "title": "Морски коридор с ширина 50 км създава напрежение в Залива"}
{"url": "https://www.dnevnik.bg/bulgaria/2019/05/14/3905745_sudut_ostavi_okonchatelno_v_aresta_vetko_arabadjiev/", "text": "Ветко Арабаджиев остава окончателно в ареста, реши Апелативният специализиран наказателен съд. Според съдебния състав с председател Галя Георгиева има опасност той да извърши друго престъпление или да се укрие, ако бъде освободен. Арабаджиев има обвинение за участие в организирана престъпна група, данъчни измами и пране на пари. Заради това и от прокуратурата поискаха да остане зад решетките. От държавното обвинение цитираха свидетелски показания, справки от документи, записи на разговори със специални разузнавателни средства и експертизи. Според прокуратурата има достатъчно доказателства, които уличават Арабаджиев в престъпленията, за които му е повдигнато обвинение. Освен това има опасност да се укрие, да извърши престъпление или да опита да попречи на разследването. Той разполага със значителни финансови средства, укривал се е в Испания и има връзки, които според прокуратурата могат му помогнат да се укрие, ако не бъде зад решетките. Бизнесменът бе екстрадиран в България  на 5 май, след като заедно със съпругата си Маринела бе задържан от полицията в Барселона след продължило над половин година издирване. Маринела Арабаджиева все още в Испания, защото съдът там е поискал допълнителна информация за нея. По делото е обвинен и синът им – Вълчо, който бе  пуснат от ареста под гаранция  от половин милион лева.", "date": "2019.05.14", "title": "Съдът остави окончателно в ареста Ветко Арабаджиев"}
{"url": "https://www.dnevnik.bg/sviat/2019/05/14/3905741_tirana_premahna_trudovite_razreshitelni_za_albanci_ot/", "text": "Етнически албанци, които живеят в Северна Македония и Черна гора, вече няма да имат нужда от разрешителни, за да работят в Албания, пише \"Болкан инсайт\". Решението на кабинета в Тирана е част от инициатива на кабинета за подобряване на връзките между албанците в региона. Трудовата либерализация, обявена вчера, вече е в сила и означава, че албанците от двете съседни държави ще имат същия достъп до пазара на труда в страната. Новият режим няма да се отнася единствено до случаите, \"когато заетостта е специфично свързана с албанското гражданство спрямо съответното законодателство\", гласи съобщение на Министерството на икономиката и финансите. Той отдавна (още от 2014 г.) е валиден за албанците от Косово и Прешевската долина в Сърбия (три общини в югоизточната част на страната със значително албанско население). Външният министър Гент Цакай написа във \"Фейсбук\", че макар този ход да изглежда съвсем символичен, той е \"нужна стъпка към подобряване на връзките с албанците в съседни страни без разграничение на базата на гражданство\". Същевременно в районите на Тузи и Улцин, край Шкодренското (Скадарско) езеро в южната част на страната, където живеят повечето албанци в Черна гора, безработицата се оценява на около 20% - с 5 пункта повече от 15-те, отчетени на национално ниво. Етнически албанци са едва 2.8% от хората на държавна работа в страната. В съседната на Албания Северна Македония пък албанците са четвърт от населението от 2 млн. души, но информацията е от преброяването от 2002 г. От една страна, тя се смята за остаряла и някои експерти смятат, че албанците вероятно са увеличили дела си, а от друга, е възможно стотици хиляди от тях да са сред напусналите Северна Македония в търсене на по-добри икономически възможности. Белград често обвинява Тирана, че работи по  създаването на \"Велика Албания\"  от населените с етнически албанци райони на Балканите. Подобни упреци имаше и от  предишните правителства  на Северна Македония, включително тези на Никола Груевски.", "date": "2019.05.14", "title": "Тирана премахна трудовите разрешителни за албанци от Северна Македония и Черна гора"}
{"url": "https://www.dnevnik.bg/sport/2019/05/14/3905279_grigor_dimitrov_izliza_za_purvi_mach_sled_razdialata_s/", "text": "Григор Димитров се готви за първия си мач след раздялата с треньора си Даниел Валверду. Българинът ще срещне днес  германеца  Ян-Ленард Щруф . Двубоят им е от първия кръг на турнира от сериите \"Мастърс\" в Рим. Срещата е трета в програмата на третия корт, като се очаква да започне не преди 15.30 часа. До момента двамата са играли три пъти, като българският тенисист има две победи. Последният им мач беше в мастърса в Монте Карло този сезон, когато  Димитров се наложи със 7:6 (2), 6:4 . При успех 48-ият в световната ранглиста ще играе с италианеца Андреа Басо или Марин Чилич от Хърватия. В  екипа на Димитров вече е Радек Щепанек . Българският тенисист ще продължи да работи и с Андре Агаси. Турнирът в Рим е генерална репетиция за \"Ролан Гарос\", който започва на 26 май.", "date": "2019.05.14", "title": "Григор Димитров излиза за първи мач след раздялата с Даниел Валверду"}
{"url": "https://www.dnevnik.bg/sviat/2019/05/14/3905234_vuv_vse_poveche_shtati_jenite_imat_po-malko_ot_dve/", "text": "Джорджия стана поредният американски щат, забранил абортите след момента, в който на плода може да бъде установен  сърдечен ритъм.  Това може да се случи още в шестата седмица, което е на практика най-много двуседмично закъснение на менструацията. Напълно е възможно в този момент жената още дори да не знае, че е бременна, но вече да няма право да премахне плода.  Преди Джорджия, подобни мерки прокараха Кентъки, Мисисипи, Охайо (през 2019 г.) и Айова (през 2018 г.) В общо 15 щата има предложена  забрана на абортите  в шестата седмица, показват данните на Rewire.News. Съдилищата блокираха законите в Кентъки и Айова, в другите щати също има направени възражения по съдебен път, пише агенция \"Ройтерс\". Законът в Джорджия позволява аборти в по-късна седмица при медицински спешни случаи. В случай на  изнасилване или инцест , жената трябва да подаде официална жалба в полицията, за да има право да премахне бременността, отбелязва \"Ройтерс\". Предвиденото наказание за  извършващите аборт  е до 10 години затвор. Няма направено изрично изключение за жените, които сами предизвикват това с медикаменти, и няма категорично мнение на експерти дали те също ще попадат под това наказание, отбелязва Vox. \"Работата ни е да вършим каквото е правилно, а не каквото е лесно\", заяви губернаторът на щата Брайън Кемп, подписвайки новия закон. \"Този закон е смайващо неконституционен\", коментира Елизабет Смит от Центъра за репродуктивни права. \"Такива забрани винаги са били спирани от съда. Ще съдим Джорджия, за да се уверим, че това ще се случи и този път\". Новите мерки притесняват  защитниците на правото на аборт  с това, че могат да разширят териториите, в които в рамките на поне 160 км. няма къде да бъде направена подобна процедура - което значително би затруднило по-бедните жени. Между Джорджия и Мисисипи се намира щата Алабама, чиято долна камара на конгреса прие тази седмица закон, който  забранява абортите изцяло , освен ако животът на майката не е в опасност. Допреди няколко години такива забрани бяха смятани за прекалено радикални дори от някои противници на аборта, коментира пред Vox Рейчъл Съсман от организацията  Planned Parenthood . Но влизането на Доналд Тръмп в Белия дом и  Брет Кавано  във Върховния съд окуражи консерваторите. Специално номинацията на Кавано, която даде превес на  консерваторите в 9-членния съд , означава, че институцията може да преразгледа и промени ключовото решение в полза на правото на аборт. Става въпрос за делото от 1973 г. Роу срещу Уейд, което е основният аргумент на защитниците на това право в съда. Кой Законите в страната се пишат по модел, изработен от Faith2Action - организация, която се определя като \"най-голямата мрежа от просемейни групи в страната\", пише Vox. Тя определя сърдечния ритъм като \"универсално признат индикатор за живот\" и той е достатъчен аргумент за отказване на аборт, освен ако майката не е под опасност от смърт или тежко увреждане. Изключения за изнасилване и инцест не се предвиждат, защото \"нито един закон не позволява да се убие невинно дете заради греховете на баща му\".", "date": "2019.05.14", "title": "Във все повече щати жените имат по-малко от две седмици време да направят аборт"}
{"url": "https://www.dnevnik.bg/analizi/2019/05/14/3905228_zakonodateliat_stimulira_samorazpravi_i_fatalen_izbor/", "text": "Приетите на 8 май на първо четене промени в текстове за неизбежната отбрана в Наказателния кодекс (НК) провокираха редица неверни медийни интерпретации, като например, че \"от днес неизбежната отбрана няма да се наказва\" и \"вече няма да се съобразяваме с какво оръжие сме нападнати\". Оказа се, че не само в парламента не се познават законът и съдебната практика, но все пак проблемът на българските граждани идва от депутатите. Законодателните недоразумения на парламента се превръщат в опасен рецидив. Този път под ударите на законодателното тяло, известно не само с минималния брой юристи, но и с демонстративното пренебрежение към мнението на водещите български правници, попадна класическият институт на неизбежната отбрана. Българският законодател гласува явно противоконституционни изменения, които противоречат и на международни актове, по които България е страна. Това стана въпреки съпротивата както в официалните становища на работната група в Министерството на правосъдието, която ги отхвърли още през 2018 г., така и на други институции като Върховния касационен съд (ВКС), прокуратурата адвокатурата, академичните среди. На народните представители им се стори недостатъчна гаранцията, която един класически институт на наказателното право като \"неизбежната отбрана\" дава на лицата, които са били принудени да отблъснат със сила противоправни нападения, и реши да разшири ненаказуемостта на отбраняващите се по начин, който е в състояние да стимулира произволни саморазправи и фатален избор на средства за защита. Според мотивите на законопроекта имало затруднения при разбирането на института, които произтичали от условието на закона вредата, причинена на нападателя, да е в рамките на необходимите предели. Народните представители се насочват към създаване на разпоредби, които според тях са предназначени да определят \"максимално ясно за гражданите – адресат на института, в кои случаи могат да се защитават с неограничена интензивност, без страх от възможността да бъде потърсена наказателна отговорност за причинените на нападателя вреди\". По този начин, поставяйки си противоконституционна цел, законодателят е създал противоконституционна норма. Неизбежната отбрана не допуска защита чрез \"неограничена интензивност\". Тази интензивност всякога е била ограничена – в миналото (по Наказателния закон) до забрана за причиняване на вреда, по-голяма от тази, която е била достатъчна, за да отблъсне нападението, а сега (по Наказателния кодекс) до изискването за причиняване на вреда на нападателя само в необходимите предели. Европейската конвенция за защита на правата на човека и основните свободи (ЕКПЧ) допуска единствено употреба на \"абсолютно необходимата сила\" при защитата на лице от незаконно насилие. Според практиката на Европейския съд по правата на човека силата е \"абсолютно необходима\" само ако е \"строго пропорционална\" на постигането на разрешената цел. В Наказателния кодекс ясно е записано, че превишаване на пределите на неизбежната отбрана има тогава, когато защитата явно не съответства на характера и опасността на нападението. В съдебната практика тълкуването на този текст не е проблемно, тъй като неговата конструкция позволява във всеки конкретен казус да се направи съответен на фактите извод дали отбраната е в рамките на необходимото за отблъскване на нападението. Отбраната, която е насочена към причиняване на нападателя на вреда, която е по-голяма от необходимата за отблъскване на нападението, води до извод, че са превишени пределите на неизбежната отбрана. Върховният съд в Постановление на пленума №12/1973 година прецизно е отбелязал \"несъответствието е явно, когато е изразено ясно и не възбужда съмнение\", но също така е приел: \"при отблъскване на нападението нападнатият може да използва и по-интензивни средства и начини за отбрана, ако това явно не надхвърля възможностите за отблъскване на нападението\". През 1997 г. Народното събрание направи опит да въведе безусловни хипотези, при които без оглед на конкретните факти по делото да се изключи изводът, че са превишени пределите на неизбежната отбрана. Този опит закономерно катастрофира в Конституционния съд, който с Решение №19 по к.д. №13/1997 обяви, че тези изменения са противоконституционни. Удивително е, че повече от 20 години по-късно същите изменения се гласуват отново, като леката промяна в редакцията им е обяснена в мотивите към законопроекта като опит да се преодолее формираното с Решение №19/1997 г. становище на Конституционния съд. Приетите на първо четене изменения гласят: Чл.12, ал.3: Няма превишаване пределите на неизбежната отбрана, когато: 1. нападението е извършено чрез противозаконно влизане в жилище; 2. нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем. На първо място отпада досегашното изискване нападението да е осъществено чрез проникване в жилището с насилие или с взлом. Заменя го терминът \"чрез противозаконно влизане\" в жилище. По този начин ясни и доказуеми обстоятелства като упражнено насилие или извършен взлом се заменят с по-широкото, но и по-обтекаемо понятие \"противозаконно\". Подобна редакция би могла да доведе до прикриване на умишлени убийства – достатъчно е убиецът да твърди, че пострадалият е влязъл \"противозаконно\" в жилището му. Примери могат да се открият сред многобройните конфликти, довели до смърт или телесни повреди след съседски запои. Още в мотивите към законопроекта са отбелязани хипотези на противозаконно проникване в жилище, които по естеството си не оставят следи. Такива са заплахата, измамата и др. Доказателствата за такова проникване може да се ограничат в някои случаи единствено до обясненията на упражнилото отбраната лице и това създава предпоставка за извършването на ненаказуеми убийства. Уместно е да се припомни, че сега действащата редакция – \"чрез проникване в жилището с насилие или взлом\", също е предизвикала сериозен дебат в Конституционния съд през 1997 г. Тази разпоредба не е обявена за противоконституционна само защото гласовете на конституционните съдии са се разделили поравно. В мотивите на решението за съответствието на разпоредбата с чл.6, ал.1 от Международния пакт за граждански и политически права е прието, че проникването чрез насилие или взлом показва значителна степен на интензивност на нападението и затова защитата също трябва да бъде със значителна степен на интензивност. Следователно по аргумент за противното заместването на интензивното проникване чрез насилие или взлом с по-общото, но без определен интензитет понятие \"противозаконно проникване\" налага въпросът да се постави отново на преценката на конституционните съдии. Към тези доводи се прибавя и фактът, че относно \"противозаконното проникване\" вносителите на проектозакона не са ограничили кръга на засегнатите блага само до посегателства срещу личността. Така дори при дребни посегателства срещу собствеността, осъществени чрез \"противозаконно проникване\", се допуска ненаказуема и с висок интензитет защита, която очевидно надхвърля необходимото за преустановяване на нападението. Според ЕКПЧ отбрана чрез употреба на абсолютно необходима сила, водеща до лишаване от живот на нападателя, е Поради това считам, че позоваването на чл. 2 § 2 от конвенцията би довело до отхвърляне на тази разпоредба от Конституционния съд, тъй като се касае до противоречие международен акт, по който България е страна. Втората група изменения по т.2 от чл.12, ал.3 НК. са явно противоконституционни и отново в колизия с ЕКПЧ. Чрез тях се обявява, че няма превишаване пределите на неизбежната отбрана, когато нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем. Според вносителите съчетаването на обекта на защита (здраве, живот, свобода, полова неприкосновеност) с обективни критерии като броя на нападателите, наличието на оръжие у тях или времето на нападението преодолява мотивите на Решение №19/1997 г. на Конституционния съд. Това твърдение е невярно. Обстоятелствата, които наказателният съд трябва да прецени, за да изключи престъпния характер на една отбрана по чл.12, ал.1 от НК, са не само броят на нападателите, оръжието им или фактът, че са проникнали нощем. В решението си КС е отбелязал като фактори още възрастта на нападателя и на отбраняващия се, възможните средства за защита, които са на разположение на нападнатия, вида на оръжието и на двамата. Към невъзможността да се обхванат изчерпателно многообразните житейски ситуации на нападение и отбрана насочват без изключение всички становища по законопроекта, депозирани в Народното събрание. ВКС дава и примери, които подчертават недостатъчността и опасността от прилагане единствено на вписаните в проекта критерии. Например ако нападението, застрашаващо здравето, извършвано от две невъоръжени непълнолетни лица, е насочено срещу трима възрастни атлетични индивида, част от които въоръжени с ножове. Затова неслучайно практикуващите юристи настояват да не бъде ограничаван съдът в преценката на всички факти чрез създаване на задължителни хипотези, които да изключат налагането на наказание. В заключение, за да се разсеят заблудите, насадени частично от законодателя, частично от медиите, трябва да се знае, че действащият понастоящем институт на неизбежната отбрана дава достатъчна свобода на нападнатите лица да се отбраняват без страх от неоснователна репресия, но и без да причиняват произволни и самоцелни телесни увреждания или смърт. Законът и съдебната практика дават следните гаранции:", "date": "2019.05.14", "title": "Законодателят стимулира саморазправи и фатален избор на средства за защита"}
{"url": "https://www.dnevnik.bg/sviat/2019/05/14/3905316_putin_ima_lichno_bogatstvo_do_160_mlrd_tvurdi_nova/", "text": "Руският президент контролира лично богатство в рамките на 100-160 млрд. долара, което прави Владимир Путин най-богатият човек в света. Това са приблизително половината от средствата, които \"групата на Путин\" е изнесла от Русия в офшорни сметки, прикрити под 20-30 слоя различни компании с анонимни бенефициенти и собственици и влагат парите предимно в имоти в страните, които иначе Кремъл обявява за основни врагове и съперници на Русия. Това твърди в новата си книга икономистът и дългогодишен изследовател на СССР и Русия Андерс Аслунд. \"Руският кланов капитализъм\" на сътрудника на Атлантическия съвет във Вашингтон е на издателството на Университета в Йейл. Разговорът с него  в Радио \"Свобода\" е в седмицата, когато лондонският \"Сънди таймс\" включи трима руснаци в края на Топ 10 на най-богатите жители на Великобритания : Алишер Усманов ($14.72 млрд.), Роман Абрамович ($14.58 млрд.) и Михаил Фридман ($14.17 млрд). Путин е не само в съвсем друга категория от тях, но и е толкова трудно да бъде оценено реалните средства, че дори големите западни банки са започнали да инвестират в разкриването на тази тайна, защото расте рискът от загуби заради това, че не познават клиентите си, описва Аслунд. Той нарича икономическата система на Путинова Русия \"автократична клептокрация\" и смята, че рязкото забогатаване на президента и обкръжението му започва след 2004 г. и превземането от държавата на петролната корпорация ЮКОС на Владимир Ходорковски. Путин изгражда толкова солидна система за контрол и разпределяне доходите на държавни компании чрез свои хора, че опитът на Дмитрий Медведев от 2012 г. да промени нещо, докато бе президент, веднага е пресечен и той да реши да се върне на поста. Четири \"кита\" крепят всичко това. Първият са другарите му от КГБ в Ленинград, превзели службите за сигурност, държавния апарат и съдебната система. Вторият са държавните предприятия, оглавени от лоялни лично на Путин хора. Третият са старите приятели на президента от Санкт Петербург, станали бизнесмени благодарение ограбването на държавни активи. Четвъртата опора са офшорните зони предимно в САЩ и Великобритания, където сравнително лесно се укриват руски пари. Аслунд, който 4 години бе съветник на правителството на премиера Егор Гайдар, смята, че с идването си на власт през 2000 г. Путин просто е жънал 10 години ползите от реформите в предходното десетилетие и поскъпналия петрол. Ако в първото десетилетие на ХХ век президентът бе провел реформи, руската икономика можеше бързо да се възстанови след кризата от 2008 г., а той всъщност продължи да събира рента, а изнесените предимно зад граница около 800 милиарда долара непродуктивно се държат в сметки или имоти, което означава, че те почти не се използват. Затова днес икономическият ръст е 1% от БВП, а не 7%, както беше в началото на века, казва авторът. След като консолидира политическата власт до 2004 г., Путин изгради изключително ефективна - за него и приятелите му - корупционна схема и има опит как се прави това на местно ниво от началото на 90-те години в Санкт Петербург, смята Аслунд. Той цитира шведския и финландския генерални консули в града, които забелязали, че в кметството Путин се е занимавал с организирана престъпност, но не с дребни подкупи, а фокусиран върху едри проекти като два хотела, телевизионна компания, имотни сделки и вероятно търговия с петрол. Понеже не взимал редовно подкупи като останалите, си мислели, че не е корумпиран. Всъщност, подставени или подчинени му лица са вършели тази работа за него, казва американецът в разговора. С книгата си искам да помогна на хората да разберат, че Путин на всяка цена ще се бори за макроикономическа стабилност, защото загубата ѝ е много опасна за управляващие. Но и докато той е на власт икономиката почти непрекъснато ще е в състояние на стагнация или минимален ръст от 1% годишно и всяка година ще бъдат изнасяни в чужбина 30-40 млрд. долара. Обемът на напускащите капитали не намалява и вероятно половината от споменатите средства принадлежат на групата на Путин, в която Аслунд поставя братята Ротенберг, Ковалчук, Тимченко и Шамалов. Що се отнася до използването на думата \"аристокрация\", Аслунд обяснява, че сега е станало особено видимо, че хората около президента затвърждават позициите си и с право за онаследяването им. Видимо е, че синовете им получават високи постове, обикновено като вицепрезиденти на големи държавни банки и други държавни компании.", "date": "2019.05.14", "title": "Путин има лично богатство до $160 млрд., твърди нова книга"}
{"url": "https://www.dnevnik.bg/sviat/2019/05/14/3905205_kontrolut_vurhu_vuorujeniiata_venecuela_i_iran/", "text": "Държавният секретар на САЩ заминава за Русия за разговори с президента Владимир Путин в момент на засилено напрежение между САЩ и Русия заради кризата във Венецуела и твърдолинейната политика на администрацията на Тръмп към Иран, съобщи в края на миналата седмица Държавният департамент. Вчера обаче говорител на ведомството съобщи, че Помпейо, който същия ден отпътува за Европа, е променил в последния момент програмата си, замествайки с визита в Брюксел, посветена на Иран, етапа в Москва, където трябваше да се срещне със служители от американското посолство, с представители на американския бизнес и с руски стипендианти на програмите на Държавния департамент за обмен на студенти. Два пъти миналата седмица държавният секретар промени графика си в последната минута, пак заради проблемите с Иран. Той не се отби, както бе предвидено, в Берлин за среща с канцлера Ангела Меркел, а вместо това замина за Ирак, а после се отказа и от визитата в Гренландия и отпътува за САЩ директно от Лондон. Срещите на Помпейо с Путин и външния министър Сергей Лавров утре в черноморския курорт Сочи остават в сила. Това ще бъдат разговорите на най-високо равнище очи в очи между бившите врагове от Студената война след огласяването на доклада на специалния прокурор Робърт Мюлър за руската намеса в президентските избори през 2016 г. Путин и президентът Доналд Тръмп миналата седмица имаха продължителен телефонен разговор, а Помпейо се видя с Лавров по-рано тази седмица във Финландия. Това ще бъде първото пътуване на Помпейо до Русия като държавен секретар и докато той се подготвяше за отпътуването си през уикенда, критици на администрацията, включително демократи от Конгреса, отбелязаха, че в опит за държавен преврат в Черна гора е било свалено от сайта на Държавния департамент. В изявлението, публикувано в четвъртък, се казвало, че задочната присъда на черногорски съд срещу двама служители на руското разузнаване за заговор за сваляне на правителството на балканската страна и предотвратяване на нейното присъединяване към НАТО е \"категорична победа за върховенството на закона, разкриваща дръзки опит на Русия да подкопае суверенитета на една независима европейска страна\". След възражение от канцеларията на Помпейо изявлението било свалено от сайта, твърдят анонимни служители, които подчертават, че то не е било официално оттеглено и все още отразява политиката на правителството на САЩ. Премахването му обаче, за което първо съобщи списанието \"Форин полиси\", предизвика присмеха на демократите от комисията по външните работи в Камарата на представителите, които пуснаха в \"Туитър\" скрийншот на декларацията, придружен с текста: \"Добра новина, @StateDept, ние запазихме копие\". Държавният департамент каза, че Помпейо и Путин и Лавров ще обсъдят \"целия обхват от двустранни и многостранни предизвикателства\" пред двете страни. Високопоставен служител от департамента каза, че освен Венецуела и Иран разговорите ще включват контрола върху въоръженията, замрелите ядрени преговори на САЩ със Северна Корея, Сирия, подкрепата на Русия за сепаратистите в Източна Украйна и тревогата на Вашингтон заради опитите на Русия за намеса в изборите. Източникът, настоял за анонимност, каза, че Помпейо не очаква със сигурност разговорите да доведат до някакви пробиви \"за една нощ\", а са \"възможност за да се повиши нивото на диалога\". По думите му една от приоритетните теми на срещата ще бъде желанието на Тръмп да модернизира и разшири съществуващите споразумения за контрол върху въоръженията, в частност преди официалното през август след многократните оплаквания на Вашингтон, че Москва го нарушава. Тръмп казва, че иска новите договори за контрол върху въоръженията да отразяват сегашната ситуация след Студената война и да включат и други държави и особено Китай. След срещата си с Лавров в кулоарите на министерската среща на Арктическия съвет в Рованиеми, Финландия, Помпейо каза, че според него разговорът е бил \"добър\" и е положил началото на евентуални позитивни дискусии по значителните разногласия между Вашингтон и Москва по много въпроси. \"Ние засегнахме широк кръг от въпроси и мисля, че по всеки от тях начертахме път, по който да можем да започнем позитивни разговори занапред\", каза той. \"Ние имаме интереси, които определено са различни, и със сигурност на някои места, доста бързо ще се натъкнем на непреодолими различия, но няма съмнение, че е налице желание за започнем да се опитваме да намерим пътища, по които можем да постигнем действителен напредък там, където интересите ни се застъпват\". След разговора по телефона с Путин Тръмп сякаш влезе в противоречие с острите критики срещу подкрепата на Русия за венецуелския лидер Николас Мадуро отстрана на Помпейо и на съветника по националната сигурност Джон Болтън. Тръмп заяви, че Путин няма желание да бъде въвлечен във Венецуела, въпреки че Помпейо и Болтън бяха отправили все по-категорични искания към Русия и Куба да спрат помощта си за Мадуро против подкрепяния от САЩ опозиционен лидер Хуан Гуайдо. Помпейо обаче каза, че потвърждава досегашните си призиви към Русия да се махне от Венецуела: \"Изразих ясно нашето становище, че венецуелците заслужават демокрация, че никоя чужда страна не бива да упрвлява тяхната страна, нито да се намесва постоянно в нея и то с военни средства\". В отговор Русия обвини САЩ, че се намесват във вътрешните работи на Венецуела. Докато през последните седмици са увеличаваше напрежението между Вашингтон и Техеран заради възстановените санкции на САЩ, ядрената сделка от 2016 г. Тази седмица Иран каза, че ще престане да спазва някои части от сделката, освен ако европейските страни съумеят да заобиколят санкциите и да осигурят облагите, дължими по споразумението, което Тръмп отхвърли през миналата година. САЩ съобщиха тази седмица, че дислоцират ударна военномораска група начено със самолетоносач и стратегически бомбардировачи \"Б-52\" в Близкия изток в отговор на разузнавателни данни, че Иран се готви да отвърне на санкциите чрез нападения срещу американски интереси в региона. Що се отнася до намесата в изборите, макар че Тръмп омаловажи нейното значение и отхвърли обвиненията, че неговият щаб е бил в сговор с Русия преди победата през 2016 г., Помпейо заяви, че във Финландия е казал на Лавров: \"Това не е уместно и ние ще направим всичко възможно, за да го спрем\". Според служителя от американската администрация за Помпейо би било интересно да чуе от Путин неговия разказ за срещата му със севернокорейския лидер Ким Чен-ун, който посети миналия месец Владивосток, предвид задънената улица на разговорите между Пхенян и САЩ и последвалите севернокорейски ракетни тестове. /БТА", "date": "2019.05.14", "title": "Оръжията, Венецуела и Иран ще са основни в срещата на Помпейо и Путин"}
{"url": "https://www.dnevnik.bg/analizi/edno_na_um/2019/05/14/3767738_edno_naum_gerb_meri_kruvnoto_na_iambolski_pensioneri/", "text": "Миналия месец ямболската болница обяви, че е пред фалит, а родилното й отделение беше закрито. Лекарите и останалият персонал работят в кошмарни условия. \"Сегашната болница е на павилиони, а пациентите се пренасят на ръце\", установи лично премиерът Бойко Борисов преди седмица. Правителството отпусна спешно пари на лечебното заведение, за да си дострои новата сграда, намериха се и европейски пари за спешните центрове. ГЕРБ веднага вмъкна сюжета в предизборната си кампания, като започна да мери кръвното и кръвната захар на пенсионерите на поляната. \"С изнесени здравни пунктове по кварталите продължава предизборната кампания в Ямбол. В здравните пунктове медицински работници-членове и симпатизанти на ГЕРБ извършват безплатни прегледи и консултации. Предвидено е прегледите да продължат до 24 май, от 16.30 до 20.00 часа в работните дни и от 11.00 до 14.00 ч през почивните дни. През първия ден на изнесените здравни пунктове от консултациите се възползваха десетки жители на комплекс \"Бенковски\". Прегледите включват измерване на кръвно налягане, кръвна захар, както и превенция на социално-значими заболявания. В близост до здравните пунктове са разположени и атрактивни изложби, представящи как европейската солидарност спомага за обновяването на Ямбол.\"", "date": "2019.05.14", "title": "Едно наум: ГЕРБ мери кръвното на ямболски пенсионери на поляна"}
{"url": "https://www.dnevnik.bg/sport/2019/05/14/3905325_kazusut_s_celuvkata_na_kubrat_pulev_vliza_za_obsujdane/", "text": "Настъпва важен ден за професионалния боксьор Кубрат Пулев. Дългоочакваното заседание на спортната комисия на Калифорния ще се проведе днес от 20.00 ч. (българско време), като в дневния ред влизат две точки, свързани с българина. Най-напред ще бъде разгледан случаят с  целувката по устните на репортера Дженифър Равало . След това ще дойде ред и на жалбата на румънеца  Богдан Дину, който иска резултатът от мача му с Пулев да бъде заличен  заради нарушаване на правилата. Решенията могат да са с важно значение за софиянеца, който заяви намерения да има нови мачове в САЩ. На 24 март  българският боксьор победи Дину в първия си мач на американска земя . Трудният успех на Пулев беше негов 27-и от 28 мача на професионалния ринг. С поведението си след срещата българинът се вкара в сложна ситуация. Той целуна Равало, наричана Джени Суши, по устните. Американката се оплака и  определи действията на боксьора за отвратителни . Репортерката нае  известния адвокат Глория Олред  и двете заявиха, че предприемат действия срещу Пулев. Първото им искане беше лицензът на българина да бъде снет. Спортната комисия в Калифорния  временно замрази лиценза на Пулев . От щаба на боксьора  изпратиха протестно писмо . Те посочиха, че имат много доказателства и свидетели, че Равало е била на празненството след мача и е показала разкрепостено поведение. Показаха и  видео, за да потвърдят думите си . Спортната комисия публикува детайли по всички точки от дневния ред за днешното си заседание. Казусът с целувката е представен подробно с пълната кореспонденция между замесените страни, както и с приложените доказателства. \"Когато лично пристигнах в лобито на хотела в 6 сутринта в неделя, за да освободя стаята си на път за летището, партито продължаваше в лобито. Видях Кубрат и отидох да говоря с него. Той ме представи пред своята \"приятелка\" Джени, която стоеше до него на дивана. Предвид начина, по който общуваха помежду си, за мен беше ясно, че имаше връзка между тях и че бяха приятели. Тя, Кубрат и аз разговаряхме няколко минути. По време на разговора ни Джени не беше разстроена и всъщност беше много приятелски настроена към Кубрат. Тя продължаваше да казва колко невероятен е бил и какъв прекрасен мач е имал\", пише в позицията си адвокатът Джон Уърт, който представлява Пулев. Равало твърди, че българинът не ѝ е приятел и че той е настоял тя да изтрие от видеото частта с целувката. Преди малко повече от месец Пулев каза, че съжалява за станалото. \"Ако мога да върна времето назад, няма да го направя по никакъв повод. Няма как. Но човек трупа опит, трябва да мине през подобни неща. Аз съм такъв темперамент, темпераментен човек съм и съм го направил от радост, щастие и еуфория. Който го разбира, го разбира\",  каза той  в предаването \"120 минути\" по Би Ти Ви.", "date": "2019.05.14", "title": "Кубрат Пулев и казусът с целувката - на ход е спортната комисията в Калифорния"}
{"url": "https://www.dnevnik.bg/politika/2019/05/14/3888025_kampaniiata_za_evropeiskite_izbori_e_napravi_si_sam/", "text": "Политически партии, които имат шанс за евродепутати, си правят сами кампанията за европейските избори, без да разчитат на външни стратези и консултанти. Или поне така твърдят представители на повечето политически сили. Дали наистина е така, ще се разбере частично, след като договорите им за разходи бъдат представени пред Сметната палата и бъдат публикувани. На този фон се отличава само \"Демократична България\", в която всеки кандидат за европейски депутат води агитация за преференциално гласуване и ползва и външни консултанти. Стратегията на ГЕРБ - резултат на партийната мисъл Лидер на предизборния щаб на ГЕРБ е Цветан Цветанов, който  напусна парламента  и поста водач на групата депутати на партията, след като избухна  \"апартаментгейт\" . Цветанов все още е заместник-председател на партията, а премиерът Бойко Борисов даде да се разбере, че дали ще запази поста си  ще зависи от резултатите на изборите . От ГЕРБ казват, че не разчитат на външни пиар стратези и рекламни агенции, а всички идеи идват от щаба. Отговорник по криейтива е Елен Герджиков, който е председател на Столичния общински съвет. Областният координатор на ГЕРБ Цецо Паунов отговаря за социологията. Хора от щаба напомнят, че решенията зависят от премиера Бойко Борисов, който давал идеи и разпореждания. Във ВМРО си правели всичко сами Във ВМРО си правим всичко сами, каза председателят на предизборния щаб Юлиян Ангелов. Той е на второ място в листата на кандидатите за европарламента на ВМРО. Идеите и стратегиите се мислели в предизборния щаб, като екипът имал години опит в изборите. Нямали сключени договори с външни агенции. Ангелов каза още, че ползват само публични данни от социологически агенции. И в БСП не ползвали консултанти, но тествали слогана си Официално от \"Позитано\" 20 казват, че не работят с външни консултанти за предизборната кампания. Идеите са на предизборния щаб и екипа на зам.-председателя по организационните въпроси в БСП Кирил Добрев. Слоганът \"Справедливост сега\" обаче е тестван със социологическо проучване, допълват социалисти. Партийци често се допитвали до социолози и политолози за съвети и мнение как върви кампанията. \"Гвоздеят\" в кампанията на БСП са критики срещу управлението на ГЕРБ. ДПС - традиционно, но и експериментално Политици от ДПС казват, че решенията за изборите, в т.ч. и за предизборната кампания, се вземат от тясното ръководство на партията. Концепцията се съгласувала с почетния председател Ахмед Доган. Той експериментирал дали ще успее да консолидира 300-400 хил. гласа без всички избираеми места да са за етнически турци, предположи неотдавна бившият депутат от движението Мехмед Дикме. Традиционно т.нар. Централен лъч на движението обикаля в страната, за да представя визията си за Европа и кандидатите си за евродепутати. \"Ние залагаме на младите\" е слоганът на Движението. От години за пиара на ДПС се грижи настоящият депутат Велислава Кръстева. \"Демократична България\" разчита на доброволци и преференциална кампания Кампанията на \"Демократична България\" е на улицата и се прави от доброволци и активисти, разказа източник от кухнята на обединението на ДСБ, \"Да, България\" и \"Зелено движение\". Доброволците са очи в очи с потенциалните избиратели, раздават се флаъри и записват застъпници. \"Демократична България\" залага на силна преференциална кампания и голяма част от кандидатите им използват консултанти за стратегиите си и връзки с общественост и медии. Имат собствени послания и материали, каквато е практиката в развитите демокрации. Решенията за цялостната кампания на коалицията се взимат от общия предизборен щаб. Кампанията на коалицията залага и на силно присъствие в социалните мрежи - фейсбук, издава се и вестник.", "date": "2019.05.14", "title": "Кампанията за европейските избори е \"направи си сам\""}
{"url": "https://www.dnevnik.bg/evropa/2019/05/14/3538234_zashto_polsha_poluchava_nai-mnogo_pari_ot_es/", "text": "Ако над кварталната библиотека се вее европейският флаг, значи и тя получава средства от Европейския фонд за регионално развитие (ЕФРР). В него се съдържат 200 млрд. евро, т.е. една пета от бюджета на ЕС за периода 2014 - 2020 година. С отпусканите средства ЕС си поставя за цел да засили икономическото и социалното сближаване между отделните европейски региони, подкрепяйки редица проекти: 50 милиона са заделени например за навлизането на широколентов интернет в гръцките селски райони, близо 60 милиона евро са предвидени за производството на самолетни части в португалския регион Алентежо или за нови трамвайни трасета в латвийската столица Рига. Наличието на този европейски фонд е \"израз на солидарността между европейците\", казват от ЕК. И наистина - много от страните в Източна и Югоизточна Европа получават от фонда за регионално развитие значително повече средства, отколкото сами внасят, докато тенденцията при държавите с по-силна икономика е тъкмо обратната. Такъв е и случаят с Германия, която разполага с близо 11 млрд. евро по линия на ЕФРР, предназначени главно за научни проекти и подкрепа на бизнеса. В същото време страната внася около 30 млрд. евро в европейския бюджет. Европейските средства не бива да заместват националното финансиране, а само да го допълват. ЕС по правило отпуска около половината от средствата по даден проект. А отпуснатите до момента пари трябва да бъдат усвоени до 2023 година, в противен случай се губи правото върху останалите средства от фонда. 40 милиарда евро за Полша Полша вече е раздала близо 82% от отпуснатите ѝ 40 милиарда евро. Това е страната, която получава най-много европейски средства от държавите в общността. Това се дължи предимно на факта, че повечето полски региони спадат към \"по-слабо развитите\" в ЕС - техният БВП е по-нисък от 75% от средното ниво за общността. Подобни региони се финансират с предимство от ЕС - те получават близо 70% от средствата, необходими за даден проект. Ползи от това извличат особено източноевропейските държави, в които има голям брой по-слабо развити региони. Тъй като Полша е най-голямата по територия, а и по население източноевропейска страна, тя получава и най-много пари. Европейските средства всъщност са предназначени не за цели държави, а за отделни региони. За Сицилия например, в по-бедния италиански Юг, са заделени 3 млрд. евро, също както и за Андалусия в Испания. Средствата от ЕФРР са предназначени за финансиране на иновативни проекти, за стимулиране на малки и средни предприятия и за форсиране на отказа от фосилни енергии. ЕС особено подчертава последния аспект, за който са заделени общо една четвърт от всички средства, т.е. около 55 млрд. евро. Те отиват за финансирането на различни проекти - например за строежа на планираното метро в Солун (407 млн. евро за периода 2014 - 2020), което трябва да намали движението на автомобили по улиците на града, за подобряване на водоснабдяването в Румъния, България или Хърватия, както и за почистването на вулканичните езера край Неапол (39 млн. евро). Ползите за Полша са огромни Полша, която иначе не е сред страните, провеждащи устойчива политика в защита на околната среда, инвестира 5.7 млрд. евро в проекти за намаляване на въглеродния двуокис в атмосферата на големите градове. По този показател страната се нарежда малко под средното ниво за ЕС. Благодарение на отпусканите европейски средства Полша отбелязва сериозен икономически разцвет от 2004 година насам - годината, в която страната се присъедини към ЕС. Този разцвет е стабилен и поради факта, че Полша извлича големи ползи от участието си в европейското пространство за свободна търговия, казва политоложката Ана Чепил от полския Форум за гражданско развитие. В един доклад от края на 2017 Брюксел стига до извода, че благодарение на средствата от ЕФРР през 2023 година БВП на Полша ще е с 3.4% по-висок, отколкото би бил без европейските инвестиции. Подобен ефект би бил изключително забележителен, имайки предвид, че в периода 2005 - 2011 цялото европейско финансиране за Полша е създавало едва около половин процент прираст на БВП годишно, става ясно от данни на полското Министерство за регионално развитие. Една четвърт от предвидените за Полша средства по линия на ЕФРР се вливат в транспортни и инфраструктурни проекти: за ремонт на жп гари, строеж на релсов път, шосета и разширяване на обществения транспорт. \"Това са областите, в които средният полски гражданин най-силно усеща ефекта от европейското финансиране\", казва Ана Чепил. Чрез усъвършенстването на инфраструктурата в по-слабо развитите източни части на страната ефективно се намаляват регионалните различия. Колко струва управлението на европейските пари? Интересно е да се знае и какъв дял от парите по европейските структурни фондове отива за самите проекти и колко от тях се \"изяждат\" от административни разходи. Ново изследване на ЕС показва, че на един милион отпуснати средства се падат по около 22.600 евро за административни разходи, т.е. около 2% от цялата сума, а това не е много. Други институции, които управляват сериозни финансови средства - например Европейската банка за възстановяване и развитие - имат сходни административни разходи В бюджетната рамка на ЕС за времето след 2021 ЕК планира 226 млрд. евро за ЕФРР, т.е. близо 10% повече, отколкото през настоящия бюджетен период. В кои сфери ще бъдат инвестирани тези средства ще зависи и от новия Европейски парламент, който гражданите на ЕС ще изберат в края на май 2019.", "date": "2019.05.14", "title": "Защо Полша получава най-много пари от ЕС"}
{"url": "https://www.dnevnik.bg/razvlechenie/2019/05/14/3518363_marimba_i_piano_razrushavat_granicite_mejdu_klasikata/", "text": "Концерт за маримба и пиано ще закрие четвъртия сезон на  цикъла за камерна музика \"Мотив\" . Събитието ще бъде в софийската зала и галерия \"Оборище 5\" на 21 май от 19.30 ч. Организаторите от \"Модо България\" ще представят на публиката българско-френския дует на перкусионистката Василена Серафимова и пианиста Тома Енко, които свирят заедно вече 10 години. Тяхната музика е съчетание от джаз и класика, повлияна от етно, поп и съвременна музика. Дуетът от Париж свири на много международни фестивали и събития, а през 2014 г. са гледани от над 1 млн. телевизионни зрители на церемонията по връчването на френските музикални награди \"Грами\". Серафимова е първият изпълнител на маримба в историята на престижните отличия. Две години по-късно немската звукозаписна компания Deutsche Grammophon издава първия самостоятелен албум на българско-френското дуо с името Funambules. Родният град на Василена Серафимова е Плевен, където завършва Националното училище по изкуствата \"Панайот Пипков\". Пътят ѝ я отвежда в Париж, където учи във Висшата консерватория за музика и танц, а след това специализира в нюйоркската консерватория \"Джулиард\". Носител е на престижни международни отличия, сред които голямата награда от \"Музиката и земята\" - София, и първа награда от петия световен конкурс за маримба в Щутгарт, Германия. Има записи както в БНР, така и в Националното радио на Словакия, радио \"Франс мюзик\" и Националното радио на Мюнхен. Освен като солист Серафимова се изявява като камерен изпълнител, оркестрант, артист в театрални и аудио-визуални спектакли. Майсторски класове и рецитали изнася в Европа, Америка и Азия. Тома Енко е роден в Париж. Потомък на прочутия френски музикален род Казадесю, той започва да учи пиано и цигулка на 3-годишна възраст, а когато е на 6, пише първите си композиции. Като тийнейджър сформира първия си квартет на име Enhco & Co, с който през 2006 г. записва и издава своя първи албум Esquisse. След като е избран за талант на Fonds d’Action SACEM (Съюзът на авторите, композиторите и издателите на музика, Париж), Енко започва да изнася концерти както във Франция, така и в различни страни по света като Китай, Япония, Камбоджа, Филипините, САЩ, Мароко, Алжир, Ливан, Буркина-Фасо. Във Висшата консерватория на френската столица го приемат да учи на 16 години с джаз пиано и цигулка. Носител е на голям брой международни отличия от фестивали и конкурси. До този момент като композитор е написал над 100 произведения, а малко преди да навърши своята 30-годишнина Тома Енко записва албума Thirty за американската звукозаписна компания Sony Music. Билетите за концерта вече са в продажба на касите и онлайн в мрежата на  \"Ивентим\" .", "date": "2019.05.14", "title": "Маримба и пиано разрушават границите между класиката и джаза"}
{"url": "https://www.dnevnik.bg/analizi/2019/05/14/3905202_bitkata_za_istanbul_shte_e_reshavashta_za_budeshteto/", "text": "Мнозина международни наблюдатели се изненадаха, когато на 31 март Партията на справедливостта и развитието (АКР) на президента Реджеп Тайип Ердоган изгуби местните избори в много от големите градове на страната, включително Истанбул и Анкара. Град с население от 16 млн. души, Истанбул е центърът на финансовата система и на социалните мрежи на АКР от 1994 г., когато Ердоган стана кмет и започна похода си към властта. Малцина очакваха, че Ердоган може да изгуби избори там. И все пак вотът не само отне Истанбул от управляващата партия, но и  Още по-изненадващ е победителят. Въпреки почти тоталния контрол на властите над медийното отразяване и употребата на държавни ресурси за собствен интерес Екрем Имамоглу - относително малко познат политик от светската Републиканска народна партия (СНР), победи, макар и с по-малко от 1% от гласовете, Бинали Йълдъръм, тежката артилерия на АКР и бивш премиер на Турция. Имамоглу сглоби пъстроцветна коалиция, за каквато турската опозиция мечтае от десетилетие - светски настроени, либерали, националисти, кюрди и дори консервативни турци - около идеята за един по-добър за живеене град. На политически разделящата хората реторика на Ердоган той отвърна с мантрата за намаляването на различията в обществото и това, изглежда, свърши работа. На 6 май след цял месец лобиране АКР убеди избирателната комисия на Турция да обяви резултатите в града за невалидни заради предполагаеми нередности. Това бе и поредното доказателство, че грешат онези, които смятат, че в страната все още има независими институции извън властта на Ердоган. От 50-те години насам Турция е провеждала многопартийни избори, без те да бъдат оспорвани (въпреки изблиците на авторитаризъм в онези времена), и затова сега представители на различни части от обществото - от артисти и певци до бивши лидери на АКР като Ахмет Давутоглу и Абдула Гюл - оцениха решението за анулиране на вота като подигравка с правосъдието. Новите избори са насрочени за 23 юни и вероятно ще се превърнат в  Заграбването на властта от негова страна засегна толкова много избиратели, че според социолозите 48-годишният Имамоглу започва новата си кампания с няколко пункта по-добре, отколкото завърши предишната. Стратегията на СНР ще бъде да поддържа деликатния баланс между светски настроените, консервативните дисиденти и над 1 млн. избиратели от кюрдски произход (те съставляват около 11-12% от всички с право на глас), които са силно разочаровани от съюза на Ердоган с твърдолинейната Партия на националистическото действие и от заплахите му да изтрие от лицето на земята администрацията на сирийските кюрди по границата с Турция. При последната кампания Имамоглу се дистанцира от сеещата раздори реторика на Ердоган и обвиненията му срещу вътрешни и външни врагове с това, което представители на СНР наричат стратегия на \"радикалната любов\". Той обърна и дългогодишния нихилизъм на турците - усещането, че Ердоган и АКР ще спечелят, каквото и да направиш. \"Надеждата е тук\", каза Имамоглу на митинг вечерта, когато бяха анулирани изборите, \"всичко ще е наред\" - фраза, която веднага се превърна в лозунг на опозицията. Забелязва се любопитно  за изборите в Турция. Повечето международни наблюдатели гледат на Ердоган като на непобедима фигура и предполагат, че той няма да остави Истанбул да му се измъкне от ръцете. Но подобни прогнози няколко пъти са се оказвали погрешни на предишни избори. Далеч по-слаб, отколкото предполага образът му на човек с желязна ръка, Ердоган е под натиск от външни предизвикателства от Русия и Сирия, а Турция е в напрегнати отношения със Запада. Турция със сигурност се намира в една нелиберална система и участниците в избори не са равнопоставени, а това е белязано с натиск от управляващите върху бизнеса, медиите и опозиционните лидери. Но в избирателните секции гласуването е достатъчно прозрачно. Политическите сили имат там свои представители и броенето на гласовете в около 31 000 урни в Истанбул е под наблюдението на членове на партиите и граждански лица. Всичко това означава, че  , ако се държи достойно и избягва изявления и действия, които биха засегнали кюрдите и разочарованите консервативни среди, от които се нуждае за допълване на гласовете на светски настроените турци. В Турция вече се спекулира, че в самото навечерие на изборите Ердоган ще предприеме военна интервенция в чужбина (например нова операция в Северна Сирия или конфронтация с Кипър заради газовите залежи в Източното Средиземноморие), за да консолидира своите избиратели. Има и опасения, че политическото напрежение в страната ще доведе до улични демонстрации с хаотична атмосфера като тези след парламентарните избори от юни 2015 г., когато партията на Ердоган изгуби мнозинството си в Меджлиса и докара страната до нов вот. Йълдъръм, подобно на съперника си Имамоглу, също трябва да поддържа деликатен баланс, за да създаде печеливша коалиция. Предизвикателството за АКР ще бъде привличането обратно на гласовете на консервативните кюрди (изгубени заради националистическата ѝ политика) и спечелването на дисидентите в партията, които смятат, че тя е поела в погрешна посока. Още по-трудно ще е да се обясни защо турската икономика е изпаднала в рецесия и страда от висока безработица. Обменната стойност на лирата се понижи от началото на годината със 17% и една авантюра зад граница може да тласне към банкрут силно задлъжнелите турски компании. Властта на Ердоган вече не е безспорна, а Давутоглу и Гюл планират основаването на партии, които ще отправят предизвикателство към едноличния режим. А и Имамоглу, който може да се окаже светският съперник на най-силния човек в Турция на следващите президентски избори, е във възход. Отгоре на всичко това със смяна на властта в общинския съвет на Истанбул - така опозицията получава контрол над бюджет от 9.5 млрд. долара и общинските компании - политическата траектория в Турция може да се промени. Но да не забравяме -  . За да спре отслабващото си влияние, той ще е готов да се дистанцира от националистическите си съюзници, да стопли отношенията с Европа или да опита да поднови разговорите в намиращия се от години в затвора кюрдски лидер Абдулах Йоджалан - всичко това с надежда, че един смекчен негов образ ще е по-приемлив за някои кюрдски избиратели. Правителството вече позволи на няколко депутати да посетят Йоджалан за пръв път от 2011 г. Има публикации в медиите, твърдящи, че силите за сигурност разговарят с доминираните от кюрди Сирийски демократични сили в Северна Сирия. Предвид гнева на хората от решението на избирателната комисия не е ясно дали предпазливите опити на правителството да отмъкне кюрдите от редовете на опозицията или да отклони вниманието от изборите в Истанбул ще помогне на АКР да си върне контрола над града. Шест седмици са много време в турската политика, но недостатъчно дълго, за да реши проблемите на страната.", "date": "2019.05.14", "title": "Битката за Истанбул ще е решаваща за бъдещето на Турция"}
{"url": "https://www.dnevnik.bg/razvlechenie/2019/05/14/3538356_primamlivo_kino_i_suspens_v_kan/", "text": "                        72-ият международен кинофестивал в Кан (14 - 25 май) тръгва с предложения за страхотно кино, по-отворено и по-изкусително в сравнение с последните няколко години. Беглата статистика сочи, че в официалния конкурс, който в крайна сметка бе закован на 21 заглавия, 11 принадлежат на европейски режисьори, а 4 – на американски. Далечният изток се представя с два филма, а Латинска Америка и Източна Европа - с по един. Жените режисьори в конкурса са четири, като компромиси за включване в голямото състезание по полов признак не били правени. С две думи, предчувствие за възхитително издание. Причините са разнообразни, но една от тях е свързана с изключителната тежест на \"големите имена\", изградили кариерите си благодарение на фестивала в Кан и пак благодарение на него получавали най-голямата му награда, \"Златна палма\". Този път броят на режисьорите, които вече имат такава, е внушителен. Трима имат по две \"палми\" и още трима - по една! Водещ в класацията е 82-годишният доайен на британското кино Кен Лоуч. След като през 2006 г. \"Вятърът в ечемичените ниви\", а през 2016 г. \"Аз, Даниъл Блейк\" му донесоха цели две скъпоценни клонки, сега той се завръща на лазурния бряг за 14-и път. Филмът му  е поредното, типично за Лоуч произведение за т.нар. \"малки хора\". Режисьорът, с подчертано леви убеждения, е снимал филма си в покрайнините на северния британски град Нюкасъл и отново е насочил грижовен поглед към семейство, изпаднало във финансов колапс. Безкомпромисната му позиция срещу \"зловещия капитализъм\" и този път ще допадне най-вече на онези зрители, които виждат смисъл в борбата за повече социална справедливост. От своя страна многоуважаваните белгийци Жан-Пиер и Люк Дарден също са горди притежатели на две \"палми\". Едната им беше дадена през 1999 г. за \"Розета\", а втората - през 2005 г. за \"Детето\". Единадесетият им игрален филм   ще ги отведе в Кан за осми път. Този път те ще споделят тревогата си за едно 13-годишно момче, част от ислямската общност в Белгия, попаднало под влиянието на местен духовен водач. Религиозните внушения го карат да пожелае да убие учителката си. В този конкретен случай почитателите на обладаните от християнска етика братя Дарден биха могли да проследят, доколко двамата са успели да се предпазват от клопките на (евентуалното) религиозно противопоставяне, в случай че има такова. Има ли хипотетична възможност или Лоуч или Дарден да се сдобият с трета \"палма\"? Защо не? Кан е филмово място, където никога нищо не може да се изключи. Стане ли това, фестивалът ще постигне рекорда на десетилетието, а Лоуч или Дарден ще напуснат елитния клуб на лауреатите с по две \"златни палми\", а именно Шохей Имамура, Франсис Копола, Биле Аугуст, Емир Кустурица и Михаел Ханеке. Ето ги и притежателите на една \"Златна палма\", също така достатъчно \"големи\": На първо място, това е безспорният и неоспорим Куентин Тарантино. Той и екипът му направиха чудеса от храброст, за да успее  \" да стане готов преди старта на фестивала. Деветият игрален филм на режисьора, вече обявен за най-очакваното събитие в Кан, ще \"подари\" на Лазурния бряг Леонардо ди Каприо, Брад Пит и прекрасната австралийка Марго Роби. Впрочем, говори се, че целият останал каст на филма, посветен на златната епоха на Холивуд в края на шейсетте години на миналия век, е умопомрачителен: Ал Пачино, Тимъти Олифант, Кърт Ръсел, Тим Рот и още куп други петзвездни имена. Сериозните филмови издания вече писаха, че след раздялата си със злощастния Харви Уайнстийн неуморният Тарантино все пак е успял да се спазари със \"Сони пикчърс\" и да ги накара да му осигурят близо стомилионен бюджет в долари, без обаче да му отнемат правото на пълен художествен контрол над филма, на който е и сценарист. Въпросът сега е ще успее ли един от най-култовите режисьори на световното кино наново да си спечели миг щастие, подобен на онзи, когато през 1994 г. лично Клинт Истууд му връчи \"Златна палма\" за неувяхващия \"Криминале\"? Може би да, а може би и не, защото сънародникът му Терънс Малик, провъзгласен за владетел на мистичния маниеризъм, също си има \"палма\" от 2011 г., когато тогавашният председател на международното жури, легендарният   реши, че трябва да я предостави тъкмо на \"Дървото на живота\". Кан, разбира се, добре си спомня играта на Брат Пит и Шон Пен, а също и фрапиращото отсъствие на Малик, който не се поколеба да не се появи по време на целия фестивал. Сега най-новият му филм  , сниман на декор в немското студио \"Бабелсберг\" и запечатал последните роли на незабравимите Микаел Нюквист и Бруно Ганц, се занимава с упорството на смел мъж на име Франц Йегерщетер. Оказва се, че по време на Втората световна война този човек безразсъдно, но напълно съзнателно, се е противопоставял на Хитлер. Умрял е на 36 години, екзекутиран от нацистите, а десетилетия по-късно Католическата църква му подарява безсмъртие, като го обявява за мъченик. Дали пък \"палмата\" няма да отиде при пределно сгъстения драматизъм на една зловеща тоталитарна епоха? В последната минута на хоризонта на Кан се появи още един носител на \"Златна палма\" - тунизийският французин Абделатиф Кешиш. През 2013 г. в комплект с актрисите си Адел Екзаркопулос и Леа Сейду той получи престижната награда за \"Животът на Адел\" лично от Стивън Спилбърг. Обявен за скандален, филмът, в който една жена обича друга жена, продължава да дразни сетивата на праволинейните пуритани, които сигурно още от сега се канят да бойкотират четиричасовия му \" \", продължение на по-ранния \"Мектуб, моя любов: песен първа\". Като се има предвид какви конвулсии предизвиква обожаваното от едни и ненавижданото от други кино на Кешиш, то отсега е ясно, че скандали в Кан няма да липсват. Съспенсът обаче не спира дотук. Други двама, и то от най-големите, имат всички основания да се надяват на първа \"палма\" тази година. Единият е Джим Джармуш, другият - Педро Алмодовар. \" \" на първия ще ознаменува осмото му участие в Кан, а \" \" на втория – шестото. Обожателите на въздушното, леко, но не лековато чувство за хумор на Джармуш, който със \"Само любовниците остават живи\" (2013 г.) доказа, че знае всичко за \"екзистенциалните\" драми на вампирите, които си измисля сам, ще се зарадват на най-новата му филмова забава \" \". Отново ще се лее кръв, този път заради събуждането на заровените в гробището на градчето Сентървил трупове, които внезапно решават да се самосъживят и тормозят нищо неподозиращите граждани. Отново Адам Драйвър (\"Патерсън\"), в случая дегизиран като непохватен полицай, отново Тилда Сунтън, но преобразена в откачена погребална агентка. Филмът обещава да е приятно свеж и предоставената му чест да открие фестивала е великолепно хрумване на организаторите. А романтикът Алмодовар? Крехкият, неуверен, чувствен и чувствителен, платонически влюбен в жените, от време на време и в мъжете, 68-годишен испанец, решил с 22-рия си игрален филм да надникне в най-скришното си \"аз\", и то с помощта не на кого да е, а на великолепния Антонио Бандерас? И на Пенелопе Крус естествено Вече нарекоха \" \" испанския \"8½\". Предстои да се види дали гениалният Федерико Фелини наистина е \"цитиран\" подобаващо и дали Бандерас с нещо ще напомня Марчело Мастрояни. Би било прекрасно точно този филм да получи интелектуално признание в Кан, тъй като търговският му успех вече е факт – тази година това е най-гледаният филм в Испания с приход от близо пет милиона евро. Както винаги фестивалът в Кан отделя много (според някои прекалено) място на френските филми в конкурса. Тази година те са шест. Един от тях се казва   и е дебют на родения в Мали, но френски гражданин, Ладж Ли. Филмът е вдъхновен от социалните вълнения в парижките предградия през 2005 г. и е посветен на полицаи и ситуации, които по време на акции превишават правата си. Тъй като директните допирни точки със сходни случаи по време на неспиращите протести на \"жълтите жилетки\" са очевидни, те ако не напълно, то поне в някаква степен ще притеснят лукса на \"Кроазет\". От своя страна   на младата Мати Диоп, родена във Франция, но дъщеря на известен джазов композитор от Сенегал, ще покаже как се чувстват жените в първата й родина, когато несигурните лодки на мъжете им изчезнат в безкрайния океан. Откакто Кан съществува, Диоп е първата чернокожа жена с филм в официалния конкурс. От своя страна Селин Скиама с \" а също и Жюстин Трие със   биха могли да поднесат приятни изненади. Първият е за усилията на художничка от XVIII век тайно да нарисува портрета на млада жена, а вторият - за странната връзка между психоаналитичка и млада актриса  Адел Екзаркопулос). А  на стилния Арно Деплешен най-вероятно ще защити обичайно високото ниво на типичния френски детектив, този път заснет в родния град на режисьора (Рубе). За правото си да получи \"палма\" ще се бори и \"детето чудо\" на Кан - 30-годишният Ксавие Долан от Канада, чийто осми игрален филм \" \" ще разкрие зараждащите се чувства между двама млади мъже. Още от времето на \"Аз убих майка си\" (2009 г.), \"Мамо\" (2014 г.) и \"Това е само краят на света\" (2016 г.) това е режисьорът, който, било заради младостта си, било заради свръхенергичното си кино, безотказно предизвиква фурор в Кан. Хипотетично \"палмата\" би могла да отлети и към Клебер Мендонса Фильо, един от най-добрите бразилски режисьори, който заедно със Хулиано Дорнелес ще представи мистериозното изчезване на цяло едно село в \" \". А също и към добре познатия талантлив кореец Бонг Джоон-Хо, чийто по-ранен Okja завинаги ще напомня за скандала между Кан и \"Нетфликс\". Сега фестивалът е решил да покаже  , в който две корейски семейства, едното бедно, другото - богато, няма да могат да свалят напрежението по между си. Сериозният азиатски конкурент на Джоон-Хо е страхотният китаец Дяо Инан. В многоочаквания му най-нов филм \" \" престъпник и проститутка се озовават в центъра на опасни бягства и преследвания. Инан вече си има \"Златна мечка\" от Берлин – през 2014 г. Криминално-социалната драма \"Черен въглен, тънък лед\" донесе на режисьора международна слава, която би могла да бъде дообогатена със средиземноморски привкус. Няма как да бъде пропуснат Корнелиу Порумбою, финият и ироничен режисьор от Румъния и новият му филм  , изцяло сниман на Канарските острови. Оказва се, че там има място, на което хората си говорят не с думи, а с подсвирквания. Очевиден е поредният триумф на северната ни съседка в Кан. Би ли могла Румъния да изтръгне втора \"Златна палма\"? Има го обаче и невероятния палестинец Елия Сюлейман, роден и живеещ в Назарет, чийто стил на игра напомня за този на Бъстър Кийтън. Със сигурност в \" \" той отново ще играе себе си, този път, за да покаже, че според него родната му Палестина може да бъде открита във всяка друга страна. Добре познатият с критичното си отношение към политическата корупция в страната си италианец Марко Белокио ще разчита на В него шумният мафиот от 80-те години на миналия век Томазо Бускета ще покаже невероятното си преобразуване от престъпник в сътрудник на антимафиотските власти. А може би най-голям интерес ще предизвика генно модифицираното цвете в  най-новият филм на Джесика Хауснер, талантливата ученичка на Михаел Ханеке? Или пък не съвсем обичайният американско-френски филмов съюз между много известния в Сънданс, но почти непознат в Кан Айра Сакс и силната и неподражаема Изабел Юпер, изпълняваща главната роля във \" \"? Къде и и при кого ще отиде тазгодишната \"Златна палма\" ще стане ясно на 25 май, а дотогава филмите ще бъдат оценявани от жури, в което освен мексиканецът Алехандро Гонсалес Иняриту влизат полякът Павел Павликовски, италинката Аличе Рорвахер, гъркът Йоргос Лантимос, французинът Робен Кампийо, американската режисьорка Кели Райкарт, американската актриса Ел Фанинг, както колегите й Енки Билал от Франция и Муна Ндиайе от Сенегал. Толкова класни оценители накуп, притежатели на \"Оскари\" и на всякакви други престижни награди май отдавна не е имало. Даже и в Кан", "date": "2019.05.14", "title": "Примамливо кино и съспенс в Кан"}
{"url": "https://www.dnevnik.bg/evropa/2019/05/14/3905363_nai-goliamata_opasnost_za_es_e_populizmut_zaiavi/", "text": "Най-голямата опасност, която заплашва Европейския съюз в близко бъдеще е \"популизмът\", заяви вчера в Краков полският еврокомисар Елжбета Бенковска, цитирана от \"Франс прес\". \"Най-големият риск са популизмът и силите, които желаят да \"променят\" в кавички Европейския съюз, но всъщност желаят да го унищожат\", каза еврокомисарят по вътрешния пазар и промишлеността на среща за граждански диалог с жителите на старата полска столица, по-малко от две седмици преди изборите за Европейски парламент. Запитана дали има предвид управляващите партии в Полша и Унгария, тя подчерта, че популисткото течение днес присъства също най-вече в Италия и Испания. Управляващата в Полша консервативна партия \"Право и справедливост\" (ПиС) в миналото е изказвала възгледи, определяни като евроскептични, и е изразявала желание да накара ЕС да се превърне в Европа на суверенните държави. Но напоследък тя подчертава привързаност към ЕС, за да се присъедини към мнозинството поляци, 90 на сто от които се обявяват в подкрепа на съюза. Неотдавнашни допитвания показват, че ПиС и Европейската коалиция - широк съюз на опозиционни партии, са рамо до рамо в навечерието на изборите за Европейски парламент, насрочени в Полша за 26 май. Бенковска изрази съжаление от \"пасивността\" на полското правителство в Брюксел и каза, че е \"единственият еврокомисар, който няма никакъв контакт\" с представителите на страната си, които идват да представят документи в ЕС, \"докато такова сътрудничество е абсолютно необходимо\". \"Правителството във Варшава общува с останалите комисари, но не и с мен\", добави Бенковска, която беше министър в либералното правителство на Доналд Туск. \"Триумфалните разкази (за успехи в Брюксел), които чуваме в Полша, не са истина\", каза еврокомисарят и изрази съжаление от това, което нарече неуспех на страната по проблема за командированите работници и по-специално по режима, наложен на полските автомобилни превозвачи, работещи в чужбина. Накрая тя изрази съжаление, че често чува, че \"Полша прилича на правителството си\", и подчерта, че в лично качество участва в многобройни шествия в подкрепа на ЛГБТ общностите в Европа. /БТА", "date": "2019.05.14", "title": "Най-голямата опасност за ЕС е популизмът, заяви полският еврокомисар"}
{"url": "https://www.dnevnik.bg/analizi/2019/05/14/3538230_moje_li_niskovuglerodnata_ikonomika_da_izvadi/", "text": "Българската икономика се движи добре. Основните ѝ двигатели са ниските заплати, относително добрата техническа грамотност и приличното състояние на световната и най-вече европейската икономика, с която България е тясно свързана. И трите фактора могат да се променят. Ако българските заплати продължат да се качват, образованието продължи да залинява, а европейската икономика се препъне, България може тежко да пострада. Износът ще спадне, икономиката ще зацикли, нова вълна способни хора ще напуснат страната, потайно финансирани популисти ще се втурнат с още по-голяма злост да бранят България от норвежкия нравствен упадък. За да продължи България да се развива и дори за да оцелее като смислена европейска страна, тя има нужда от нов залог. Може ли това да бъде нисковъглеродната индустрия? Най-общо това са предприятия, които са по някакъв начин ангажирани с намаляване на емисиите от въглероден диоксид. Звучи екзотично и ограничено, но всъщност не е. Всяка инициатива, която намалява емисии на сектора си, измества или значително намалява фосилните горива или увелича енергийната ефективност на различни процеси, би могла да влезе тук. Дали става дума за изолационни материали, саниране на сгради, високоефективни прозорци, батерии, соларни или вятърни енергийни инсталации, термопомпи, рециклиране, електрификация и много други продукти и услуги, всичко това влиза в категорията нисковъглеродна индустрия. Причината да слагаме всички тези многообразни неща в един кюп е проста - въглеродните емисии имат цена, а въглеродните квоти уверено придобиват качествата на глобална валута. Тази цена може да е изкуствено наложена и на мнозина може да им се струва измислена, макар този дебат да е дебат за това дали СО2 над определена концентрация се смята за вреден газ, но така или иначе цената я има, въглеродният пазар е тук и няма никакви признаци да се оттегля. Не само че няма, но и се разраства глобално. Европа оперира най-големия пазар на въглеродни емисии, стартирал още през 2005, но това далеч не е единственият случай. Съединените щати, Канада, Япония, Нова Зеландия и ред други страни имат въглеродни пазари. Китай, чиито СО2 емисии са по-големи от Европейския съюз и САЩ, взети заедно, в най-скоро време ще стартира своя схема за търговия. Не искам да споря дали човек може или не може да контролира климата, важното е, че намаляването на емисиите е както многомилиарден бизнес, така и ключов критерий за оценяване на индустриални процеси. То се превърна в двигател на нови грандиозни индустрии. Най-широко обсъжданите днес са вероятно електрификацията на транспорта (донякъде благодарение на PR гения на Илън Мъск) и соларната и вятърната енергетика, но списъкът е много по-дълъг. Технологиите за намаляване на въглеродните емисии са индустриална тенденция и ако я изпуснем, икономиката ни ще пострада тежко, а в най-добрия случай ще подминем огромни възможности за растеж и модернизация. Независимо от риториката на Доналд Тръмп днес САЩ и Китай са се вкопчили в битка за надмощие в нисковъглеродните индустрии. (Един от проектите на Китай например е глобалната електропреносна мрежа.) Това е битка, в която също се състезават Япония и западната част на Европейския съюз, Корея и няколко други амбициозни икономики. Напоследък дори Русия, икономика, която извън военния и космическия сектор има навика да се влачи по корем далеч зад всички световни иновации, започна да се поразбужда, а \"Газпром\" сериозно заговори за нисковъглеродно производство на водород. Неотдавна 60 главни изпълнителни директори на водещи фирми (включително \"Хитроу\", ИКЕА, финландската индустриална конфедерация, Unilever и др.) призоваха ръководителите на държавите - членки на ЕС, да приемат амбициозна програма за декарбонизация на европейската икономика. Аргументът беше: \"Пред нас стои спешна задача да декарбонизираме глобалната икономика за по-малко от едно поколение. Европа поведе последната индустриална революция. Ние вярваме, че тя трябва да поведе и тази. Това е първостепенна задача, ако искаме просперитет и сигурност за бъдещето на Европа.\" Всъщност, да, може. Било чрез правителствено подкрепена стратегия или органично, посвоему, дори без знанието на правителството. Както се случва досега. А случилото се у нас не само не е малко, то е впечатляващо за страна с репутацията на България. България някак неусетно се разви като дигитален регионален хъб. Дигитализацията е ключов компонент на нисковъглеродната икономика. България беше една от първите страни в ЕС, които постигнаха ВЕИ целите си за 2020 година. Както и да критикуваме начина, по който тези цели бяха поставени и после постигнати, фактът е факт. Този процес породи и глобална българска енергийна индустрия, за която доста хора дори и в енергийните среди не подозират. Български фирми са планирали и инсталирали соларен капацитет по света, който е около пет пъти по-голям от капацитета, инсталиран у нас. В България се разви модерното производство на батерии (Монбат), инвертори за соларната енергетика, устройства за контрол на енергийното потребление. Напоследък се разчу и че сме станали един от водещите производители на електрически велосипеди в Европа. Бумът на производство на компоненти за автомобилната промишленост е също от значение и подсказва, че България може да се класира в лютата конкуренция на електромобилността. Русенската фирма Sin Cars прави заявки за нарастващо производство на електромобили. Каквото и да говорим за качеството на българските електрокари от 70-те, България разполага със спомена за водещ световен производител от миналото, а носталгията е мощен двигател. Всъщност почти всичко, необходимо за производство на електрически превозни средства, го има в България. На всичко отгоре независимо от всички газови страсти България е електроенергийна, не газова или петролна страна. Географията е също на наша страна. България разполага и с \"Марица-изток\". За много политици и индустриалци това е въглищен комплекс, който трябва да се брани. \"Марица-изток\" обаче разполага с безценни активи за нисковъглеродната индустрия - площ от минимум 240 квадратни километра земя, достатъчна да поеме и най-амбициозната фотоволтаична програма в Европа, най-силната електропреносна мрежа в Югоизточна Европа, висок евтин соларен потенциал, хиляди висококвалифицирани техници и инженери, великолепна транспортна и газова инфраструктура, близост до пристанища, столици и летища, включително и летището на Истанбул, което се очаква да стане най-голямото в света. Към региона проявяват интерес световни компании от нисковъглеродната индустрия, които биха направили следващата инвестиционна стъпка, стига българското правителство просто да каже \"да, заповядайте\". Районът \"Марица-изток\" със своята инфраструктура и география предлага идеална възможност да се развие една от водещите европейски \"суперлаборатории на прехода\", предложени от Европейската инициатива за пътищата за декарбонизация. С подобна зона България може да се бори за привличане на огромни инвестиции, подкрепени от ЕС, за изграждане на заводи за батерии, електромобили, електрически автобуси, ново поколение кабели, компоненти за вятърната енергетика, инсталации за производство на водород, зареждащи устройства за електромобили и ред други продукти на индустриалния преход и на бъдещето. Така България може да стане особено желана дестинация за прехвърляне на част от китайския аутсорсинг на европейска територия, както и да стане реален участник в изграждането на свръхамбициозната енергийна инфраструктура между Китай и ЕС. \" \"Марица-изток\" има всички дадености да стане водещият европейски нисковъглероден индустриален клъстър. Иначе кандидати за тази позиция и в региона, и в останалата част на Европа има. Оценявайки тези активи и реалните постижения, какви са двата възможни сценария? Първият, по-вероятният, е България просто да продължи да привлича отделни аутсорснати производства, а отделни български предприемачи да стартират компании, които да си пробиват път в конкурентната европейска и световна среда. Вторият, който би бил по-желан, е правителството да вложи фокусиран политически ресурс зад привличането на новите нисковъглеродни индустрии в България. За разлика от някои мегаломански проекти в случая не са необходими финансови ресурси, а единствено административно усилие, политическа воля и политическо съгласие. Политическото съгласие е важно, за да бъде гарантирана стабилността на дългосрочната индустриална стратегия, особено след като България вече простреля инвестиционната си репутация в крака с въвеждането преди години на ретроактивни мерки срещу инвеститорите във възобновяемата енергия. България може да заеме централна позиция на индустриалната карта на Европа. За да стане това, ни трябва увереност и чист поглед напред. И трябва да заложим на хората, които могат, а не на хората, които са на ред.", "date": "2019.05.14", "title": "Може ли нисковъглеродната икономика да извади България от индустриалната периферия"}
{"url": "https://www.dnevnik.bg/evropa/2019/05/14/3905364_hiliadi_chehi_otnovo_protestiraha_sreshtu_noviia/", "text": "Хиляди чехи протестираха за трети пореден понеделник в Прага и в други градове с настояване за оставка на новия министър на правосъдието, предадоха световните агенции. Протестиращите твърдят, че  назначението на Мария Бенешова  за министър на правосъдието може да компрометира чешката съдебна система в момент, в който прокурори трябва да решат дали да повдигнат  обвинения срещу премиера Андрей Бабиш  за предполагаеми измами с европейски средства. В Чехия правосъдният министър има значителен контрол над прокурорите. Мария Бенешова беше назначена на поста през април. Тя беше адвокат и съветник на президента Милош Земан, който е близък съюзник на Бабиш. Бенешова беше и в служебното правителство, назначено от Земан през 2013 г. Земан неведнъж е критикувал чешките прокурори. Когато беше депутат, Бенешова гласува в парламента против искането на полицията да бъде снет парламентарният имунитет на Бабиш, за да може той да бъде разследван. Протестиращите и опозицията казват сега, че министърът може да се опита да влияе върху разследването срещу премиера. Тя отхвърля тези твърдения. Според чешки медии в протестите вчера в Прага са участвали 20 хил. души, а в Бърно - 2 хил., предаде \"Ройтерс\". Протестите в Чехия започнаха след политически мотивирани промени в съдебните системи на съседните Унгария и Полша, довели също до протести там и до спор с Европейския съюз, който твърди, че съдебните реформи заплашват върховенството на закона, отбелязва \"Ройтерс\". /БТА", "date": "2019.05.14", "title": "Хиляди чехи отново протестирaха срещу новия министър на правосъдието"}
{"url": "https://www.dnevnik.bg/bulgaria/2019/05/14/3905366_kratki_novini_v_burgas_protestirat_zaradi_stroej_v/", "text": ". МВР предостави ново оборудване на полицейските структури Тя е свързана с обезвреждане на опасни престъпници и провеждане на специализирани полицейски операции с висок риск срещу организираната и тежка престъпност, съобщава пресцентърът на МВР. Оборудването включва противокуршумни жилетки, противокуршумни каски и други. Сред тях е и шесколесна дистанционно управляема роботизирана система DEFENDER D2.1, предназначена за откриване, идентифициране и неутрализиране на обект със съмнение за наличие на взривно устройство, кола-бомба и конвенционални боеприпаси. Закупеното оборудване е разпределено на областните дирекции, както и на жандармерийските подразделения в страната. Звената \"Български документи за самоличност\" ще работят и в деня на евроизборите Служителите ще съдействат на гражданите, които нямат валидни документи за самоличност, да упражнят правото си на глас, съобщава пресцентърът на МВР. Звената ще работят от 08.30 до 19.30 часа. В седмицата преди датата на провеждането на изборите е създадена необходимата организация. Удостоверения за заявен постоянен и настоящ адрес се издават от общинската администрация. То се издава само, за да послужи пред секционната избирателна комисия и е валидно само за изборния ден, напомня МВР. Бургазлии протестират заради строеж в училищен двор Родители алармират за строеж на жилищен блок в двора на училище \"Любен Каравелов\" в града, съобщава Би Ти Ви. Те съобщават, че два дни първата плоча е била излята, и се притесняват, че няма достатъчно отстояние от учебното заведение. Строителният обект е за 6-етажна жилищна сграда, който се намира в двора на детската площадка. По думите на зам.-кмета на образованието в града Йорданка Ананиева строежът е спрян, а в момента проектът се преработва. ", "date": "2019.05.14", "title": "Кратки новини: МВР предостави ново оборудване на полицейските структури"}
{"url": "https://www.dnevnik.bg/evropa/evropeiski_parlament/2019/05/14/3905367_berlin_sledi_vnimatelno_riskovete_ot_ruska_namesa_na/", "text": "Германското правителство заяви вчера, че ще наблюдава с повишено внимание рисковете от намеса или кампания за дезинформация от страна на Русия на изборите за Европейски парламент в края на месеца, предаде \"Франс прес\". \"Не мога да ви посоча конкретни случаи тук, но от известно време е необходимо засилено внимание по този въпрос не само в Германия, а и на европейско равнище\", заяви пред журналисти говорителят на канцлера Ангела Меркел - Щефен Зайберт. \"Нашето засилено внимание не е неоснователно. Наблюдаваме внимателно дейността в интернет на различни международни източници, сред които е и Русия\", каза Зайберт. Говорителят отговори на медийна информация за влиянието, което Русия упражнява върху някои политически движения в Германия, особено върху крайнодясната партия \"Алтернатива за Германия\" - главна опозиционна сила в парламента. По същия начин еврокомисарят по правосъдието Вера Йоурова предупреди за това в интервю за германски всекидневник. \"Не трябва да позволяваме резултатите от изборите да бъдат фалшифицирани заради манипулации само в една от държавите членки\" на ЕС, обясни Йоурова. \"Европа трябва да е нащрек, изборите за Европейски парламент са тест да видим дали защитните механизми срещу руска намеса действат\", заяви за германската регионална медийна група Ер Ен Де литовският външен министър Линас Линкевичус. \"Не трябва да сме наивни: Москва се опитва да създаде състояние на постоянна нестабилност в ЕС и да се възползва от това в свой интерес\", добави литовският министър. След кампанията за последните парламентарни избори през 2017 г. Германия многократно е изразявала загриженост от руските опити за влияние над националния политически живот. Руският премиер Дмитрий Медведев определи през март тези страхове като \"абсурдна параноя\". /БТА", "date": "2019.05.14", "title": "Берлин следи внимателно рисковете от руска намеса на евроизборите"}
{"url": "https://www.dnevnik.bg/bulgaria/2019/05/14/3905369_rumen_porojanov_podade_ostavka/", "text": "Министърът на земеделието, храните и горите Румен Порожанов подаде оставка пред премиера Бойко Борисов, съобщи правителствената пресслужба. В мотивите за решението си Порожанов посочил, че не желае атаката срещу него да влияе на работата на правителството, се отбелязва в съобщението. Оставката е приета от министър-председателя Бойко Борисов. Оставката на Порожанов идва след  проверка на прокуратурата за злоупотреби  с евросредства в Държавен фонд \"Земеделие\" (ДФЗ) от времето, когато той беше негов ръководител.  Миналата седмица стана известно от  публикация на вестник \"Сега\" , продължавайки разследване на \"Биволъ\", и че имуществената декларация на земеделския министър е  публикувана в непълен вариант  от Комисията за противодействие на корупцията и отнемане на незаконно придобитото имущество (КПКОНПИ). Нейният ръководител Пламен Георгиев трябваше да излезе в отпуск по разпореждане на министър-председателя Бойко Борисов заради започнала  проверка от прокуратурата след съмнения в имущественото му състояние . \"Смятам, че положих всички усилия работата в едно от най-големите като обхват министерства да върви успешно\", е заявил Порожанов, цитиран от пресцентъра на министерството на земеделието. \"В сектора има много проблеми и със сигурност не всички са решени, но за всеки е направен опит за намиране на балансирано и справедливо решение. Резултатите за развитието на земеделския отрасъл ясно показват възходящата тенденция, такава се отчита и по отношение на износа на селскостопански стоки. Министерството изнесе изключително успешно председателство на съвета на ЕС с организирането на десетки събития и напредък по най-важната тема за сектора - Общата селскостопанска политика след 2020 г. В този период активно беше поставена темата с борбата срещу двойните стандарти при храните, която намери решение в пакета директиви, приети от Европейската комисия и Европейския парламент\", казва още Порожанов и благодари за работата си със земеделските производители и браншовите организации. В началото на месеца премиерът  Бойко Борисов увери  в интервю за БНТ, че всички членове на партия ГЕРБ, която той председателства, които са извършили нарушения с купуването на апартаменти на цени под пазарните и строителството на къщи за гости с евросредства, ще си понесат отговорността. \"Всеки, попаднал в такава ситуация, всеки, не мислил с главата си, всеки, поддал се на манталитета си или решил, че всичко му е позволено, ще си понесе най-тежкото наказание и отговорност\", заяви Борисов и добави, че \"подаването на оставка е половината от работата\". Скандалът с  новите апартаменти на управляващите  не стихва от март, когато зам.-председателят на ГЕРБ Цветан Цветанов подаде оставка като  председател на парламентарната група на партията  и като депутат след публикация за новия му апартамент в столичния квартал \"Изток\", купен от строителната компания \"Артекс\" на  по-ниски от пазарните цени . Заради апартаменти, купени от \"Артекс\" на цени под пазарните, оставки подадоха още правосъдният министър  Цецка Цачева , зам.-министърът на спорта  Ваня Колева  и зам.-министърът на енергетиката  Красимир Първанов .", "date": "2019.05.14", "title": "И Румен Порожанов подаде оставка"}
{"url": "https://www.dnevnik.bg/evropa/2019/05/14/3905368_sesiiata_na_britanskiia_parlament_e_nai-dulgata_ot_350/", "text": "В безизходица за начините да постигне излизането на Обединеното кралство от Европейския съюз, текущата сесия на британския парламент стана най-дългата от Английската гражданска война (1642 - 1651) насам, съобщи \"Ройтерс\", като се позовава на съобщение на библиотеката на Камарата на общините. Парламентарните сесии във Великобритания обикновено продължават една година, от пролет до пролет, но след изборите през юни 2017 г. правителството обяви, че ще проведе необичайна двегодишна сесия, за да се справи с усложненията на Брекзит. След като обаче сделката на премиера Тереза Мей за Брекзит беше отхвърлена от парламента три пъти и при безизходицата на депутатите да намерят път напред, в момента няма признаци правителството да планира да сложи край на настоящата сесия. Според библиотеката на Камарата на общините парламентарната сесия стана най-дългата за последните 350 години на 7 май, а днес тя вече ще има 300 пленарни заседания. Това я прави втората най-дълга сесия за всички времена. До абсолютния рекорд обаче на парламента му остава доста време. Най-дългата сесия, известна като \"Дългият парламент\", е продължила от ноември 1640 г. до април 1653 г., или общо 3322 дни. Вчера, след поредния кръг от разговорите между правителството и опозиционната Лейбъристка партия, говорител на премиера Тереза Мей съобщи, че двете страни продължават да търсят път напред по въпроса за излизането на Обединеното кралство от Европейския съюз. /БТА", "date": "2019.05.14", "title": "Сесията на британския парламент е най-дългата от 350 години насам"}
{"url": "https://www.dnevnik.bg/bulgaria/2019/05/14/3905372_unss_otdava_imoti_pod_naem_na_dvoino_po-niski_ceni_ot/", "text": "Университетът за национално и световно стопанство (УНСС) дава под наем имотите си на цени, двойно по-ниски от средните за пазара. Това се случва, въпреки че преди няколко седмици учебното заведение обяви, че е заплашено от изпадане в неплатежоспособност, и държавата го подпомогна финансово, показва репортаж на Би Ти Ви. УНСС разполага с 32 имота, а 23 от тях са отдадени под наем, като нито един от тях не се използва за академична дейност. Предназначението им е най-често е за складове, офиси, пералня, както и за дискотека и ресторант. Според информация на медията сградата, която се използва за популярен поп-фолк клуб в \"Студентски град\", е отдадена за 7 лв./квадрат. Подобна е и ситуацията с друго помещение, наето от същата фирма, което е ресторант, а цената му е 4.8 лв./квадрат.  Пример за такъв имот е поп-фолк клуб в \"Студентски град\", който е сред хитовите заведения в София. Университетът е отдал помещението срещу наем от 3785 лева на месец без ДДС, или 7 лева на квадратен метър. От репортажа става известно, че цените във въпросния поп-фолк клуб са доста високи, а посещаемостта е значителна дори през работни дни. По думите на Виктория Велчева, експерт от фирма за недвижими имоти, цитирана от медията, към настоящия момент най-ниската цена на пазара в момента е 5.3 евро без ДДС. Средните цени са 5-7 до 9 евро на квадратен метър за района. \"За да отдадем каквато и да е сграда под наем, се вика лицензиран оценител. Ние не определяме сами началната тръжна цена. За тази дискотека имаше само един кандидат. По-добре е да отдадем едно помещение под наем, отколкото да стои празно\", коментира Николай Бакърджиев, помощник-ректор по стопанската част в УНСС, в ефира на Би Ти Ви.  Според коментара му всички процедури са спазени, а обявлението е качено на сайта на университета и седи там, докато не завърши процедурата. \"Договорът е за 10 години, след изтичането му ще се опитаме да вдигнем цената, защото сградите са ремонтирани\", заяви Бакърджиев. Според него имотите на УНСС се управляват добре. В края на април  правителството одобри 7.5 млн. лв . за УНСС. На 23 април ръководството на университета  изпрати отворено писмо  до медиите, в което се искаха пари от държавата за покриване на задължения за довършване на новия учебен корпус. Предупреждаваше се, че в противен случай сметките на университета може да бъдат запорирани и да се стигне до фактическа неплатежоспособност. Искането на университета беше за 10.3 млн. лева, за да бъде завършен и оборудван новият корпус. Строителството, чийто изпълнител е консорциум между фирмите \"Главчев инженеринг\" ЕООД и \"Вамос\" ООД, е започнало през декември 2016 г. и трябваше да приключи през юни т.г. Част от финансирането е по оперативна програма \"Региони в растеж\" - 4.5 млн. лева, а останалата - 7.5 млн. лева - ангажимент от страна на държавата, като според ръководството на УНСС са обещани траншове от по 2.5 млн. лева всяка година. В позицията се съобщаваше, че държавата не е превеждала средствата, които е обещала, и спешно бяха поискани не 7.5, а 10.3 млн. лева, за да не се провали проектът. П ремиерът беше на място и разгледа строежа , след което обеща да бъдат отпуснати 7.5 млн. лв. - договорената сума през 2016 г. Така ръководството на университета ще трябва да намери 1.2 млн. лева за допълнителните разходи по строежа и поне 450 хил. лева, за да покрие финансовите корекции, които са наложени заради нередности при усвояването на финансирането от 4.5 млн. лева по оперативна програма \"Региони в растеж\".", "date": "2019.05.14", "title": "УНСС дава под наем имоти на двойно по-ниски цени от средните за пазара"}
{"url": "https://www.dnevnik.bg/politika/2019/05/14/3905361_gabriel_vs_ioncheva_rabota_za_silna_evropa_sreshtu/", "text": "Критики за корупцията в България и управлението на Бойко Борисов, изброяване на постигнатото от ГЕРБ и вяли заявки за бъдещата работа в Европейския парламент (ЕП) - това бяха основните теми в първия телевизионен дебат между водачите на евролистите на ГЕРБ и \"БСП за България\" Мария Габриел и Елена Йончева, който се проведе в ефира на \"Нова телевизия\". Елена Йончева цитираше различни доклади за корупцията и злоупотребите с европейски средства в България и повтаряше тезата, че българите са най-бедните в Европейския съюз (ЕС). Мария Габриел се опитваше да връща разговора в европейската тематика и цитираше други данни. Тя дори обяви, че Йончева се държи като кандидат за избори за национален парламент или за лидер на БСП. Имаше прекъсвания, едновременно говорене и често не се разбираше какви данни се цитират и какви са тезите на кандидатите. На дебата и двете бяха с бели блузи и сака - Габриел със синьо, а Йончева - с черно. Настоящият еврокомисар каза, че след изборите тя ще има \"работа, работа, работа\" за \"силна, сигурна и суверенна Европа\". \"Дипломация и твърдост са моите качества. Каузата е България - с дух и сърце\", обяви още Габриел. От своя страна Елена Йончева обеща да изнесе битката срещу корупцията и за справедливостта у нас в Европа. Тя каза как следващият еврокомисар може да е социалист, но после заговори как социалистите ще има голямо присъствие в европарламента, от което се разбра, че може би визира следващия председател на Европейската комисия (ЕК). Атаки по Борисов и Радев  Първият сблъсък между кандидатите бе заради \"участието\" на премиера Бойко Борисов и президента Румен Радев в кампанията. И БСП, и ГЕРБ внесоха жалби в Централната избирателна комисия (ЦИК) по този въпрос. Според Йончева Борисов е председател на предизборния щаб на ГЕРБ според сайта на партията, което е нарушение на Закона за администрацията и той трябва да е в отпуск. \"ГЕРБ, като погазва закона, атакува противника си, в случая Радев\", смята водачът на листата на БСП. Мария Габриел пък обясни, че като лидер на ГЕРБ Борисов е председател на щаба, който работи само с коалиционните партньори. По думите й премиерът не е ходил на партийни събития, а президентът трябва да се държи като обединител на нацията. В отговор Йончева каза: \"Но когато престъпността се е сляла с управлението, президентът трябва да е коректив\". Корупцията в числа Елена Йончева цитираше различни европейски доклади за корупцията у нас. Според един от тях 2/3 от сигналите не се разследват. Мария Габриел пък отговаряше, че има доклади, според които в България перспективата е добра. Кандидатът на ГЕРБ даде пример, че при 52 хиляди разследвани от ОЛАФ случая на злоупотреби много малко са в България, а в други 14 държави има много повече. Според Мария Габриел е важно България да не се опитва да замаже скандалите. Тя обяви, че при нарушения плащат не хората, а нарушителят чрез т.нар. финансова корекция на проектите (бел. авт. - при корекции се намалява европейското финансиране и бенефициентът по проекта трябва да осигури допълнително съфинансиране). \"Има ли потенциал да е по-добре? Да, с прозрачност. Ако имаше система ИСУН преди години, днес нямаше да има проблеми като с къщите (бел. авт. - визира злоупотребите с европарите за къщите за гости)\", каза Габриел. ИСУН е националната система за наблюдение и управление на евросредствата у нас, в която има информация за проектите (системата можете да видите  тук ). Елена Йончева не реагира по темата с къщите. Според нея е голям проблем, че 70% от евросредствата за земеделие са изразходвани само от 100 фирми, а трябвало да се дават и на малки производители. В Родопите например 70% от картофите според журналиста били внос. \"В България се създава герберски капитализъм, а не пазарна икономика\", смята водачът на листата на \"БСП за България\". В отговор Габриел каза, че 90 490 стопанства са получили плащания и има над 5 хил. млади стопани. Ще има ли единна минимална заплата в ЕС  На въпроси за следващия Европейски парламент (ЕП) Елена Йончева каза: \"Има шанс следващият европейски комисар да бъде социалист. Очакваме силна група в следващия парламент.\" А Мария Габриел отговори: \"Рано е да се говори за българския комисар. Важно е да не позволяваме антиевропейските и популистки партии да имат мнозинство в следващия европейски парламент.\" Двамата кандидати се обявиха за обща европейска отбрана и за общ механизъм за формиране на доходите в ЕС. Мария Гарбиел поиска нулева толерантност към нелегалните мигранти, а Елена Йончева говори за проблемите с оградата по границата с Турция и поиска обща външна политика на ЕС, защото \"трябва да изнасяш мир, за да не внасяш бежанци\". Според кандидата на ГЕРБ чрез Фонда за убежища ще има възможност при належащи нужди да се помага на държавите за бежанците, както и с пари за оборудване. И двете се обявиха за общ принцип за формиране на европейските заплати. Според Мария Габриел като абсолютна ставка не е възможно да има единна европейска заплата, тъй като - ако си работодател и даваш заплата от 800 лева, а трябва да даваш 2000, ще затвориш. \"Искаме общ принцип за формирането на европейските заплати\", каза кандидатът на ГЕРБ. Според Йончева също трябва да има общ стандарт при определянето на минимална европейска пенсия и заплата, като минималната заплата да е 60% от средната. \"Шайката ГЕРБ\", БСП и емигрантите  При темата за доходите Елена Йончева обяви как Бойко Борисов гони хората от България, заради което всъщност безработицата у нас намалявала. Тя цитира данни на Българската стопанска камара как 81% от обществените поръчки се правят за определени хора. \"Кой ще остане в България, след като трябва да е част от шайката, от голямата престъпна група ГЕРБ\", попита Йончева. Мария Габриел отвърна, че е имало две вълни, при които хората са напуснали страната. Първата била голямата екскурзия, при която стотици хора са прокудени, а втората - през 1991 г., заради което вече имало 2 млн. българи зад граница. \"Трябваха ни 25 години, за да преодолеем този удар на БСП. Миналата година броят на връщащите се е повече от заминаващите\", обяви още кандидатът на ГЕРБ. Време за въпроси  В последния кръг от дебата двамата кандидати имаха възможност да зададат въпроси една към друга. Мария Габриел попита Йончева по кои теми ще работят в Европа, а тя й отговори, че е готова да работи с \"честни и почтени хора\" по наболели теми като справедливост, бедност и демографска криза, тъй като България се превръщала в демографска пустиня. Кандидатът на \"БСП за България\" отново цитира доклад - този път на Световната банка, според който 22% от БВП у нас се губи в резултат на корупция. Габриел я коригира и обяви, че вторият изнесен офис на банката с 400 работни места ще е у нас. На въпрос на Мария Габриел Елена Йончева каза, че подкрепя кандидата на Партията на европейските социалисти (ПЕС) за председател на Европейската комисия Франс Тимерманс, понеже той сключил споразумение с Турция за бежанците. Кандидатът на ГЕРБ я коригира, че споразумението е сключено от комисарят за миграцията Димитрис Аврамопулос.  Елена Йончева обяви, че според \"Репортери без граници\" властта и престъпността оказват натиск над журналистите в България и че властта и престъпността са едно и също нещо. След това попита Габриел за битката с фалшивите новини. Настоящият еврокомисар отговори, че се бори с тях, но има две червени линии, които не прекрачва - свободата на словото и достъпа до информация. После благодари на медиите в България, че с разкритията около имотните скандали са опровергали класациите и могат да помагат за изграждането на страната. На въпрос на Йончева как след тези скандали Габриел застава като лице на ГЕРБ, водачът на листата на партията на Борисов обяви: \"Нека не бъркаме изборите. Ние не сме тук за национални избори. Мога да защитавам националния интерес. При защита на националния интерес в Европа нямат място тяснопартийните дрязги. За мен е важно държавата да не се опитва да замазва при злоупотреби.\" Попитана от Габриел, Йончева каза, че иска да е в бюджетната комисия в европарламента, за да се видят къде са евросредствата у нас. \"Корупцията е част от причините, заради които хората бягат\", допълни журналистът. Габриел каза, че с контрола на евросредствата се занимава друга комисия. \"Имаме една България и Европа. Нека да устояваме позицията на България в ЕС. Европа да се усеща във всяко населено място у нас\", каза Габриел в заключителни думи. Тя обяви, че ще защитава влизането на България в Шенген и еврозоната, както и ще се бори срещу двойния стандарт в храните. \"Но вие не ни приехте закона срещу двойния стандарт на храните в България\", репликира я Йончева. После допълни, че изборите са важни, тъй като в България 60% са функционално неграмотни. Попитани какво харесват в другата, Йончева каза, че харесва брюкселското говорене у Габриел. Кандидатът на ГЕРБ й отвърна: \"Говорите като за национални избори и като за лидер на БСП. Факти и аргументи трябват в дебатите, а не фалшиви новини.\" И допълни, че харесва, че и двете са жени.", "date": "2019.05.14", "title": "Габриел срещу Йончева: Работа за силна Европа срещу изобличаване на корупцията в България"}
{"url": "https://www.dnevnik.bg/ot_vas/novini_ot_vas/2019/05/14/3905373_zonata_za_otdih_do_junashkiia_salon/", "text": "Зоната за отдих до Юнашкия салон във Варна вече е завършена.", "date": "2019.05.14", "title": "Зоната за отдих до Юнашкия салон"}
{"url": "https://www.dnevnik.bg/politika/2019/05/14/3905392_dogan_pomoli_dps_za_proshka_i_poiska_vutreshni_borbi/", "text": "В обръщение към членовете и симпатизантите на ДПС почетният председател на партията Ахмед Доган помоли за прошка и поиска мобилизация за европейските избори, понеже те трасират пътя на ДПС за доброто представяне на следващите местни и парламентарни избори в България. Обръщението бе разпространено от пресцентъра на партията. Водач на листата на ДПС за европейските избори е лидерът Мусфата Карадайъ, втори е депутатът и бизнесмен Делян Пеевски, който не се е появявал публично от две години, а на неизбираеми места има много млади членове на ДПС. В листата не е включена зам.-председателят на партията и настоящ евродепутат Филиз Хюсменова. \"Дневник\" публикува пълния текст на обръщението: Скъпи съмишленици! Тези евроизбори за Европейски парламент са изключително важни за ДПС, защото трасират пътя за доброто ви представяне на следващите местни и парламентарни избори в България. Политическият код на ДПС се основава на постоянното подмладяване и непрекъснато движение към по-добри условия на живот с по-голяма свобода, отговорност и толерантност. От възникването си ДПС винаги е залагало на младостта и бъдещето. Затова се обръщам към разсърдените и разочарованите: ако има допуснати грешки в близкото минало – Простете! Каузата на ДПС е твърде голяма, за да си позволим лукса да се борим помежду си и да спъваме развитието на младите хора да живеят по-свободни в един по-добър свят, който те имат куража да изградят за себе си. Този избор на визия за развитие е техен. И ако искаме да имаме европейски път на развитие, ние трябва да ги подкрепим и насърчим! Пожелавам ви да постигнете пълна мобилизация и успехи, които да ви удовлетворят! Бъдете благословени! Винаги ваш: Ахмед Доган", "date": "2019.05.14", "title": "Доган помоли ДПС за прошка и поиска вътрешни борби да не спъват развитието на младите хора"}
{"url": "https://www.dnevnik.bg/zdrave/2019/05/14/3905402_finansovite_tavani_za_kupuvane_na_lekarstva_ot/", "text": "Със седем месеца се отлага изискването болниците да не купуват лекарства на цени, по-високи от стойността, на която се плаща с публични средства съответният лекарствен продукт. Това предвижда проект за промени в наредбата за условията, правилата и реда за регулиране и регистриране на цените на лекарствените продукти, пуснат за съгласуване от здравното министерство. Правилата, по които болниците трябваше да имат този финансов таван за лекарствата, които купуват, трябваше да влязат в сила от 1 април. Сега здравното министерство планира да отложи изменението за 1 ноември. Здравните власти са установили, че въвеждането на новите правила от 1 април вероятно ще доведе до сътресения и до липса на лекарства в болниците, се разбира от мотивите, макар това да не е директно казано. \"Целта на предложената промяна е да не се допусне възникването на проблеми, които да рефлектират неблагоприятно върху пациентите и доставчиците на лекарствени продукти и които евентуално биха ограничили достъпа на пациентите до лекарствени продукти\", посочват от здравното министерство. Друго желание на здравните власти е така преходът към новите правила за търговците на едро и за болниците да бъде по-плавен. \"По този начин не би се прекъснал процесът по лекарствоснабдяване, в резултат на което не би се компрометирало качественото лечение на българските граждани\", се казва още в мотивите.", "date": "2019.05.14", "title": "Финансовите тавани за купуване на лекарства от болниците се отлагат със седем месеца"}
{"url": "https://www.dnevnik.bg/evropa/evropeiski_parlament/2019/05/14/3905404_video_kak_shte_bude_izbran_sledvashtiiat_predsedatel/", "text": "За първи път в историята на ЕС през 2014 г. европейските избиратели имаха думата по въпроса кой да бъде определен за председател на Европейската комисия благодарение на процеса за избор на водещ кандидат. Как работи системата, която определя водещия кандидат, можете да видите в краткото видео на Европейския парламент. Утре ще се проведе дебат между номинираните за поста председател на еврокомисията - Манфред Вебер (Европейска народна партия), Франс Тимерманс (Партия на европейските социалисти), Ян Захрадил (Европейски консерватори и реформисти), Маргрете Вестегер (Алианс на либералите и демократите за Европа), Ска Келер (Европейска зелена партия) и Нико Куе (Европейска левица).", "date": "2019.05.14", "title": "Видео: Как ще бъде избран следващият председател на eврокомисията"}
{"url": "https://www.dnevnik.bg/zdrave/2019/05/14/3905443_otkazvano_li_e_lechenie_na_pochinal_hiv-pozitiven/", "text": "Изпълнителната агенция \"Медицински одит\" да провери връщан ли е ХИВ-позитивен пациент от болници, имало ли е отказ той да бъде приет в болници в Плевен и Велико Търново. Защо близките на вече починалия човек все още не са получили изследванията, с които той е бил изписан от Националната хематологична болница малко преди да почине. За това настояха в своя позиция от Националната пациентска организация. Агенция \"Медицински одит\" вече се е самосезирала и е започнала проверка във връзка със смъртта на 5 май на британеца Крейг Харпър, който от няколко години живее в село Стояновци, Врачанско. Здравните власти не дават повече подробности и коментари преди края на проверката. Обикновено тези проверки продължават няколко месеца и рядко получават публичност. Дали тя ще обхване и казусите, посочени от пациентската организация и от близки на загиналия, засега не е ясно. \"Системните стигма и дискриминация, които се проявяват спрямо пациентите с ХИВ в българската здравна система, убиват\", посочват в позицията си Националната пациентска организация. Те искат да сигнализират, че в България пациенти не умират от ХИВ и СПИН, а от забавено лечение, неясни диагнози и подхвърляне. \"Инфекционистите в петте специализирани центъра за лечение на ХИВ/СПИН в страната са оставени сами да се справят с цялата комплекност на ХИВ инфекцията и коморбидните състояния. Уви, те няма как сами да спечелят битка срещу онкологично заболяване, ако не се включат онколозите или пък да предотвратят инфаркт. Антиретровирусната терапия е само една част от комплексната медицинска грижа, от която се нуждаят пациентите с ХИВ\", се казва още в становището. Какви са причините за смъртта на Крейг Харпър тепърва ще се изяснява. Близките му и пациентската организация разказват, че след като през февруари и март се установило, че той има нисък хемоглобин и желязо в кръвта, била потърсена лекарска помощ. В болниците във Велико Търново и в Плевен, където била потърсена лекарска помощ, било отказано да бъде приет, разказват близки на починалия. Спешна помощ му е предоставена в \"Пирогов\", където потвърждават и ХИВ-статуса на пациента. Затова той е приет в отделението по придобита имунна недостатъчност в инфекциозната болница в София. Там продължава лечението му, правят му се кръвопреливания, но без резултат, отбелязват от Националната пациентска организация, които съдействат на човека и на роднините му. В процеса на търсене на причините за състоянието на Харпър медиците от ХИВ-отделението се усъмняват за хематологично заболяване, като искат консултация от УМБАЛ \"Иван Рилски\", която се намира непосредствено до Инфекциозна болница и разполага с ниво на компетентност, напълно покриващо грижата и за ХИВ-позитивни пациенти, се казва в становището. Консултиращият лекар обаче отказал да приеме Крейг Харпър за изследвания и уточняване на диагнозата му. Така пациентът е приет в Националната хематологична болница. На третия ден след приемането е изписан с обяснението, че няма хематологично заболяване. Официалните резултати от тези тестове все още не са предоставени на близките с мотива, че не са готови, посочва неправителствената организация. \"Национална пациентска организация категорично смята, че Крейг Харпър загина от неизяснена диагноза и от мълчалив отказ от лечение\", се казва още в становището.", "date": "2019.05.14", "title": "Отказвано ли е лечение на починал ХИВ-позитивен човек, пита пациентска организация"}
{"url": "https://www.dnevnik.bg/sviat/2019/05/14/3905442_zagubite_na_uber_i_lyft_durjat_konkurentite_na/", "text": "Ценовата война между Uber (\"Юбър\") и Lyft (\"Лифт\") донесе милиарди долари загуби и за двете компании за споделено пътуване, докато те се борят за пътници и шофьори. В едно отношение обаче това бе добра новина за инвеститорите, вложили парите си в компаниите, които току-що излязоха на борсата: Загубите изплашиха конкуренцията и осигуриха на лидерите в бранша дуопол в почти всеки град в САЩ. Двете компании от Сан Франциско вече загубиха общо 13 милиарда долара. И при условие че не се вижда ясен път към печалба, никой друг няма кой знае какъв стимул да отправи предизвикателство към тях, като прибегне до същия модел, разчитайки на хора, каращи личните си автомобили, да взимат пътници чрез смартфон приложение, каза Сюзан Шахин, съдиректор на Центъра за изследвания на устойчивостта на транспорта към Калифорнийския университет в Бъркли. Дори ако друг конкурент се осмели да навлезе на пазара, по всяка вероятност ще му е трудно да събере достатъчно пари, за да се превърне в реална заплаха, след като  Uber и Lyft  си осигуриха през изминалото десетилетие милиарди долари от инвеститори в замяна на дялове. И през последните шест седмици те придобиха допълнителни 10.4 милиарда долара от първичните си публични предлагания (ППП). \"Има само дуопол, тъй като двете компании разполагат с достатъчно капитал, за да се конкурират една с друга, но никой друг не може да прави това\", каза анализаторът от Gartner Майкъл Рамзи. Ситуацията вероятно няма да се промени, докато някоя от десетките компании, които се опитват да създадат  самоуправляващи се автомобили , не усъвършенства технологията си до такава степен, че да може да създаде мрежа от таксита роботи, което да извади хората шофьори от уравнението. Един такъв пробив би позволил на онзи, който съумее да го направи, да понижи цените си под предлаганите от  Uber и Lyft. Компанията  Waymo , която е филиал на  Google , не крие своите намерения да си пробие път на пазара за споделения пътувания с парк от  автономни автомобили  - технология, по която тя работи през последното десетилетие. Waymo започна да предлага услуга за споделено пътуване с роботизирани ванове в района на Финикс преди пет месеца, но сега само 1000 души имат право да я използват. Освен че играе водеща роля за внедряването на роботизирани автомобили на пазара, Waymo има зад гърба си повече пари от Uber и Lyft, взети заедно. Тя е собственост на Alphabet - компанията, майка на Google, която разполага със 113 милиарда долара. В документите за своето ППП Uber посочи Waymo като потенциална заплаха наред с Tesla, Cruise Automation на General Motors и Apple. Lyft също спомена Waymo и Apple сред компаниите, които биха могли да подкопаят позицията й на втората най-масова услуга за  споделено пътуване . Повечето експерти обаче са на мнение, че все още ни делят много години от времето, когато технологията на автономните автомобили ще достигне такова равнище, че да може да поддържа голям парк от таксита роботи. Дотогава дуополът в САЩ вероятно ще се запази, давайки на Uber и Lyft лукса да се съсредоточат върху растежа, а не върху печалбата, твърдят анализатори. Това означава, че цените на услугите за споделено пътуване в Съединените щати по всяка вероятност ще останат под цената на услугата - истинска благодат за потребителите. \"Тези субсидии ще се запазят, докато всяка компания смята, че ще печели нови потребители от по-ниската цена\", прогнозира Алехандро Ортис, главният анализатор в SharesPost. \"Сега целта е растежът, но той е скъп.\" В крайна сметка обаче ще се засили инвеститорският натиск върху компаниите да правят пари и това почти със сигурност ще изисква повишаване на цените на услугите. В Нюйоркската фондова борса в петък главният изпълнителен директор на Uber Дара Хосровшахи намекна, че компанията ще се съсредоточи върху печалбата след три до пет години. Този график засега не е добре приет на Уолстрийт. Акциите на Lyft поевтиняха с 29% спрямо равнището при излизането си на борсата преди шест седмици, а Uber се сгромоляса при пазарния си дебют в петък, губейки близо 8%. Пазари със само един или двама доминиращи играча често създават ситуации, при които компании злоупотребяват със своята мощ или се опитват да смачкат конкуренцията. Регулатори и законодатели в целия свят твърдят, че това вече се е случило в много технологични подотрасли - Facebook, както изглежда, е непристъпна крепост в областта на социалните мрежи, Google доминира сред търсачките, а Amazon контролира голям дял от онлайн търговията. Това предизвика призиви за раздробяване на някои от тези компании, по-конкретно на Facebook, чийто съосновател  Крис Хюс заяви неотдавна , че бившата му компания е станала прекалено могъща и това не е добре за обществото. Засега Uber и Lyft използват всички пари, които събират от инвеститорите, за да държат цените сравнително ниски, издигайки бариера за по-малките си конкуренти, които не разполагат с необходимия капитал, за да могат да си позволят да понасят големи загуби. Вземете за пример Остин, в щата Тексас. Uber и Lyft се изтеглиха от града през 2016 г., след като избирателите одобриха регулации за компаниите за споделено пътуване, включително проверки с взимане на пръстови отпечатъци за техните шофьори. В технологично развития Остин навлязоха четири конкурента, включително две местни компании. На следващата година обаче законодателното събрание на Тексас прие по-либерална нормативна уредба на щатско равнище, която отмени действието на регулацията в Остин и Uber и Lyft се завърнаха. Скоро след това три от конкурентните компании - бостънската Fasten, местната GetMe и Fare от Финикс - се оттеглиха, а последната - RideAustin, която е с идеална цел, загуби хиляди пътници. \"Само за два месеца тези три компании си отидоха\", обобщи Крис Симек, изследовател от Транспортния институт към Тексаския университет A&M, който е съавтор на проучване на влиянието на Uber и Lyft върху сектора на споделеното пътуване в Остин. Uber не се справя толкова успешно с конкуренцията извън САЩ. През последните три години компанията развя бяло знаме в Русия, Китай и части от Югоизточна Азия, като продаде услугите си в тези части от света на по-силни конкуренти. Lyft досега не е излизала извън Северна Америка, така че няма кой знае колко други конкуренти освен Uber в САЩ. Via успя да си намери ниша чрез система за ефективно споделено пътуване в Ню Йорк, Вашингтон и Чикаго и договори за предоставяне на транспортни услуги в около 70 града по света. Тя се конкурира най-пряко в Ню Йорк, където Uber и Lyft също предлагат подобни услуги, които транспортират голям брой пътници. Via се е специализирала в превозването на шестима пътници едновременно, предимно с ванове, и нараства, тъй като може да свърши по-ефективна работа, транспортирайки повече хора, каза нейната говорителка Габриел Маккейг. В същото време тя призна, че компанията при все това губи пари и инвестира в разрастването на своя бизнес. И докато ситуацията не се промени, поне засега, Uber и Lyft ще са окупирали сектора на споделеното пътуване. \"На този етап е трудно да си представим навлизането на трети или на четвърти играч\", заяви анализаторът от финансовата компания D. A. Davidson Том Уайт. \"Мисля, че наблюдаваме дуопол в Северна Америка.\" /БТА", "date": "2019.05.14", "title": "Загубите на Uber и Lyft държат конкурентите на дистанция"}
{"url": "https://www.dnevnik.bg/evropa/evropeiski_parlament/2019/05/14/3905449_marin_lyo_pen_podkrepi_slovashkata_kraina_desnica_za/", "text": "Ръководителката на френската крайнодясна партия Национален сбор Марин льо Пен посети вчера Словакия, за да подкрепи местна крайна десница преди изборите за Европейски парламент този месец, предаде агенция \"Франс прес\". Днес следва визита в Естония, където тя ще се опита да събере максимален брой депутати в бъдещата националистическа група, която разчита да формира в ЕП.  В края на миналия месец  Марин льо Пен  предприе пътуване до Чехия, а в неделя протегна ръка на унгарския лидер популист  Виктор Орбан  и на управляващата в Полша консервативна националистическа партия  \"Право и справедливост\". \"Идваме в сърцето на нашата Европа, свидна за сърцата ни, за да подкрепим нашия словашки съюзник - партия \"Ние сме семейство\" и нейния председател, моя скъп приятел Борис Колар\", заяви лидерката на френската крайна десница на пресконференция в Братислава след среща на националистически партии от Европа. Според прогнозите \"Ние сме семейство\", която има 11 депутати в парламента на Словакия, може да спечели едно място в Европейския парламент. \"Преживяваме исторически момент и всички признаци сочат, че сме в навечерието на голям политически обрат в Европа\", каза Марин льо Пен. Тя увери, че \"концепцията за една Европа, отричаща правото на нациите да съществуват, авторитарната визия за един Европейски съюз, изживяван като затворнически, днес масово се отхвърлят от народите\". По думите й значението на предстоящия вот \"дори надхвърля строгите европейски рамки, защото се вписва в новото разделение между националисти и глобалисти - това естествено са икономически дебати, но също и в най-голяма степен политически\", изтъкна Марин льо Пен. ", "date": "2019.05.14", "title": "Марин льо Пен подкрепи словашката крайна десница за евроизборите"}
{"url": "https://www.dnevnik.bg/sport/2019/05/14/3905436_manchestur_siti_e_zaplashen_da_ne_igrae_v/", "text": "Европейската футболна асоциация (УЕФА) ще заседава след седмица дали да изхвърли \"Манчестър сити\" от европейските клубни турнири, съобщава \"Ню Йорк таймс\". Според информация на изданието финансовият регулатор на УЕФА е препоръчал  английският шампион  да бъде изхвърлен от Шампионската лига заради нарушаване на правилата за финансов феърплей. Още през март УЕФА  започна разследване  на \"гражданите\", след като \"Шпигел\"  публикува документи от Football Leaks , в които се виждат нарушения на клуба. \"Председателят на Комисията по финансов контрол ще има последната дума по предаването на случая на съдебен състав, което може да стане още следващата седмица\", пише \"Ню Йорк таймс\". Председателят на комисията е бившият премиер на Белгия  Ив Л ьо терм . Според \"Ню Йорк таймс\" той ще препоръча поне една година наказание за английския клуб. Не е ясно обаче дали то ще влезе в сила от следващия сезон 2019-20 или за сезон 2020-21 г. Ако \"Сити\" бъде наказан, клубът ще може да обжалва пред Спортния арбитражен съд в Лозана (CAS). Според пресата в Англия \"гражданите\" подготвят сериозна селекция през лятото. Сред набелязаните цели от Пеп Гуардиола са нападателят на \"Айнтрахт\" (Франкфурт) Лука Йович, централният защитник на \"Аякс\" Матайс де Лихт и халфът на \"Атлетико\" (Мадрид) Родри.", "date": "2019.05.14", "title": "\"Манчестър сити\" е заплашен да не играе в Шампионската лига"}
{"url": "https://www.dnevnik.bg/sviat/2019/05/14/3905457_amerikanski_sud_naredi_baier_da_plati_2_mlrd_dolara/", "text": "Съд в американския град Сан Франциско задължи германския концерн \"Байер\" (Bayer) да изплати обезщетение от над 2 млрд. долара на двама американци, за чиито ракови заболявания се предполага, че са свързани с хербицида  \"Раундъп\"  (Roundup), съобщиха световните агенции.  \"Раундъп\" се произвежда от \"Монсанто\" (Monsanto), която миналата година бе  придобита от \"Байер\"  в сделка за 63 млрд. долара.  Алва Пилиът и съпругата му Албърта твърдят, че са развили неходжкинови лимфоми заради контакт с препарата. Те се борят със заболяването от девет години.  Според съда нито \"Монсанто\", нито \"Байер\" са информирали надлежно потребителите, включително семейство Пилиът, че  \"Раундъп\"  може да предизвика рак. Активното вещество в \"Раундъп\" е  глифозат.  В САЩ срещу \"Монсанто\" и сегашния й собственик са заведени стотици искове, припомня ТАСС. Компаниите са обвинявани в умишлено укриване на информация за канцерогенността на хербицида. \"Байер\" отхвърля обвиненията с твърдение, че има множество изследвания, които не потвърждават  глифозатът да е опасен  за здравето на хората. / БТА", "date": "2019.05.14", "title": "Американски съд нареди \"Байер\" да плати 2 млрд. долара обезщетение заради \"Раундъп\""}
{"url": "https://www.dnevnik.bg/na_put/2019/05/13/3536786_studioto_na_hari_potur_oglavi_klasaciia_za_nai-skupite/", "text": "Проучването и планирането на почивка често е трудна и изтощителна задача. За улеснение при съставянето на бюджета порталът за онлайн търсене и сравнение TicketLens (Тикет ленс) си направи труда да се порови в сайтовете на различни забележителности и атракции и  публикува списък  с 20-те най-скъпи за посещение в света според разходите за вход.  Оказва се, че посещението на студиото на Хари Потър, където могат да бъдат видени декори от едноименния филм и поредица романи, е по-скъпо от билета за Бъкингамския дворец. Желаещите да се докоснат до вълшебния свят на магьосника и неговите приключения трябва да платят 52 евро, докато входът за лондонска резиденция на британския монарх, е само 31 евро. Според класацията, градът с най-скъпите забележителности е Ню Йорк - 6 обекта от общо 20, са именно там. Тенденцията показва, че най-високобюджетните атракции често са най-новите. 1. Harry Potter: Warner Bros Studios (Студиото на компанията \"Уорнър брадърс\" в Лондон, където са снимани филмите от поредицата на Хари Потър) - цена 52 евро 2. Hengdian World Studios (Най-голямото филмово студио в света, което се намира в китайския град Циндао) - 51 евро 3. Burj Khalifa (небостъргач в Дубай, обща височина от 828 м, който е най-високата сграда в света) - 50 евро 4. Мadame Tussauds London (Музеят в восъчни фигури Мадам Тюсо в Лондон) - 41 евро 5. Spyscape (Интерактивен музей, посветен на шпионите в Ню Йорк) - 38 евро 6. Trolls: The Experience (Тематичен парк за филма \"Тролчета\", Ню Йорк) - 35 евро 7. Empire State Building (Емпайър Стейт Билдинг -102-етажен небостъргач в стил ар деко в Ню Йорк) - 35 евро 8. Top of the Rock (Площадка за наблюдение от Рокфелер Сентър в Ню Йорк) - 35 евро 9. Color Factory (Интерактивна изложба, посветена на дизайна, цветовете и съвременното изкуство) - 37 евро 10. Palace of Westminster (Уестминстърският дворец, британският парламент в Лондон) - 32 евро 11. One World Observatory (Площадката с панорамна гледка на Уан Уърд Трейд Център) - 31 евро 12. Аvengers S.T.A.T.I.O.N (Парк, посветен на филмовата поредица \"Марвел\" в Лас Вегас) - 30 евро 13. Perlan: Wonders of Iceland (Изложба за чудесата на Исландия, Рейкявик) - 29 евро 14. Tower of London (Крепостта \"Тауър\" в Лондон) - 29 евро 15. Buckingham Palace (Бъкингамски дворец - резиденцията на британския монарх в Лондон) - 28 евро 16. London Eye (Виенско колело в Лондон с височина 135 метра) - 28 евро 17. Potala Palast (Официалната резиденция на Далай Лама, Тибет) - 26 евро 18. Tokyo One Piece Tower (Закрит парк, посветен на анимето Уан Пийс) - 25 евро 19. Guinness Store House (Пивоварна на известната марка бира в Дъблин) - 25 евро 20. Casa Batlló (Сграда на прочутия архитект Антонио Гауди, Барселона) - 25 евро.  ", "date": "2019.05.14", "title": "Студиото на \"Хари Потър\" оглави класация за най-скъпите забележителности в света"}
{"url": "https://www.dnevnik.bg/bulgaria/2019/05/14/3905461_evrostat_bulgarskite_muje_jiveiat_s_roditelite_si/", "text": "Българските мъже напускат домовете на родителите си на 31.7 години, докато жените правят това на 27.5 години. Това показва анализ на европейската статистическа агенция Евростат за 2017 г. Разликата от малко над 4 години между мъжете и жените при напускането на родните им домове е втората най-голяма в Европейския съюз, като в Румъния надхвърля 5 години. Българите напускат домовете на родителите си средно на 29.6 години. По този показател страната е пета в ЕС. Най-късно това правят хърватите – на 31.8 години. Следват Словакия, Малта и Италия. Три скандинавски държави попадат в челната петица по най-ранно напускащи родните си домове младежи. В Швеция това правят още на 18.5-годишна възраст. Следва Люксембург (20.1 години), Дания (21.1 години), Финландия (22 години) и Естония (22.2 години). Седем от десет млади мъже живеят с родителите си Близо 70% от българските мъже между 18 и 34 години живеят с родителите си, сочат още данните на Евростат. Само Хърватия (81.6%), Словакия (77.4%), Гърция (73.2%) и Италия (72.7%) изпреварват страната по този показател. 46.4% от българките в тази възрастова група също живеят с родителите си. Тук обаче България е по-близо до средния за ЕС процент, но отново го надвишава. Общо 58.4% от българите между 18- и 34-годишна възраст все още не са напуснали родните си домове.", "date": "2019.05.14", "title": "Евростат: Българските мъже живеят с родителите си почти до 32-годишна възраст"}
{"url": "https://www.dnevnik.bg/ot_vas/novini_ot_vas/2019/05/14/3905243_trir_-_drevnata_rimska_stolica_na_sever/", "text": "Градът е основан от келтите в края на ІV в. преди Христа под името Треуорум. По-късно е завладян от римляните и в края I в преди Христа е преименуван на Аугуста Треверорум. Трир вероятно е най-старият град в Германия. Той е и най-старото епископско седалище на север от Алпите. Мозел го прави достъпен. През Средновековието архиепископът на Трир е бил един от най-важните управители на църквата и като епископ е контролирал земите от френската граница до Рейн. В града има няколко обекта на ЮНЕСКО. Един от тях е Порта Негра. Това е голямата римска градска порта в Трир. Днес тя е най-голямата римска градска порта северно от Алпите. Името Порта Негра произхожда от Средновековието поради затъмнения цвят на камъка му; оригиналното римско име не е запазено. На снимката се вижда и една друга забележителности на Трир – двойникът на Карл Маркс, който е родом от Трир, помагащ на туристите да преодолеят студената дъждовна пролет.", "date": "2019.05.14", "title": "Трир - древната римска столица на север"}
{"url": "https://www.dnevnik.bg/tehnologii/2019/05/14/3905470_uiazvimost_na_whatsapp_e_pozvoliavala_da_se_instalira/", "text": "Мобилното приложение за изпращане на съобщения \"УотсАп\" (WhatsApp) съобщи, че е поправило слабо място в системата си, което е позволявало на хакери да инсталират шпионски софтуер в смартфони, предаде ДПА. Фирмата е открила уязвимото място в началото на месеца. То използвало бъг в опцията за аудиообаждания за инсталиране на вредния софтуер, независимо дали потребителят е отговарял на обаждането или не. Използваната технология е била разработена от израелската компания НСО груп, която произвежда продукти за близкоизточни и западни разузнавателни служби, пише в. \"Файненшъл таймс\". Според вестника продуктът на НСО \"Пегас\", който може да включи микрофона и камерата на даден смартфон, събира данни за местонахождението и чете имейли и есемеси. Той вече е бил използван срещу правозащитни активисти в Близкия изток. НСО заявява, че продуктите му позволяват на национални разузнавателни и правоохранителни служби да разследват и осуетяват терористични акции и други престъпления. \"УотсАп\" не споменава НСО в изявлението си. Компанията заявява, че кибератаката е носела \"всички отличителни белези на частна фирма, която работи с правителства за доставка на шпионски софтуер, за който се смята, че поема контрола над операционните системи на мобилни телефони\". Не е ясно колко потребители са засегнати от кибератаката, която е била насочена към айфони на \"Епъл\", както и към телефони със системата \"Андроид\" на \"Гугъл\", телефони с \"Майкрософт Уиндоус\" и системата \"Тизен\" на \"Самсунг\".", "date": "2019.05.14", "title": "Уязвимост на WhatsApp е позволявала да се инсталира шпионски софтуер в телефони"}
{"url": "https://www.dnevnik.bg/biznes/2019/05/14/3905490_srednata_zaplata_v_stranata_narastva_s_nad_12_za_godina/", "text": "Средната брутна месечна заплата в края на март доближава 1250 лв. , за година увеличението е с над 12 на сто, а в частния сектор расте по-бързо, отколкото в обществения. Лидер по ръст на възнагражденията е търговията с недвижими имоти. Това се вижда от данните на Националния статистически институт за наетите лица и възнагражденията им. За януари 2019 г. средната заплата е 1 192 лв., за февруари - 1 184 лв., и за март - 1 247 лв., съобщи НСИ. В предишни месеци над 1200 лв. тя е била само през декември - 1205 лв., но през този месец всяка година се регистрира своеобразен пик заради обичайно плащаните коледни добавки. Средномесечният размер за първото тримесечие на 2019 г. е 1208 лв., увеличението спрямо четвъртото тримесечие на 2018 г. е с 3.2%, а спрямо година по-рано - с 12.2% Икономическите дейности с най-голямо увеличение на заплащането спрямо края на 2018 г. са \"Операции с недвижими имоти\" - с 11.4%, и \"Административни и спомагателни дейности\"- с 6.4%. За година отново в операциите с недвижими имоти увеличението е най-значително - със 17.9%. Съществен ръст има и в образованието след административните повишения, предприети от правителството. Средният процент нарастване за година е с 14.8%, което е повече от планираното от 1 януари тази година 10-процентно средно увеличение.  Икономическите дейности с най-високо средномесечно трудово възнаграждение на наетите са: Данните за работещите сочат, че почти няма нарастване на заетите спрямо първото тримесечие на 2018 г., което показва, че възможностите на работодателите да запълнят незаетите работни места са изчерпани. В края на март 2019 г. в сравнение с края на март 2018 г. наетите лица по трудово и служебно правоотношение се увеличават с едва 5.7 хил., или с 0.2%.", "date": "2019.05.14", "title": "Средната заплата в страната нараства с над 12% за година"}
{"url": "https://www.dnevnik.bg/sviat/2019/05/14/3538393_poslanik_sam_braunbek_respekt_a_ne_samo_tolerantnost_e/", "text": "  ( International Religious Freedom Act ) - Когато влязох в Сената през 1996 г., веднага започнах да се срещам в кабинета си с хора, имащи контакти с някого в чужбина, който е попаднал в затвора заради вярата си. Член на моя екип се занимаваше специално с тези случаи, а те ставаха все повече. От всичко това се роди идеята, че се нуждаем от официален представител на Държавния департамент, който да е ангажиран в по-голяма степен с въпроса за религиозната свобода. Смятах, че наистина се нуждаем от някого, който да се бори с преследването заради религиозни убеждения, но по това време Държавният департамент не искаше да се заеме с тази задача. Казваха \"не, в това има смесване между религия и държава, не сме съгласни\". Но в крайна сметка го приеха и днес то е доста солидна част от целите на външната ни политика. А понеже 80% от населението на света е вярващо, където има мнозинство, има и хора, чието вероизповедание е в малцинство и са преследвани. Може да се твърди, че преследването по религиозен признак е най-голямо за всички времена и убиването на християни заради вярата им е най-масово в цялата история на християнството. Случва се нещо ужасно, имаме огромен проблем, а правителството не се ангажира достатъчно. Смятаме, че ролята на администрацията в САЩ е да защитава правото на религиозна свобода. Не става дума да заемаш страна, да казваш \"Твоята вяра е права, а твоята - погрешна\". Не, всеки има право да практикува вярата си и задължение на правителството е да защитава това право. Така и управляващите са в една \"безопасна\" позиция - ролята им е само да защитават това право. - Възможно е и трябва да се борим за нея. Не мисля, че от всеки трябва да веднага да се изисква прилагането на най-високи стандарти за религиозна свобода. Това, което ние правим, е да опитаме да убедим хората да работят за увеличаването и подобряването ѝ. В САЩ например сме против законите за наказване за богохулство и смятам, че повечето хора ги смятат за лоша идея. Не смятам, че трябва да убиваме или затваряме хората само защото принадлежат към религиозно малцинство. Ето такива са базовите законови стандарти, върху които и в момента водим голям дебат в САЩ. Ако имате сладкарница и сте с дълбоки религиозни убеждения, длъжен ли сте да изпечете торта за еднополов брак, който според вас е нещо нередно? Това е пример за противостоенето между религиозна свобода и лични права, съдът се занимава с такива дела и според мен така е редно да бъде. Това е най-високо ниво на обсъждане на религиозните свободи - не вкарвайте в затвора хората само защото са от \"погрешната\" вяра. В Западен Китай имаме милион мюсюлмани, които са лишени от свобода и им се казва, че не могат да кръщават синовете си Мохамед. Не мислим, че това е правилно. Не бива да те затварят, защото си мюсюлманин, трябва да можеш да кръщаваш сина си, както искаш. За това говоря. Опитваме се да разширяваме религиозната свобода, която и според нашата Декларация за независимост и Конституция е индивидуално право, дадено от Бога. - Да изграждам съюзи, да се свържа специално с православния свят, с православната общност. Държавният секретар ме помоли да дойда и да изградя връзки с предимно православни държави, да работя за повече религиозна свобода. Бях два дни на Атон, богословският център на православието - исках да го посетя, за да разбера по-добре как да започна да изграждам някои от връзките и контактите. - Не, конкретно по тези въпроси не съм разговарял. Позицията на САЩ е, че правителството, народът и църквата на Украйна гласуваха за това да поискат автокефалност. Тяхно право е да продължат по този път и ги подкрепяме. Но църквата си има свои процедури за взимане на подобни решения и тя трябва да изиграе своята роля. Такива са нещата, които ни притесняват в други части на света, където има намеса в правото на католическата църква например самостоятелно да избира епископите си. Загрижени сме и за плановете за това кой да наследи Далай Лама, според нас това трябва да са будистите в Тибет, а не правителството на Китай. - Разбира се, не мога да го обсъждам, преди да е публикуван. Но мога да говоря за предишния. Опитваме се да съберем информация какво посолството ни е видяло и чуло и с факти да представим какво се случва в страната. Мисля, че като цяло ситуацията в България е доста добра. Подобно на други държави и тук се случват неприятни ситуации и инциденти, но - както каза миналата седмица в Белия дом равин, който бе прострелян в ръката при нападение срещу синагога в Сан Диего - трябва да изтласкваме мрака със светлина. - Няма съвършена страна никъде по света, включително САЩ. Основното е как се реагира, когато се случи нещо подобно, какво правят властите. В САН Диего веднага арестуваха нападателя и хората масово заявиха, че случилото се е ужасно, президентът веднага написа в профила си в \"Туитър\", че това е отвратително. Извършителят ще бъде съден с цялата строгост на закона, ще увеличим сигурността на храма и района. Не омаловажаваме и не подминаваме такива неща. Винаги ще има хора, вършещи неща, с които не сте съгласни, но гледайте как реагират властите при подобни събития. Правителството е длъжно да стори всичко възможно и за защита на религиозната свобода, и за преследване на онези, които нападат хора само защото са от религиозно малцинство. Докладите, за които говорим, ясно посочват, че е налице една нездравословна тенденция и вероятно нещата ще се влошават. Сигурно ще кажете, че щом ще става по-зле, значи и докладите не изпълняват предназначението си. Но ще ви дам пример - преди две седмици се срещнах с представител на бахайската общност в Иран, който се оплака от увеличаване на религиозните преследвания. Убити са над 200 бахаи, но ако не беше осъдителната реакция на международната общност - предимно в Европа и САЩ - срещу иранците, те просто щяха да избият всичките 200 000 бахайци. И ще има още натиск над Техеран. - О, да, много сериозен смисъл. Вие например имахте миналата година проект за закон, който значително щеше да повлияе на религиозната общност. И доста хора, включително моят екип, се изказаха против този закон и българското правителство реши да го оттегли. След това беше предложено нещо различно и доста по-добро от първоначално обсъжданото. Това са много полезни и доста добри неща. - Засега Държавният департамент няма изработена окончателна позиция по този въпрос, но знам, че се работи върху нея. Видяхме нещо подобно при прогонването на рохингите в Миянмар, лично аз съм бил в бежански лагери в Бангладеш. По \"Фейсбук\" се разпространяваха призиви срещу тези хора да бъдат нападани, гонени, избити. От \"Фейсбук\" ни казват, че сега са наели служители, говорещи бирмански, които следят за подобно съдържание и бързо го премахват. Но подобни неща се случват с огромна скорост и трябва да проведем сериозен разговор за връзката между технологиите и религиозната свобода, как се справя обществото с този проблем в момент, когато толкова много хора са свързани с цифрови медии, по които светкавично могат да се разпространяват слухове и омраза. - Не мога да коментирам това в глобален план. В САЩ например вярваме, че църква и държава трябва да са разделени. Но в други страни, включително България, държавата директно подпомага църкви или джамии. Това е ваш избор. Нашата служба не се занимава специално с този въпрос, независимо че в страната ни смятаме, че трябва да има ярка разграничителна линия между църква и държава. - Да, доста деликатен и сложен въпрос. Ние се опитваме да измерваме и отбелязваме колко открита е една страна, а не дали има реципрочни мерки. Може ли да се построи джамия в България? Има ли църква в Саудитска Арабия? И отговорът е, че няма църкви в Саудитска Арабия и това е единствената държава, която ги забранява. Затова и Саудитска Арабия е в списъка ни на страни - мисля, че са 11 - предизвикващи особена тревога по отношение на липсата на религиозната свобода и преследвания заради вярата. Но не заради сравнение с България, а заради това, че не са открити и изобщо не може да вдигнеш християнски храм в Саудитска Арабия. Това засяга страни, които са наши приятели и наши врагове - Саудитска Арабия е съюзник на САЩ, Китай са съперник. - Мисля, че разбрах какво се опитвате да кажете. В САЩ в момента се разглеждат в съда подобни случаи и някои стигат до Върховния съд. Един от тях е за Hobby Lobby и засягаше въпроса може ли една компания да отказва здравни застраховки и контрацептиви на клиентите си, след като собствениците ѝ са против абортите (бел. ред. - съдът реши, но само за специфичен вид компании, притежавани единствено от семейства или еднолично, че може да се отказва). Или пък казусът със сладкарницата, за който споменах. Съдиите постановиха, че когато това засяга дълбоко вярващ човек, той не е длъжен да върви против принципите си. Но има и другата страна, която казват \"Длъжен си да ми направиш торта и да не ми обръщаш гръб само защото съм с различна сексуална ориентация\". За мен, както и в това, което върша, вярвам, че подобни случаи трябва да се решават от съд. Българите и българската правосъдна система трябва да уреждат такива спорове. Междувременно, да продължаваме да работим за повече религиозна свобода. И колкото повече взаимно уважение има между религиите, колкото и да са различни те или ако сте атеист, толкова по-добре. - За мен уважението е нещо повече от търпимостта. Днес може да съм толерантен към теб, но утре може би не. Различно е, когато става дума за респект. Уважавам това, че имаш своите възгледи и ще го уважавам и утре. Те може да са различни от моите, но аз уважавам твоя избор. - Да, уважението, респектът. Трябва да се отнасяме с повече уважение един към друг. В смисъл, че ти си човешко същество с достойнство, направил си своя избор и това е красиво, харесвам те и когато имаме различия, харесвам те такъв, какъвто си и можем да продължим напред. Честно казано, смятам толерантността за твърде нисък стандарт. Трябва да се стремим към нещо по-високо сред цялото заобикалящо ни и ескалиращо насилие, омраза и убийства по света. В средата на юли в САЩ ще има среща на ниво външни министри за религиозната свобода и сме поканили представители на 110 държави, включително България. На нея ще разговаряме как да подобрим религиозната свобода и взаимното уважение. - Вероятно ще се запознаем с него и ако има неща, от които да се поучим, ще ги приемем. Може и да има неща, с които не сме съгласни. Хората са свободни да критикуват САЩ и го правят. Като бивш губернатор помня, че непрекъснато имаше критики. Вслушваш се в това, което казват, и ако са прави, си казваш, че можем да променим това и да го направим по този начин. Ако не си съгласен, казваш \"Не, и то поради тази и тази причина\". В това е красотата на отвореното общество - не криеш недоволството си, но и непрекъснато се опитваш с времето да се подобряваш, а когато не си съгласен, казваш на хората \"Не, това няма да стане\". В демокрациите промяната често отнема доста време, системите ни са изградени така, че се променят бавно. Но това е сила, а не слабост. - Да, мога. Преди мен на него беше равин. Във Великобритания на подобен пост е мюсюлманин и миналата седмица се чухме по телефона. Чудесно работя с мюсюлманската общност, защото защитаваме правото на всички на религиозна свобода. Не съм на поста си само заради религиозната свобода на християните. И в това е силата на подобна позиция - защитаваме се взаимно и трябва да го правим, защото ще има още много и вероятно увеличаващо се преследване и убийства, значителна част от които мотивирани от религиозни подбуди. Наистина не би трябвало да има значение каква религия изповядва заемащият такъв пост. По-важно е да е способен, да си върши работата със страст, да е компетентен и да прокарва каузите си. Защото ни предстои още много работа.", "date": "2019.05.14", "title": "Посланик Сам Браунбек: Респект, а не само толерантност, е нужен между религиите"}
{"url": "https://www.dnevnik.bg/sport/2019/05/14/3905508_holandiia_oficialno_vliza_v_kalendara_na_formula_1_ot/", "text": "След 35-годишно отсъствие Холандия отново ще приема старт във Формула 1, обявиха собствениците на спорта \"Либърти медия\". Те постигнаха договорка с  пистата \"Зандворт\" , която влиза в календара още през сезон 2020. Срокът на договора е за три години, но може да бъде удължен при желание от двете страни. Това ще бъде втората нова писта в календара за сезон 2020, след като  Виетнам  вече беше потвърден като домакин на кръг от шампионата. Пистата \"Зандворт\" се намира близо до Амстердам. Градът е един от най-известните холандски курорти на Северно море. До момента в историята на Формула 1 има 34 състезания за Гран при на Холандия. Последният старт е през 1985 г., когато Ники Лауда печели с \"Макларън ТАГ\" пред съотборника си Ален Прост. В следващите месеци пистата ще претърпи леки промени и модернизация, за да отговаря на последните изисквания на Световната автомобилна федерация (ФИА).", "date": "2019.05.14", "title": "Холандия официално влиза в календара на Формула 1 от 2020 г."}
{"url": "https://www.dnevnik.bg/kultura/2019/05/14/3905448_kogato_vremeto_beshe_nashe_-_mitingite_sled_padaneto/", "text": "След падането на Тодор Живков през ноември 1989 г. тълпи от българи излизат по улиците. Началото е поставено на митинга пред храм-паметника \"Св. Александър Невски\" на 18 ноември. Именно за тези дни разказва изложбата  , която ще бъде открита т който се намира на бул. \"България\" 39.  Изложбата е част от програмата на тазгодишното издание на фестивала \"ФотоФабрика\". Това е опит \"да погледнем на миналото безпристрастно – като на артефакт и свидетелство за нашето настояще\", пишат от музея. Те отбелязват още, че това е един \"месец на сътресения, дал начало на демокрацията, на много спорове и политическо противопоставяне и делене\". Черно-белите документални кадри са дело на журналиста Иван Бакалов. Те показват лицата от площада и лицата от ораторската трибуна на първите митинги след падането на Живков. \"Днес всички са разочаровани. Няма кой да напълни вече площадите, липсва и кауза, която да ги напълни\", отбелязва към днешна дата авторът на снимките. Иван Бакалов е журналист и фотограф. Завършил е журналистика в Софийския университет, където е и хоноруван преподавател по пресфотография. Работил е за редица медии и е автор на книгите \"Заговорите против Живков – разкази от първо лице\", \"В сянката на Борисов\", \"Мачтите в края на улицата – 5500 км с кола из САЩ\", \"До Чикаго и напред OnRoute 66\".", "date": "2019.05.14", "title": "Когато времето беше наше - митингите след падането на Живков оживяват в изложба"}
{"url": "https://www.dnevnik.bg/bulgaria/2019/05/14/3905513_podalata_ostavka_zam-direktor_na_fond_zemedelie_se/", "text": "Зам.-директорът на фонд \"Земеделие\" Иванка Багдатова,  която подаде оставка  преди две седмици по разпореждане на премиера Бойко Борисов, все още е на работа. След великденските празници дори е била временен директор на институцията,  съобщава \"Капитал\" . По информация на медията, причината за това е, че не е свиквано заседание на Управителния съвет (УС) на фонда, на което да бъде гласувано освобождаването й от длъжност. Земеделският министър Румен Порожанов,  който днес подаде оставка , е решил да отложи разглеждането на въпроса. Мотивите му са били, че трябва да се изчакат резултатите от проверката на случая, заради който премиерът поиска оставката й. Става дума за това, че телефонният номер на Багдатова-Мизова е посочен в реклама на къща за гости в село Юндола, строена с европейски средства, собственост на семейството на местния кмет Мехмед Местан (ДПС). При подаването на оставката Багдатова беше обяснила, че е съдействала на собствениците на къщата да направят сайт за нея на добра воля.", "date": "2019.05.14", "title": "Подалата оставка зам.-директор на фонд \"Земеделие\" се оказа все още на поста си"}
{"url": "https://www.dnevnik.bg/politika/2019/05/14/3905515_borisov_poiskal_ostavkata_na_porojanov_zashtoto_ne/", "text": "Зам.-директорът на фонд \"Земеделие\" още е на работа и това ускори оставката на Порожанов, каза премиерът Бойко Борисов, цитиран от \"Фокус\". По-рано днес Борисов поиска и получи оставката на министъра на земеделието, храните и горите Румен Порожанов. Подалата преди две седмици оставка по разпореждане на премиера Бойко Борисов зам.-директорка на фонд \"Земеделие\" Иванка Багдатова-Мизова все още е на работа, тъй като не е свиквано заседание на управителния съвет на фонда, на което да бъде гласувано освобождаването й от длъжност. Порожанов дори е решил да отложи разглеждането на въпроса, чакайки резултатите от проверката на случая, в който се оказа, че телефонът на Багдатова-Мизова присъства в реклама на къща за гости, строена с европари. \"Аз казах, че ще проверявам доста работи. Никога не съм бързал да приемам или да настоявам за оставки, докато не се убедя. Но това, което ускори подаването на оставка е, че след като ясно и точно се разпоредих за заместник-шефа на фонд \"Земеделие\" ( Иванка Багдатова-Мизова - бел. ред.), чийто телефон беше на един от сайтове на къща за гости, да бъде отстранен, се оказа, че към днешна дата е на работа\", заяви премиерът. \"Така че, който иска, да си пази някого, аз ясно още на конференцията, ако си спомняте, казах - компромис не правим към никого, ясно и точно сме се разпоредили - нарушителите или там където има нарушения, да бъдат изправяни пред закона. Това правим към ден днешен\", заяви Борисов. Попитан какво е казал Порожанов по случая, Борисов отговори: \"Не се е събрал бордът още... било еди-какво си. В ефир още миналия петък казах, че всичко това трябва да приключи, и то бързо. Хората не могат да имат съмнения.\" Ясно е кой ще замести Порожанов, но той все още не знае Борисов каза, че вече е ясно кой ще замести Румен Порожанов като министър на земеделието, храните и горите, но той все още не е уведомен. \"Ясно е. Утре още ще извършим смяната, но първо ще уведомя коалиционните партньори и съответно човека\", каза премиерът. \"Желаещи все още за министри има. Не се притеснявайте\", добави Борисов. Той коментира това в Главна дирекция \"Национална полиция\", където бе връчена нова техника за служителите в специализираните звена на полицията. Миналата седмица стана известно от  публикация на вестник \"Сега\" , продължавайки разследване на \"Биволъ\", и че имуществената декларация на земеделския министър е  публикувана в непълен вариант  от Комисията за противодействие на корупцията и отнемане на незаконно придобитото имущество (КПКОНПИ). Нейният ръководител Пламен Георгиев трябваше да излезе в отпуск по разпореждане на министър-председателя Бойко Борисов заради започнала  проверка от прокуратурата след съмнения в имущественото му състояние .", "date": "2019.05.14", "title": "Борисов поискал оставката на Порожанов, защото не уволнил зам.-директора на фонд \"Земеделие\""}
{"url": "https://www.dnevnik.bg/politika/2019/05/14/3905517_desislava_taneva_shte_e_noviiat_zemedelski_ministur/", "text": "Три часа след  оставката на Румен Порожанов  премиерът Бойко Борисов предложи председателя на земеделската комисия в парламента Десислава Танева от ГЕРБ за министър на земеделието, храните и горите. Проектът за персонални промени в Министерския съвет е внесен в Народното събрание и ще бъде гласуван утре сутрин. Десислава Танева бе министър на земеделието и във втория кабинет на Бойко Борисов. Тя ще заеме мястото на  Румен Порожанов, който подаде оставка тази сутрин , след като  стана известно разминаване в имотната му декларация . Преди това се разбра, че ръководеният от него в миналото фонд \"Земеделие\" не контролирал стриктно еврофинансирането за къщи за гости. В момента текат проверки на прокуратурата и МВР на всичките 746 къщи за гости са изградени по Програмата за развитие на селските райони 2007 - 2013 г. По-късно днес Бойко Борисов изтъкна друга причина. Той обяви, че е поискал и получил оставката на Порожанов, тъй като  зам.-шефът на фонд \"Земеделие\" Иванка Багдатова-Мизова все още е на работа , макар че оставката й бе поискана, след като в края на април се разбра, че телефонът й фигурира като контакт на къща за гости в с. Юндола. В изявление пред медиите премиерът не обяви името на наследника на Порожанов с мотив, че нито бъдещият министър, нито коалиционните партньори от \"Обединени патриоти\" са уведомени. Минути по-късно на сайта на Народното събрание бе качен проект за смените в кабинета. Десислава Танева е в ГЕРБ от самото основаване на партията. От тогава е областен координатор на политическата формация в Сливен. От 2007 до 2009 г. е била председател на Общинския съвет в града. През 2009 г. на първите парламентарни избори, на които ГЕРБ участва, е мажоритарен кандидат и водач на листата на партията в Сливенския многомандатен избирателен район. Тогава бе предложена за земеделски министър в първия кабинет на Бойко Борисов, но се оттегли заради - по думите й - спекулации за конфликт на интереси заради тогавашната й работа като изпълнителен директор на бившия приватизационен фонд \"Мел инвест холдинг\". След оттеглянето си оглави земеделската комисия в 41-ия парламент (още за Десислава Танева четете  тук ).", "date": "2019.05.14", "title": "Десислава Танева ще е новият земеделски министър (допълнена)"}
{"url": "https://www.dnevnik.bg/biznes/2019/05/14/3905516_zaradi_tol_taksata_benzinut_mojelo_da_poskupne_s_3-4_st/", "text": "Председателят на Българската петролна и газова асоциация Живодар Терзиев прогнозира, че вероятно още от края на август заради тол-таксите горивата ще поскъпнат средно с 3-4 стотинки на литър, съобщи БТА. Тол-системата за тежкотоварните автомобили ще бъде въведена в средата на август. Терзиев участва в конференцията на асоциацията. Живодар Терзиев каза в отговор на въпрос, че не очаква поскъпване на горивата през летния сезон, а дори се надява до края на май и през юни да има \"успокоение, а защо не и намаление, каквото видяхме миналия октомври и ноември\". Последните две - три години няма тенденция на летни поскъпвания на горивата, изтъкна Терзиев и напомни, че няколко пъти през годините е имало дори намаления през август. Това е така, защото ако няма световно повишаване на цената и обективни причини за това, август е доста по-слаб, което предполага борба за всеки клиент, дори и намаление на цените при нормални и равни останали условия, допълни той. Тихомир Безлов, старши изследовател в Центъра за изследване на демокрацията, който също участва във форума, каза пред журналисти, че има различни оценки на дела на сивия сектор при петролния пазар, които започват от 14-15 на сто и стигат до 30 на сто или 600 - 700 млн. лв. ДДС и акцизи. По думите на Безлов големият проблем за този сектор, е че той няма собствени оценки за това колко е голям \"сивият\" пазар на петролни продукти.", "date": "2019.05.14", "title": "Заради тол-таксата бензинът можело да поскъпне с 3-4 ст."}
{"url": "https://www.dnevnik.bg/tehnologii/2019/05/14/3905525_trump_poiska_dopulnitelni_16_mlrd_dolara_za_misiiata/", "text": "Американският президент Доналд Тръмп използва профила си в \"Туитър\" да съобщи, че е поискал от Конгреса да увеличи бюджета на НАСА за следващата година с допълнителни 1.6 милиарда долара. Средствата са за по-бързото изпращане на човек на Луната. Целта е до 2024 г. американците отново да изпратят астронавт на повърхността на спътника на Земята. Искането за увеличено финансиране идва два месеца след като вицепрезидент ът Майк Пенс обяви целта за съкращаване с четири години на графика на НАСА  за изпращане на астронавти на Луната за първи път след 1972 г. Първоначално Тръмп посочи 2028 г. като годината, в която трябва отново да има човек на Луната. Директорът на НАСА Джим Брайдънстайн разпространи видеообръщение до всички служители на американската космическа агенция, в което благодари на Тръмп за финансовата помощ, която им оказва. Според него след кацането на Луната следва нова цел пред агенцията - покоряването на Марс.", "date": "2019.05.14", "title": "Тръмп поиска допълнителни 1.6 млрд. долара за мисията на НАСА до Луната"}
{"url": "https://www.dnevnik.bg/sviat/2019/05/14/3905506_polsha_otmeni_vizita_na_delegaciia_ot_izrael_zaradi/", "text": "Правителството на Полша съобщи, че е отменило посещение на израелска делегация, след като израелското правителство е направило в последния момент промени, предполагащи, че делегацията ще повдигне във Варшава въпроса за реституцията на бивши еврейски имоти, предаде \"Асошиейтед прес\", цитирана от БТА. Посещението трябваше да започне днес и делегацията трябваше да бъде ръководена от Ави Коен-Скали, генерален директор на израелското министерство за социално равенство, но полското външно министерство обяви вчера, че то се отменя. Според полската страна \"направените в последния момент промени в състава на делегацията предполагат, че разговорите ще се фокусират главно върху въпроси, отнасящи се до реституцията на имотите\". Въпросът за бившите еврейски имоти в Полша става особено чувствителен по време на кампанията за европейските избори в края на този месец и за националните избори през есента, отбелязва АП. В събота хиляди националисти демонстрираха пред американското посолство във Варшава, протестирайки срещу американския натиск над Полша да уреди въпроса за реституционните обезщетения. Протестиращите смятат, че не е честно да се иска от Полша да компенсира еврейските жертви, след като самата тя не е получила компенсация от Германия за щетите от нацистката окупация през Втората световна война. Вашингтон смята обратното - миналата година бе приет закон, изискващ от Държавния департамент да дава сведения какво са направили държави, за да предоставят компенсация за \"неправомерно конфискувани или прехвърлени активи по времето на холокоста\". В Полша същевременно живее най-голямата еврейска общност в Европа до Втората световна война преди нахлуването на нацистите - 3.2 млн. души. От тях почти 3 млн. са изтребени. Според националистически настроени поляци, оцелели от холокоста, които не са получили компенсация, смятат, че законът може да доведе до искове от еврейски организации на стойност до 300 млрд. долара, пише \"Файненшъл таймс\". Полша е единствената страна от Европейския съюз, която не е приела закон, който да урежда компенсация или реституция на загубено имущество в резултат на войната и на комунизма. Редуващите се полски правителства винаги са отбелязвали, че страната не може да си позволи това, припомня АП. Управляващото сега дясно националистическо правителство обеща да постави пред Германия съответните искания, както и че няма да изплаща никаква компенсация по еврейски искове. Израел и Полша не за пръв път влизат в спор тази година. През февруари първата \"изнесена\" среща на Вишеградската четворка в Израел  на практика се провали заради коментари  на премиера Бенямин Нетаняху, подтикнали полския му колега Матеуш Моравецки да отмени пътуването си.", "date": "2019.05.14", "title": "Полша отмени визита на делегация от Израел заради спор за имоти"}
{"url": "https://www.dnevnik.bg/zdrave/2019/05/14/3905528_borisov_tushira_naprejenieto_v_pediatriiata_s_17_mln_lv/", "text": "С нови извънредни 1.7 млн. лв. правителството ще се опита да  потуши напрежението, което ескалира  в последните седмици в специализираната детска болница \"Професор Иван Митев\". На последния си трети протест с искания за достойни условия на труд преди дни лекарите от болницата заплашиха с колективни оставки и спиране на плановия прием. А здравните власти проведоха множество срещи,  заговориха за комуникационни, технически и софтуерни проблеми , недоразбиране, които ще бъдат лесно преодолени. И докато от здравното министерство почти всеки ден имат срещи в опит да решат проблемите и да спрат протестите, днес в това се включи и премиерът Бойко Борисов. А след неговата среща с лекари и неонатолози от педиатричната болница Борисов обяви в профила си във \"Фейсбук\": \"Взехме решение Специализираната детска болница \"Професор Иван Митев\" да получи 1 700 000 лева за лечение на пациентите и за увеличение на заплатите на работещите там.\" \"На този етап ние сме удовлетворени. Днешната среща дава решение на проблемите пред детската болница. С парите, които ще се влеят в болницата, ще можем да задържим, а и, надявам се, да увеличим персонала си, за да можем да вършим задълженията си така, както подобава\", заяви началникът на Клиниката по неврология в болницата проф. Литвиненко след срещата. Това не са първите извънредни средства, които правителството ще отпусне в здравния сектор след протести и след намеса на министър-председателя.  Допълнителни 30 млн. лв. бяха гласувани за общинските болници . Почти толкова бяха гласувани и  за болницата в Ямбол  сред среща на Борисов с ръководството на болницата. Правителството  отпусна и 50 милиона лева за увеличение  на заплатите на медицинските сестри и специалистите по здравни грижи, а премиерът Бойко Борисов заяви, че икономиката се развива добре и това позволява да се направят допълнителни разходи по бюджета на здравното министерство за тази година. Допълнително от 1 юни се очаква да бъдат увеличени като за целта ще бъдат освободени и 50 млн. лв. от резерва на касата. Българският лекарски съюз, ръководствата на здравното министерство и на здравната каса от вчера преговарят за това кои пътеки да бъдат увеличени и с колко. Искането на лекарския съюз е приоритетно увеличението да е за педиатрията и за пътеките в областта на пулмологията. Засега обаче здравните власти още правят разчети на финансовите възможности. Най-сериозният ефект за детското здравеопазване обаче се очаква да дойде от промяна, която вчера е била договорена на срещата на лекарския съюз със здравните власти. Макар и още да не е одобрена от надзорния съвет на здравната каса, промяната предвижда много клинични пътеки да бъдат разделени и да има от тези за възрастните. Като се формира пакет \"Педиатрия\". Идеята е на лекарския съюз, но от здравната каса потвърдиха пред \"Дневник\", че тя ще бъде приета и ще има отделни пътеки, съответно с различни финансови стойности и лимити за детско здравеопазване. Има специфика при лечението на децата, така те ще бъдат съобразени, ще бъдат отчетени и съответно адекватно финансирани, посочиха от касата. Така по-лесно например ще е взимат решения за изплащане на надлимитна дейност, за приоритетно финансиране на детските болести, няма да свършват лимитите за деца за сметка на възрастните. И всякакви други видове гъвкавост по отношение политиките и финансиране на детското здравеопазване. Още обаче не е влизано в конкретика и разговори с цифри за увеличение на пътеките и кои точно ще бъдат разделени. Както и дали по-сериозното увеличение ще е за пътеките, финансиращи по-трудното или високотехнологично лечение например. Следващата седмица предстои нова среща между лекарския съюз, надзорния съвет на касата и министъра на здравеопазването Кирил Ананиев.", "date": "2019.05.14", "title": "Борисов тушира напрежението в педиатрията с 1.7 млн. лв."}
{"url": "https://www.dnevnik.bg/detski_dnevnik/2019/05/14/3905544_redaktor_za_kodove_na_burgaski_uchenici_specheli/", "text": "Интерактивна среда, която проверява дали програмистите са написали правилно кодовете си, беше избрана за най-добър проект на Националния кръг на олимпиадата по информационни технологии, в който взеха участие 171 ученици от цялата страна, съобщава пресцентърът на Министерството на образованието (МОН). Тя се проведе във Враца в две възрастови групи - от V до VIII и от IX до XII клас. Редакторът за IT специалисти ANTLRStudio е дело на възпитаниците на бургаската Природо-математическа гимназия \"Акад. Никола Обрешков\" Марин Мирчев и Койчо Георгиев. Тяхната разработка спестява време на програмистите, защото освен семантична проверка на кода дава лесен достъп до всички необходими за написването му програми. Двамата ученици създали интерактивната среда в стремежа си да направят нов език за програмиране, разказаха техни учители. На второ място e проектът за приложение за поръчка на храна онлайн Food Ninja. Негови автори са Георги Йоков и Пламен Галинов от Природо-математическата гимназия \"Акад. Сергей Корольов\" в Благоевград. Към стандартните поръчки учениците са дали възможност клиентите да даряват средства за закупуване на ястия или хранителни продукти за социално слаби. Идеята на благотворителността е подобна на т.нар. висящо кафе - приготвена от ресторантите храна да бъде разпределяна безвъзмездно на социални кухни. За да няма измами, благоевградските ученици са добавили изискване всяко заведение за хранене да предоставя пълен отчет за приготвената срещу дарение храна, както и възможност за отстъпки за редовни клиенти и дарители. Третото място в първата възрастова група зае проектът на деветокласника от Американския колеж Борис Радулов \"Учене с обогатена реалност (АR Learn). При по-малките ученици победител стана мултимедийният проект \"Пътуване във времето\" на осмокласника от СУ \"Сава Доброплодни\" в Шумен Мартин Цолов. На второ и трето място се класираха с възпитаниците на старозагорската Природо-математическа гимназия \"Гео Милев\" Денислав Николов и Борис Божилов. Те са автори на сайт за успешни личности, завършили гимназията, и на мултимедиен проект, свързан с бадминтона. По време на олимпиадата по информационни технологии в училището домакин бяха открити 11 кабинета за интерактивно обучение по различни предмети. Новият учебен корпус е оборудван със 148.6 хил. лв., отпуснати от МОН. Закупени са 28 компютърни конфигурации, създадена е и мрежа за пренос на данни. През следващата учебна година гимназията ще предложи за първи път обучение по професия \"Приложен програмист\".", "date": "2019.05.14", "title": "Редактор за кодове на бургаски ученици спечели Олимпиадата по информационни технологии"}
{"url": "https://www.dnevnik.bg/sviat/2019/05/14/3905542_venecuela_prekratiava_valutniia_kontrol_sled_16_godini/", "text": "Венецуела обяви късно снощи, че вдига валутния контрол за банките след 16 години действие на режима, предаде \"Асошиейтед прес\", цитирана от БТА. Някои анализатори обаче са скептични дали мярката ще окаже достатъчно влияние, за да успее да подпомогне свиващата се икономика на страната. Валутният контрол бе наложен от предшественика на президента Николас Мадуро, Уго Чавес, след опит за преврат през 2002 година. Година по-късно Чавес създаде специален механизъм, сменил името и организацията си по време на наследника му Николас Мадуро, целящ да се поддържа курсът на долара. Това обаче не се случи - днес инфлацията в страната се измерва в милиони проценти. Според АП обменни будки и банки вече ден предлагат услугата, позволила на финансовите институции да действат без ограничения на курса. Анализатори, цитирани от изданието, смятат, че решението е провокирано от санкциите,  наложени от САЩ на венецуелската централна банка . Освен това черният пазар на валута процъфтява, тъй като на официалния тя е оскъдна заради свиващия се износ на петрол.", "date": "2019.05.14", "title": "Венецуела прекратява валутния контрол след 16 години действие"}
{"url": "https://www.dnevnik.bg/tehnologii/2019/05/14/3905551_sled_merkurii_ucheni_ustanoviha_che_i_lunata_se/", "text": "Естественият спътник на Земята се смалява. Луната се свива, тъй като вътрешността ѝ се охлажда, а процесът е довел до свиването ѝ с около 50 метра за последните няколко милиона години. Това обясни ученът от Центъра за изследване на Земята във Вашингтон Томас Уотърс, цитиран от сайта на американската космическа агенция НАСА. Той сравнява случващото се с Луната с трансформацията на гроздето, когато се свива до стафида. По същия начин Луната получава бръчки, когато се свива, тъй като една част от кората ѝ избутва друга. \"Нашият анализ дава първите доказателства, че тези разломи на Луната все още са активни и вероятно са причина за трусове, подобни на земетресенията. Някои от тези земетресения могат да бъдат доста силни и да достигат около пет по скалата на Рихтер\", уточни Уотърс. Разломите наподобяват малки стълби, когато се наблюдават отвисоко. Те са десетки метри високи и се простират на стотици километри. От разположените сеизмографи от мисиите на НАСА до Луната е събирана информация в последните близо 50 години и е установено, че повечето трусове на естествения спътник на Земята стават, когато орбитата му е близо до най-далечната точка от Земята. Луната не е единственият обект в Слънчевата система, който се свива с времето.  Преди повече от 10 години  учени установиха, че Меркурий има същите разломи, които сега са открити на Луната. Те са обаче значително по-големи, като има такива с дължина от над 1000 километра и височина над 3 километра. Очаква се НАСА да изпрати отново човек на Луната до 2024 г. Днес американският президент  Доналд Тръмп поиска от Конгреса да увеличи бюджета на агенцията  за мисията с 1.6 млрд. долара.", "date": "2019.05.14", "title": "След Меркурий учени установиха, че и Луната се смалява (видео)"}
{"url": "https://www.dnevnik.bg/bulgaria/2019/05/14/3905501_polina_paunova_udostoena_s_goliamata_nagrada_za/", "text": "За осма година фондация \"Радостина Константинова\" раздаде награди за разследваща журналистика. Голямата награда отиде при Полина Паунова за разследването ѝ, станало известно като \"Апартаментите на властта\" или \"Апартаментгейт\", след което последваха редица материали на Полина, хвърлящи допълнителна светлина върху начините на придобиването на луксозния имот от дясната ръка на Бойко Борисов. Публикациите доведоха да оставката на Цветан Цветанов от парламентарните му постове, последвана от серия оставки на хора от властта. \"За мене е чест, благодаря и на партньора от Антикорупционен фонд\" Николай Стайков\" - написа Полина Паунова във фейсбук. Материалите на кандидатите трябваше да отговарят на изисквания като значимост на разглежданата тема, истинност на фактите, представяне на различните гледни точки и отражение на проблема върху широк кръг хора. Фондацията награждава всяка година заслужили разследващи журналисти, които са стигнали до корена на обществено значим проблем. Награда получи и журналистът от БНТ  , която е един от основните автори на възобновената рубрика \"Частен случай\". Разследването ѝ е по изключително значимата тема дали е честен начинът за прием на ученици в тъй наречените елитни гимназии. След излъчването на разследването Министерството на образованието и науката взе мерки, чийто резултат се очакват. Журналистът  от БиТиВиполучи награда за разследване по болезнената тема за трафика на жени с красноречивото име \"Улица \"Ад\". Става дума по същество за насилие над личността, но българската полиция не показа професионализъм за бързо и ефикасно разкриване и спасяване на жените от ада на трафикантите.", "date": "2019.05.14", "title": "Полина Паунова бе удостоена с голямата награда на фондация \"Радостина Константинова\""}
{"url": "https://www.dnevnik.bg/evropa/2019/05/14/3905554_noviiat_gospodin_evropa_manfred_veber_se_nadiava_da/", "text": "Надпреварата за председател на Европейската комисия има ясен фаворит - германският политик Манфред Вебер. Четиридесет и шест годишният Вебер, който оглавява кампанията на консерваторите за европейските избори през май, се слави като доста приятна и дискретна фигура в често доста напрегнатия политически свят на Брюксел. Но сега той се надява, че изборите за Европейски парламент ще го изведат от относителната политическа неизвестност и ще го поставят на световната сцена като нов председател на Европейската комисия, като същевременно докажат, че той има силата да мобилизира широка избирателна подкрепа. Вебер, който в момента е фаворит в доста оспорваната надпревара за председател на комисията благодарение на водещата позиция на консерваторите в социологическите проучвания, се представя като човек от народа, вземащ присърце интересите на обикновените европейски граждани. Мнозина смятат ЕС за елитарна организация, управлявана от висококвалифицирани хора, каза Вебер през ноември, след като беше избран с 80 процента от гласовете да оглави кампанията на Европейската народна партия (ЕНП). \"Днес тази Европа трябва да стане Европа за своите граждани\", допълни той, утвърждавайки лозунга на своята кампания за заемане на мястото на Жан-Клод Юнкер като новия \"Господин Европа\". ЕНП държи от 15 години влиятелния пост, който на теория представлява около 500 милиона европейци. Предизборната програма на Вебер, радваща се на силна подкрепа от водещи консерватори като германския канцлер Ангела Меркел, изглежда - от младите семейства през изоставените работници в заводите до \"голям план\" за борба с рака. За Вебер обаче е проблем, че много европейски избиратели са склонни да не гласуват за тези, които са смятани за част от политическата върхушка. Да не говорим за факта, че като германец той трябва също така да преодолее скептицизма на онези, които смятат, че най-голямата икономика в Европа вече доминира твърде силно в коридорите на властта в ЕС. След класическа партийна политическа кариера, започнала с кратък депутатски мандат в законодателното събрание на провинция Бавария, а после в Европейския парламент от 2004 г., Вебер може би е смятан от много европейци за вътрешен човек в политиката, който се стреми да се разграничи от този си образ. Вебер оглавява групата на ЕНП от пет години. Той е инженер по образование. На 16 години се присъединява към партията, към която принадлежи - баварския свръхконсервативен Християнсоциален съюз (ХСС). Често обаче е смятан донякъде за по-либерален и проевропейски настроен от много други членове на ХСС. Вебер е твърд поддръжник на европейската интеграция, а също така  критикува предлагания проект за тръбопровод \"Северен поток 2\"  от Русия за Германия. Наскоро той беше  въвлечен в битката  на ЕНП за бъдещите й отношения с национално-консервативната партия \"Фидес\" на унгарския министър-председател Виктор Орбан. Методичният възход на Вебер в европейската политика обаче Миналата година той гласува в Европейския парламент против мерки, насочени към спиране на репаративните терапии за хомосексуални, в разрез с повечето членове на групата на ЕНП. За разлика от повечето председатели на комисията Вебер не е бил национален лидер и никога не е заемал министерски пост, нито е ръководил структура, подобна по размер на комисията, чийто персонал наброява 32 хил. души. За неговите амбиции обаче е по-важно, че проучванията на общественото мнение в момента поставят ЕНП в силна позиция да бъде най-големият блок в Европейския парламент след изборите на 23-26 май. Ако изборите се развият според очакванията, неговата кандидатура може все пак да стане жертва на неизбежните пазарлъци  за разпределението на основните европейски постове,  но на този етап малцина биха заложили против него. /БТА", "date": "2019.05.14", "title": "Новият \"Господин Европа\": Манфред Вебер се надява да излезе от политическата сянка"}
{"url": "https://www.dnevnik.bg/photos/2019/05/14/3905475_parkovete_na_potsdam/", "text": "Разходката в този иначе огромен градски парк започва от градската библиотека (Gotishe Bibliotek).", "date": "2019.05.14", "title": "Парковете на Потсдам"}
{"url": "https://www.dnevnik.bg/sviat/2019/05/14/3905562_pochitatelka_na_merkel_katastrofira_v_samoleta/", "text": "Правителственият самолет на германския канцлер  Ангела Меркел  не можа да излети от летището в Дортмунд заради въодушевена нейна почитателка. Тя изскочи от буса си, за да направи  снимка на Меркел , но забрави да използва спирачката и превозното средство продължи да се движи, и се удари леко в носа на самолета, предаде \"Асошиейтед прес\". Електронното издание на германското сп. \"Шпигел\" публикува днес снимка на лекия сблъсък с машината \"Глоубъл 5000\" и съобщи, че водачката на колата е служителка на летището. Германските военновъздушни сили потвърдиха в \"Туитър\", че вчера  Меркел  се е върнала в Берлин с хеликоптер, след като самолетът й бил повреден от превозно средство, но не дадоха подробности. Инцидентът е допълнителен проблем за ВВС след поредица от широко отразени аварии на остарелия правителствен самолетен парк, предизвикали забавяния в пътувания на Меркел и други политици./ БТА", "date": "2019.05.14", "title": "Почитателка на Меркел катастрофира в самолета ѝ"}
{"url": "https://www.dnevnik.bg/detski_dnevnik/2019/05/14/3905588_sam_li_e_sam_v_gorata/", "text": "Сам в гората\" е история за самотата, приятелството и нуждата да споделяш, в която всяко дете ще открие себе си. Книгата на Ваня Настанлиева разказва за проблемите, свързани с това да си новодошъл и без приятели. Таралежчето Сам пристига в другия край на гората в търсене на нов дом. Намира уютна малка хралупа, в която да се нанесе и да подреди живота си. Но Сам има сериозен проблем - не може да си намери приятели, а кой иска да е напълно сам и на ново място. Тогава му хрумва страхотна идея да остави послания на различни места в гората, с които да съобщи, че си търси приятели. Краят на историята е изненадващ, а във всяка илюстрация има скрит герой. Писателката Ваня Натанлиева е и илюстратор и работи в различни студиа, детски списания и вестници. Книгите й са превеждани и издавани в Германия, Канада, САЩ, Австралия, Нова Зеландия, Франция, Дания, Тайван. В момента живее със семейството си в Кеймбридж, Великобритания, но тази вечер тя е в България на специална среща с всички, които искат да присъстват на представянето на \"Сам в гората\", съобщи издателство \"Таралеж\". На  събитието от 18 часа в \"+ това\"  на столичната ул. \"Марин Дринов\" 30 ще се проведе и детската работилница \"Нарисувай ми история\" с Ваня Настанлиева.", "date": "2019.05.14", "title": "Сам ли е Сам в гората"}
{"url": "https://www.dnevnik.bg/sport/2019/05/14/3905313_fotogaleriia_kodja_kaia_planinska_krasota_i_rekordi/", "text": "Близо 350 състезатели, сред които и водещите планински бегачи на България, участваха в ултрамаратона \"Коджа кая\". Събитието се проведе за втора година.", "date": "2019.05.14", "title": "Фотогалерия: \"Коджа кая\", планинска красота и рекорди"}
{"url": "https://www.dnevnik.bg/politika/2019/05/14/3905585_ninova_obiavi_che_imeto_na_porojanov_e_podadeno_za/", "text": "Лидерът на БСП Корнелия Нинова обяви, че  поисканата и приета днес оставка на земеделския министър Румен Порожанов  показва двойния стандарт в ГЕРБ и слага край на твърденията за морала в партията. Тя вижда двоен стандарт в това, че министри на ГЕРБ били отстранявани от постовете си само заради съмнения за корупция, докато на Порожанов отдавна тегнели такива, но бил отстранен  по думите на премиера Бойко Борисов заради това, че не е освободил чиновник  (за оставка на Порожанов четете  тук ). На въпрос на \"Дневник\" каква е причината за двойния стандарт, Нинова отговори: \" Мисля, че едните министри са назначени от Борисов, а другите са му подадени от други хора и той няма контрол върху тях\". Попитана кои са тези хора в случая с Порожанов тя каза: \"Смятам, че има обвързаност с Делян Пеевски\", но не даде подробности. Делян Пеевски е медиен магнат и депутат от ДПС, чийто избор за председател на ДАНС при управлението на кабинета \"Орешарски\" доведе до многомесечни протести и предсрочни избори. Той не се е появявал в парламента от 19 април 2017 г., но е на второ място в листата на ДПС за евроизборите. Минути след като правителствената информационна служба съобщи за оставката на Порожанов днес, пресцентърът на ДПС разпространи  обръщение на почетния председател Ахмед Доган към партийци и симпатизанти , в което той иска прошка и обяви, че каузата на ДПС е твърде голяма, за да има вътрешни борби и да се спъва развитието на младите. Според Нинова няма връзка между двете неща. Лидерът на БСП обяви, че седем от девет оставки за двете години досега мандат на кабинета \"Борисов 3\" са заради корупция, която се е превърнала в \"етикет\" на управлението. Тя призова гражданите да гласуват за социалистите на 26 май, за да променят модела на управление в страната. БСП продължава да иска оставката на правителството. БСП се обяви за европейска прокуратура, начело на която да е румънският прокурор Лаура Кьовешки, а двамата делегирани представители в нея да се избират съответно от парламента и президента. След инициативата на държавния глава Румен Радев днес и Корнелия Нинова предложи разговор за избора на следващ главен прокурор, както и за промяна на правомощията му.", "date": "2019.05.14", "title": "Нинова обяви, че името на Порожанов е подадено за министър от Пеевски"}
{"url": "https://www.dnevnik.bg/bulgaria/2019/05/14/3905589_sudut_reshava_okonchatelno_za_aresta_na_vetko/", "text": "Апелативният специализиран наказателен съд заседава няколко часа по делото срещу хотелиера Ветко Арабаджиев и все още не се е произнесъл окончателно дали той да остане в ареста, или да бъде освободен с по-лека мярка за неотклонение.  Магистратите обсъдиха първо искане на адвокат Илиян Василев да бъде направен нов превод на част от решението на Апелативния съд в Мадрид, с което бе екстрадиран в България. Защитата представи превод, за който твърди, че е различен от този, представен от прокуратурата. Съдът отхвърли искането, като прочете какво пише в двата варианта на превода и заключи, че няма разминаване. По време на спора стана ясно, че защитникът не се е запознал с всички документи по делото, сред които и писма между председателя на съдебния състав Галя Георгиева и представителят на Евроджъст за България Иванка Которова. Това стана повод Василев да поиска отвод на председателя на състава. Според защитата било недопустимо тя да води лично кореспонденция по дело, което все още не е започнало по същество, а документите не били представени на защитата и на самия Ветко Арабаджиев. Съдът обаче отхвърли искането.", "date": "2019.05.14", "title": "Съдът решава окончателно за ареста на Ветко Арабаджиев"}
{"url": "https://www.dnevnik.bg/razvlechenie/2019/05/14/3905514_animacionerite_se_kachvat_na_scenata_sled_3-godishna/", "text": "След тригодишно отсъствие от музикалната сцена българската алтернатив рок група \"Анимационерите\" се завръща с концерт. На  вратите ще отворят в 21.00 часа, а музиката на живо ще зазвучи в 22.00 часа. Специални гости на събитието ще бъдат Les Animaux Sauvages, съобщават от столичния клуб. През последните години \"Анимационерите\" изключително рядко се изявяват пред публика. Те са една от най-отличителните български групи от края на 90-те години, а тяхна запазена марка са нетрадиционните текстове. Последната им среща с публика беше през 2016 г., когато представиха едноименния си албум Animacionerite. След това те отново изчезнаха от сцената. В състава на бандата за концерта влизат Георги Згуров-Гурко (вокали), Николай Бекриев-Заека (китара), Цветан Методиев (синтезатори) от оригиналния състав на \"Анимационерите\", както и Росен Ватев (барабани) и Петко Славов (бас). В края на 90-те години \"Анимационерите\" са едни от създателите на първия български независим лейбъл \"Жълта музика\" заедно с \"Остава\", \"Уикеда\" и \"Блуба Лу\". Част от дейността на \"Жълта музика\" е отварянето на ъндърграунд клуба за авторска музика \"О! Шипка\". Въпреки че лейбълът престава да съществува през 2001 г., той оставя важна следа в развитието на алтернативната музика в България.  Les Animaux Sauvages е проект на Насо Русков и Иво Стоядинов-Чарли от Babyface Clan и Сибила Серафим. Наскоро те пуснаха новото си парче Neon Makes Me Happy. Насо Русков ще влезе и в ролята на гост-вокалист заедно с \"Анимационерите\" в изпълнение на парчето \"Костюми в стаята на славата\".", "date": "2019.05.14", "title": "\"Анимационерите\" се качват на сцената след 3-годишна пауза"}
{"url": "https://www.dnevnik.bg/sviat/2019/05/14/3905577_dronove_sa_bombardirali_petrolni_suorujeniia_krai_riiad/", "text": "Безпилотни летящи устройства с прикачени към тях експлозиви са използвани срещу помпени станции на саудитската петролна инфраструктура в района на столицата. Според властите в Рияд това е терористичен акт, идващ два дни след атака срещу два петролни танкера на кралството край бреговете на Обединените арабски емирства, съобщи \"Ройтерс\". Министърът на енергетиката Халид ал Фалих твърди, че са атакувани две помпени станции, но не е прекъснат нито добивът, нито износът на петрол и производни продукти. Държавната компания АРАМКО обави, че няма пострадали. В коментар за медиите на енергийния министър на най-големия износител на петрол се казва, че двата инцидента демонстрират необходимостта да бъдат отблъснати \"терористичните групировки зад подобни разрушителни действия\", включително подкрепяните от Иран отряди на хути от Йемен. Телевизията на хутите \"Масирах\" цитира във вторник военни представители, според които са започнали нападения с дронове срещу \"жизненоважни саудитски инсталации\". Предвождана от Саудитска Арабия коалиция се сражава срещу хутите вече четвърта година. ОАЕ още не разкрива подробности за естеството на нападенията срещу 4 кораба, включително един под норвежки флаг, край Фуджайра - ключов пункт за товарене на петрол близо до Ормузкия проток. Американски официален представител, запознат с данните на разузнаването на САЩ, твърди пред \"Ройтерс\", че Иран е главният заподозрян, макар че Вашингтон не разполага още с неопровержими доказателства. Техеран отхвърли подобни твърдения и призовава за разследване. Джон Абизаид, посланикът на САЩ в Рияд, каза, че след разследването \"да отговорим по подобаващ начин, без да се стига до война\".", "date": "2019.05.14", "title": "Дронове са бомбардирали петролни съоръжения край Рияд"}
{"url": "https://www.dnevnik.bg/photos/2019/05/14/3905572_snimka_na_denia_cherveniiat_kilim_na_kan_v_ochakvane/", "text": "Днес се открива 72-ото издание на филмовия фестивал в Кан. В последните няколко дни градът трескаво се подготвя за едно от най-големите събития в света на киното. Докато зрителите вече се питат в чии ръце ще попадне \"Златната палма\" тази година, червеният килим вече беше разпънат.", "date": "2019.05.14", "title": "Снимка на деня: Червеният килим на Кан в очакване на звездите"}
{"url": "https://www.dnevnik.bg/sport/2019/05/14/3905526_krasimir_balukov_zameni_hubchev_nachelo_na/", "text": "Красимир Балъков е новият национален селекционер на България. Специалистът, който води \"Етър\", заменя на поста бившия си съотборник  Петър Хубчев . Балъков, който е бронзов медалист с националния отбор от първенството в САЩ преди 25 години, беше представен от президента на БФС Борислав Михайлов. \"Искам да благодаря на човека, който се съгласи в този деликатен момент, толкова скоро до мачовете с Чехия и Косово. Това значи много за мен. Той е един от най-големите футболисти на България\", каза Михайлов за новия треньор. Хубчев се разделя с националния отбор по взаимно съгласие. Още преди няколко месеца  беше съобщено , че той води преговори с \"Левски\". В началото на годината  Балъков категорично отрече , че ще поеме България, но три месеца по-късно това е факт. Балъков ще довърши сезона в \"Етър\", като тимът му се бори за участие в Европа и може да участва на бараж срещу третия от шампионския плейоф. Договорът му влиза в сила от 1 юни и ще бъде до края на световните квалификации - ноември 2021 г. Дебютът на Балъков ще бъде на 7 юни в Прага, когато България гостува на Чехия. Три дни по-късно е домакинския мач с Косово. До момента в европейските квалификации България има две равенства от два мача и заема второ място след Англия. \"Хубчев беше раздвоен, има оферти от клуб, каквото можа направи, никой не го е гонил, той сам реши да поеме друг път. Футболът е мъжка игра, на никого не се сърдя\", коментира Михайлов за стария селекционер. Очаква се Хубчев да поеме \"Левски\", който наскоро уволни Георги Дерменджиев. \"Когато преди няколко месеца завъртяхте името ми, това не стоеше на дневен ред. Затова обаче футболът е велика игра и ви поздравявам за оракулските възможности. Стъпвам на една добра основа, поставена от Петър Хубчев, и се надявам да се класираме за Евро 2020\", каза Балъков. Балъков взима в щаба си своите помощници от \"Етър\" Станислав Генчев и Калоян Чакъров. Един от бившите му помощници, Йончо Арсов, също ще бъде асистент в националния отбор. Балъков обяви и анализатор в своя екип - Иван Славов. \"Това е новост, но от него ще получаваме много важни статистически данни.\" В треньорската си кариера Балъков е водил седем отбора – швейцарските \"Грасхопърс\" и \"Санкт Гален\", \"Черноморец\" (Бургас), хърватския \"Хайдук\" (Сплит), \"Кайзерслаутерн\" в Германия и още два тима в България - \"Литекс\" и \"Етър\". Най-дълго време специалистът се задържа в \"Черноморец\", където работеше две години. Хубчев водеше националния отбор от 30 септември 2016 г. За две години и седем месеца треньорът записа 20 срещи, в които България постигна осем победи, пет равенства и седем загуби. Головата разлика на националния отбор в този период е 22:25. Треньорът водеше тима в квалификациите за световното първенство в Русия, първото участие в Лигата на нациите и първите две квалификации за Евро 2020. Под негово ръководство България изигра и три приятелски срещи. Най-впечатляващите резултати на Хубчев с националния отбор бяха победи над Холандия (2:0) и Швеция (3:2) в квалификациите за световното първенство. Обвиненията към треньора бяха за липсата на атрактивен стил и резултати с отбори, срещу които България е считана за фаворит. В последните пет мача България няма победа при Хубчев (една загуба и четири поредни равенства по 1:1). Последната победа дойде на 13 октомври 2018 г. над Кипър с 2:1 в София.", "date": "2019.05.14", "title": "Красимир Балъков замени Хубчев начело на националния отбор"}
{"url": "https://www.dnevnik.bg/tehnologii/2019/05/14/3905641_lenovo_pokaza_purviia_si_laptop_s_guvkav_displei/", "text": "Китайският технологичен гигант \"Леново\" (Lenovo) представи първия си лаптоп от популярния бранд ThinkPad с гъвкав дисплей. На организирано от компанията събитие в Ню Йорк беше показано видео с иновативния компютър, чиято премиера е планувана за следващата година. Лаптопът, който тежи около един килограм, е разработван от инженерите на \"Леново\" през последните три години и е кръстен ThinkPad X1. Сгъваемият компютър използва операционната система Windows 10. Прототипът има 13.3-инчов дисплей с OLED технологията, който поддържа 2K резолюция при съотношение на екрана от 4:3. Процесорът му е на Intel и гарантира цял ден активна работа с устройството с едно зареждане. Специален механизъм в средата на дисплея на компютъра позволява сгъването му на две части или превръщането му в голяма интерактивна повърхност. Лаптопът ще се продава с bluetooth клавиатура. Освен такава ще има и дигитална и реагиращата на екранен допир.", "date": "2019.05.14", "title": "\"Леново\" показа първия си лаптоп с гъвкав дисплей"}
{"url": "https://www.dnevnik.bg/biznes/2019/05/14/3905649_transportniiat_bransh_nastoiava_tol-sistemata_da_se/", "text": "Задължителен шестмесечен тестови период на тол-системата искат в обединена позиция браншовите сдружения в сектор \"Транспорт\" и \"Спедиция\". Транспортният бранш подкрепя въвеждането на тол системата в България, но при ясни правила, спазени технически изисквания и прозрачност, се заявява в позицията, оповестена на пресконференция в Националния пресклуб на БТА. Обявеният от МРРБ срок за въвеждане на системата е 15 август и дотогава остават три месеца, а разбрахме, че утре е датата, която официално се обявява за начало на тестовия период на системата, отбеляза Йордан Арабаджиев от Съюза на международните превозвачи и допълни, че целият процес е белязан с много неясноти. От транспортния бранш отбелязват важността на наличието на изградените пътни рамки и съответното оборудване и камери, което е част от системата за контрол. Те настояват за стриктно спазване на техническите изисквания при изграждане на тол системата и посочват, че това е най-сигурната гаранция тя да бъде въведена без рискове и без възможности за създаване на хаос. Мартин Димитров, специалист по информационни технологии, обясни, че контролът при преминаването се извършва от порталните рамки, които трябва да са 420, като 100 от тях да са нови. Изграждането им е част от договора с фирмата изпълнител. Ако няма портални рамки, няма метод пътната агенция да разбере кой минава гратис, коментира той. Сдруженията настояват още да им бъде предоставена картата с построените пътни рамки и прилежащото им оборудване с координати на местоположението им преди началото на тестовете. Сред исканията са тол системата да обхваща само магистрали и пътища първи клас, които са част от европейските транспортни коридори. В България транзитният трафик е доста голям и фокусът трябва да бъде насочен към транзитното движение и да бъде облекчен режимът за операторите на вътрешния пазар, отбеляза Арабаджиев. Транспортният и спедиторски бизнес предлага при определяне на размера на тол таксите в България да се приеме германската система, но съобразена с БВП на България, който е около пет пъти по-малък от този на Германия. Сред исканията им е да се разгледа възможността за приемане на облекчения на превозвачите на вътрешния пазар, чиято дейност има социални функции, подобно и на автобусните превози - например превозите за доставка на стоки от първа необходимост. Според сдруженията към момента диалогът с МРРБ е формален, а липсата на яснота и навременна информация създават предпоставки за хаос в бизнеса и несигурност за населението. Позицията с исканията и предложенията ще бъде предоставена и на премиера с искане за съдействие. Не смятаме, че формата на диалог с правителството и администрацията е протест, никой от нас не желае да влиза в конфронтация, но, ако трябва да направим протест, ще го направим, вярвам, че няма да се стига дотам, коментира в отговор на въпрос Магдалена Милтенова от Конфедерацията на автобусните превозвачи.", "date": "2019.05.14", "title": "Транспортният бранш настоява тол-системата да се тества поне половин година"}
{"url": "https://www.dnevnik.bg/sport/2019/05/14/3905529_ot_centura_do_letishteto_ili_kakvo_e_novoto_trase_na/", "text": "Организаторите на маратона в София представиха новото трасе, по което ще се проведе състезанието. Промяната включва  увеличение на обиколката  от 10.550 на 21 км .  \"Искаме да угодим на всички и по-скоро на състезателите. В центъра са забележителностите и искаме да е удобно за хората, които са свързани със събитието. Говоря за социалните партньори в лицето на Столична Община, охранителна полиция и други\", каза пред \"Дневник\" директорът на състезанието Даниел Дуков. Той допълни: \"В същото време искаме състезателите, които ще стартират, да се забавляват на едно хубаво и приятно трасе\". Състезателите ще стартират от сградата на Националната художествена галерия и ще преминат последователно през Централни бани, Лъвов мост, Централни хали, църквата \"Св. Неделя\", Софийски университет, Национална библиотека. След това участниците ще се отправят по бул. \"Владимир Вазов\" в посока летището. На входа откъм Ботевградско шосе ще бъде направен завой и ще се продължи по бул. \"Владимир Вазов\". Обиколката завършва с преминаване през паметника на Васил Левски и катедралата \"Св. Александър Невски\". Дуков поясни, че от две години се работи по новия маршрут, като очаква той да остане в следващите пет години. На 17 май в София ще пристигне представител на Международната федерация по лека атлетика (IAAF), който ще измери и сертифицира трасето. Състезанието ще влезе в категория \"Бронзово ниво\" в ранглистата на най-изявените световни маратони. Темата за разнообразието на трасето в състезанията по бягане често предизвиква коментари сред бягащите. В една от популярните групи за бягане във \"Фейсбук\" десетки изразиха недоволството си от новия маршрут. \"Във всеки случай ще има някои недоволни, но това за мен не е сериозно. Всеки си го разбира по собствен начин. Един иска да бяга в планината, един иска да бяга в центъра. Когато трасето беше в центъра на София, всички недоволстваха, че е 10 км обиколката. Няма пълно щастие\", каза Дуков. Директорът на състезанието допълни, че очаква повече желаещи да се включат в състезанието. Преди година участваха над 5000 души от 38 държави. Надпреварата ще се проведе на 13 октомври, като  регистрацията е отворена онлайн . \"По правилника на IAAF, след като сме вече бронзов етикет, трябва да имаме 6 мъже и 6 жени елитни бегачи. За по-голяма бройка е въпрос на (финансови) възможности дали можем да си позволим те да дойдат\", допълни Дуков.", "date": "2019.05.14", "title": "От центъра до летището, или какво е новото трасе на Софийския маратон (видео)"}
{"url": "https://www.dnevnik.bg/sport/2019/05/14/3905680_zaguba_na_starta_v_rim_produlji_koshmarniia_sezon_na/", "text": "Григор Димитров допусна разочароващо поражение в първия си мач след раздялата с треньора Даниел Валверду. Българският тенисист отпадна още в първия кръг на турнира от сериите \"Мастърс\" в Рим след загуба от германеца Ян-Ленард Щруф с 4:6, 7:6 (5), 3:6. Двубоят продължи два часа, като премина през няколко обрата. Димитров направи страхотно завръщане, след като загуби първия сет, а във втория спаси два поредни \"скрити\" мачбола при 5:5, 15:40. Българинът обърна втората част след тайбрек и на свой ред пое инициативата на корта. Той проби още в първия гейм на решаващия трети сет, след което имаше шанс за втори пробив при 3:1. Шампионът от финалите на АТП за 2017 г. обаче подходи твърде пасивно и пропусна възможността. Това доведе до огромен срив в играта му и той не успя да спечели нито един гейм до края на двубоя. Димитров допусна трета поредна загуба във всички турнири. Миналата седмица той отпадна още в първия кръг на мастърса в Рим след поражение от американеца Тайлър Фриц, а преди това отстъпи на чилиеца Николас Хари във втория кръг в Барселона. Днешната среща беше първата, в която в ложата на Димитров беше Радек Щепанек. Бившият чешки тенисист влезе в треньорския щаб на българина, като първоначалната им уговорка е за пробен период до края на \"Ролан Гарос\". Мачът започна лошо за Димитров, който допусна пробив още в първия гейм. Щруф затвърди предимството си, но не успя да го задържи дълго. Димитров върна пробива в шестия гейм и изравни за 3:3. Трудностите за българския тенисист обаче продължиха с пълна сила. Той спаси две поредни точки за пробив, за да поведе за пръв път от началото на мача при 4:3. Още при следващото си подаване обаче бившият №3 в света се пропука и това позволи на Щруф да сервира за спечелването на първия сет при 5:4. Двуметровият германец се възползва от ситуацията, поведе с 40:15 и реализира втория си сетбол. Във втората част Димитров стабилизира началния си удар и започна да печели по-лесно подаванията си. Той дори стигна до първия шанс за пробив в сета - при 2:1, но го пропусна. Последваха няколко скоростно спечелени от сервиращите геймове, преди да се стигне до критичен момент за Димитров при 5;5. Той изостана с 15:40, но все пак съумя да се измъкне от трудната ситуация. Стигна се до тайбрек, който вървеше точка за точка до 3:2 за Димитров, когато българинът реализира първия минипробив. Той продължи да играе по-добре и след размяната на полетата и получи три поредни сетбола при 6:3. Щруф спаси първите две, но Димитров се възползва от третия. Решаващият трети сет започна по най-добрия начин за българския тенисист. Той проби още в първия гейм, затвърди предимството си за 2:0. а при 3:1 има точка за втори пробив. Поредица от грешки на Димитров обаче реанимира Щруф, който спечели последните пет гейма на мача и се класира за втория кръг, където ще се изправи срещу Марин Чилич. Германецът записа втора победа в четвъртия си мач с Димитров и взе реванш за поражението си от българина в Монте Карло през април. За Димитров следващата стъпка е \"Ролан Гарос\".", "date": "2019.05.14", "title": "Загуба на старта в Рим продължи кошмарния сезон на Григор Димитров"}
{"url": "https://www.dnevnik.bg/bulgaria/2019/05/14/3905756_minju_staikov_obiavi_gladna_stachka_v_aresta/", "text": "Бизнесменът Миню Стайков обяви гладна стачка в ареста. Според адвоката му по този начин той показва отношението си към правосъдната система. Днес Стайков за пореден път се изправи пред съда с молба да излезе на свобода. През последните месеци, а и за днешното съдебно заседание бизнесменът е в инвалидна количка след инсулт. Магистратите назначиха съдебномедицинска експертиза, а трима лекари ще прегледат Стайков и трябва да кажат какво е здравословното му състояние към настоящия момент. Едва след това съдът ще се произнесе дали има основание да определи по-лека мярка за неотклонение, или заболяванията, от които се оплаква Стайков, могат да се лекуват и в ареста. Миню Стайков е в ареста от 8 месеца по обвинения за държане на контрабандни цигари и данъчни престъпления. Срещу него и още 7 души, свързани с \"Винпром Карнобат\",  започна и разследване за злоупотреби  и деклариране на неверни данни с цел да бъдат отпуснати средства от еврофондове.", "date": "2019.05.14", "title": "Миню Стайков обяви гладна стачка в ареста"}
{"url": "https://www.dnevnik.bg/sviat/2019/05/14/3905467_spasenieto_na_zemiata_moje_da_e_pod_zemiata/", "text": "Решенията за най-сериозните заплахи, които тегнат върху бъдещето на планетата, се намират (...) под краката ни, твърдят експерти, цитирани от агенция \"Франс прес\". За всеки проблем - от  климатичното затопляне  до  недостига на храна  и  свръхнаселеността  - е достатъчно да се копае. Това твърдят експерти, които участваха в Световния конгрес за тунелите, който се проведе в Неапол в началото на май. \"Достигаме до момент от историята ни, в който трябва да започнем да търсим нови пространства\", посочва строителният инженер Хан Адмираал, който е специалист по подземните съоръжения. Според него необходимите усилия, за да се постигнат 7 от 17-те цели, поставени от  ООН за устойчиво развитие  - от замърсяването на градската среда до глада в света - биха могли значително да бъдат намалени, като се търси пространство под земята. \"Изглежда, не си даваме сметка, че всяка година сме на път да загубим големи площи с обработваема земя с тревожен темп, а всъщност би трябвало да е точно обратното - да ги увеличаваме, за да изхранваме световното население, което постоянно нараства\", обяснява експертът. Следователно \"подземните пространства биха могли много лесно да бъдат използвани за земеделие\", заяви той, посещавайки тайния тунел под Неапол - \"Галерия Бурбоника\". Той е бил построен, за да може крал Фердинанд II Бурбон да го използва за бягство след бунтовете през 1848 година. Някои растения като копъра, репичката, кориандъра и дори марулята вече са отглеждани под земята, твърди Адмираал. \"Бихме могли да си поставим за цел да добавим растения като соята или лупината. Те могат да бъдат използвани за производството на богати на протеини храни, които да послужат като заместител на месото\", заяви той. Адмираал добави, че по този начин ще се намали зависимостта ни от един от най-големите виновници за климатичното затопляне -  месната промишленост . \"Бихме могли и да помислим за използването на подземни паркинги: знаем, че автомобилите убиват градовете. На път сме да преминем към електрически автомобили, към безпилотни автомобили, към споделяне на превозни средства. Въпросът е да видим дали всички тези пространства ще бъдат толкова полезни в бъдеще, колкото са сега\", добавя експертът. От Бостън до Осло, Рио де Жанейро, Сиатъл и Сидни инфраструктури като многолентови магистрали вече са в миналото и освободените пространства са превърнати в паркове, обяснява експертът по градско планиране Антония Конаро. Огромни метрополии като Сингапур или Хонконг вече започнаха да променят законодателството, за да позволят на университетите, библиотеките, кината и търговските центрове да се разполагат под земята. Подслонът под земята може също така да позволи на населението да се предпази от много лоши атмосферни условия като циклони, за които има опасения, че могат да се появят с климатичното затопляне. Оптичното влакно може да доведе светлина под земята и днес е възможно да се симулира осветление като естествената светлина, отбелязва Антония Конаро.", "date": "2019.05.14", "title": "Спасението на Земята може да е... под земята"}
{"url": "https://www.dnevnik.bg/video/2019/05/14/3905754_video_nov_samolet_shte_leti_ot_nju_iork_do_parij_za_90/", "text": "Компанията Hermeus, създадена от бивши служители на Илън Мъск и Джеф Безос, работи по пътнически самолет, който да прелита над Атлантическия океан за час и половина. Това казва екипът ѝ в клип, публикуван в профила ѝ в сайта за споделяне на видеосъдържание \"Ютюб\". Те казват, че това ще е най-бързият самолет в света и ще го създадат, работейки с комбинация от съществуващи и иновативни технологии. До момента само два свръхзвукови проекта са били реализирани - \"Конкорд\" и \"Ту-144\". Представители на компанията, основана от напуснали \"Спейс Екс\" и \"Блу ориджин\", обаче са решени, че машината трябва да бъде пусната в масова експлоатация. Самолетът със скорост 6111 км/ч, би трябвало да се приближава именно до критериите на свръхзвуковите полети. В консултативния съвет на  компанията  са експерти от \"Локхийд мартин\" и бивши съветници в държавни структури. За сравнение британско-френският \"Конкорд\" и съветският \"Ту-144\" достигаха около 2000 км/в ч. И двата проекта обаче останаха в историята като нерентабилни. Катастрофа с \"Конкорд\" във Франция през 2000 г., при която загинаха 113 души, изведе проекта от експлоатация.", "date": "2019.05.14", "title": "Видео: Нов самолет \"ще лети от Ню Йорк до Париж за 90 минути\""}
{"url": "https://www.dnevnik.bg/sport/2019/05/14/3905762_ekvadorec_vze_chetvurtiia_etap_v_djiroto_djumulen/", "text": "Ричард Карапас от \"Мовистар\" спечели четвъртия етап в Обиколката на Италия – 235 км между Орбетело и Фраскати. Еквадорският колоездач се наложи в малка група с още шест колоездачи в най-трудния финал от началото на надпреварата. Около шест километра преди края на етапа имаше тежко падане, в което бяха въвлечени някои от претендентите за генерално класиране. Групата се разкъса и така освен Карапас в челото останаха носителят на розовата фланелка Примож Роглич, Диего Улиси и Валерио Конти (UAE Emirates), Паскал Акерман (\"Бора\"), Калеб Юън (\"Лото Судал\"), Флориан Сенешал и Елиа Вивиани (\"Декьонинк Куикстеп\"). Заради лекото изкачване преди финала Вивиани не успя да следва останалите, а решителната атака на Карапас дойде 400 метра преди финала. Юън започна да го преследва в последните 200, но не го изпревари, задоволявайки се с втортоо място. Трети финала пресече Улиси. Роглич пристигна шести с две секунди след етапния победител. В групата на големите фаворити бяха Мигел Анхел Лопес, Винченцо Нибали, Бауке Молема, Рафал Майка, Давиде Формоло, Илнур Закарин, Саймън Йейтс и Тао Харт, които пристигнаха на 18 секунди зад Карапас. Микел Ланда загуби 44 секунди. Най-големият губещ в етапа беше Том Дюмулен. Шампионът от 2017 г. загуби повече от четири минути, след като удари лявото си коляно. Целият отбор на \"Сънуеб\" се върна, за да му помага, но не лимитира загубите на холандеца. В генералното класиране Роглич запазва розовото трико, а авансът му пред Йейтс вече е 35 секунди. Нибали е трети на 39 секунди, а Мигел Анхел Лопес четвърти (+44 сек). В топ 10 са още Улиси (+44), Майка (+49), Молема (+55), Дамиано Карузо (+56), Боб Юнгелс (+1.02 минути) и Давиде Формоло (+1.06). Дюмулен вече е едва 56-и на 4.30 минути зад лидера. За етапния победител Карапас това е втори успех в Джирото, след като през 2018 г. също взе един етап. В кариерата си еквадорецът има шест победи, \"Не очаквах да спечеля точно днес. Беше много дълъг етап, с много хълмове преди финала. Планът на отбора беше да пазим Микел Ланда да не губи време, но падането промени всичко. Бях сам срещу спринтьорите и трябваше да опитам дълга атака. Мисля, че го направих в перфектен момент\", каза Карапас след финала. В сряда предстои четвъртият етап – 140 км между Фраскати и Терачина. Той е с няколко изкачвания, но финалът е подходящ за добрите спринтьори.", "date": "2019.05.14", "title": "Еквадорец взе четвъртия етап в Джирото, Дюмулен загуби повече от четири минути"}
{"url": "https://www.dnevnik.bg/politika/2019/05/14/3905451_i_sled_porojanov_jelaeshti_za_ministri_vse_oshte_ima/", "text": "Точно две години след като кабинетът \"Борисов 3\" положи клетва, 40% от състава му са подменени, но премиерът Бойко Борисов казва, че \"желаещи все още за министри има\". Най-новата оставка е на министъра на земеделието Румен Порожанов, възмутил премиера с това, че забавил с десетина дни отстраняването от поста на зам.-директора във фонд \"Земеделие\" Иванка Багдатова - Мизова. Борисов поиска оставката на Багдатова внезапно вечерта на 30 април. Неясно как премиерът научил, че телефонният й номер стои в сайта на къща за гости в село Юндола, управлявана от местния кмет, който пък е от ДПС. С оставката трябваше да бъде дозатиснат скандалът с използвани от приближени до властта като лични вили, в каквото беше уличен вече отстраненият зам.-министър на икономиката Александър Манолев. Случаят с Багдатова, който едва днес получава продължение чрез отстраняването на земеделския министър, показва обаче друг тип зависимости във фонд \"Земеделие\", а именно - обвързаност с ДПС. Така засега приключва една административна кариера, немислима без най-малкото мълчаливото одобрение на движението. Порожанов е дългогодишен служител на Министерството на финансите, а името му се завърта в политиката по време на управлението на НДСВ - ДПС, когато попада в ръководството на холдинга \"Булгартабак\". За влиянието на ДПС в холдинга по това време е показателен дори простият факт, че тогавашният вицепремиер Лидия Шулева беше принудена да подаде оставка само заради опита си да започне приватизацията му. Любопитен детайл е, че през 2005 г. Порожанов е сменен в борда от Корнелия Нинова - зам.-министър на икономиката по време на тройната коалиция. Сега именно тя говори, че \"Не съмнения, а факти има за министър Порожанов, но Защо? Защото не е негов министър. Защото друг го назначи начело на министерството с най-сериозен бюджет за \"усвояване\". И добавя: \"Има обвързаност с Делян Пеевски\".  В първото правителство на Борисов Порожанов е началник на кабинета на министъра на финансите Симеон Дянков, а през март 2011 г. без конкурс е назначен за директор на Държавен фонд \"Земеделие\". Без конкурс, защото според земеделския министър по това време Мирослав Найденов е експерт от \"топ ниво\" и конкурс е ненужен. През декември същата година Порожанов е нападнат във входа на блока си докато се прибирал от магазина с две туби вода, Нападателите му нанасят побой и избягват сами. Тогавашното обяснение на властта - спрял далаверите във фонда. Днес обаче е ясно, че далаверите не са спрели. Прокуратурата и МВР проверяват проектите за къщи за гости в селските райони \"обект по обект\", а властта вече се чуди как да събере от недобросъвестните надвзетото, за да го връща на Брюксел. Става дума за общо 746 къщи за гости, изградени по Програмата за развитие на селските райони 2007 - 2013 г. с идеята за насърчаване на селския туризъм със субсидие до 200 хил. евро за всеки обект. Освен връзките с властта, част от тях са в курортни селища с развита туристическа инфраструктура, в които насърченията за строителство на нови места за настаняване са ненужни. Макар че днешното напускане на Порожанов да беше представено в прессъобщение като личен негов акт пред премиера, самият той ни обещаваше до преди ден в обратното - че изчаква дали оставката ще му бъде поискана. Премиерът пък до последно твърдеше, че е доволен от работата му. Мотивирайки се с казуса \"Багдатова\" за отстраняването на Порожанов и с избора си на дългогодишния член на ГЕРБ Десислава Танева за земеделски министър че ГЕРБ отнема територии на ДПС в управлението в противовес на твърденията на БСП за скрита коалиция. В оставащите до евроизборите десетина дни показателна ще бъде съдбата на други министри, заявили, че чакат оставка да им бъде поискана вместо просто да я подадат. \"Ясно е, че с тази серия оставки правителството на Борисов постига нещо, което правят почти всички правителства в средата на мандата – смяна на министри,\" коментира пред \"Фокус\" политологът Румяна Коларова. Според нея механизмът е добър, а средата на мандата - добро време. \"Всъщност приключва политическата кариера на хората, за които има съмнение за корупция, чрез което се търси гарантиране на така политическата перспектива пред партията ГЕРБ\", казва Коларова, но добавя, че тепърва предстои да видим дали министерските оставки в България ще имат този ефект, който този акт има навсякъде по света – запазване и оцеляване на партията за сметка на политическата кариера на конкретния министър.  Кой и защо подаде оставка от изпълнителната власт досега Единствено Лиляна Павлова напусна поради изчерпване на функциите на министерството й, отговарящо за европредседателството. Седем членове на кабинета си тръгнаха заради скандали или станаха изкупителна жертва в опит на потушаване на общественото недоволство от \"видимите резултати\" на управлението. Двама - съименниците Теменужка Петкова (на енергетиката) и Бисер Петков (на труда и социалната политика), подаваха оставки, но те не бяха приети, един - Николина Ангелкова (на туризма) - се е поставила в позицията да чака такава да й бъде поискана. Когато пет месеца след старта на кабинета падна първата оставка - на министъра на здравеопазването Николай Петров, уличен в разследване на Би Ти Ви в сделки с фирма, представляване от негов близък, това беше обяснено като \"безпрецедентна медийна измишльотина (по Валери Симеонов), но и с констатацията на лидера на парламентарната група Цветан Цветанов  законът е спазен, но може да се обсъжда моралната страна . Едва ли някой от двамата тогава е очаквал каква ще е ролята на медиите и на морала в обратите на собствената им политическа кариера. Теменужка Петкова хвърли оставка заради познанството си с бизнес дамата с интереси в енергетиката Гинка Върбакова (неприета), трима министри - на вътрешните работи Валентин Радев, на транспорта Ивайло Московски и на регионалното развитие Николай Нанков, загубиха постовете си, за да утихне общественият гняв след безсмислените жертви на катастрофата край Своге, Бисер Петков току да бъде жертван пред хората с увреждания, но те самите се застъпиха за него. Заради непремерени реплики към тях слезе от власт вицепремиерът Валери Симеонов. Последна преди Порожанов от Министерския съвет си тръгна министърът на правосъдието Цецка Цачева след като се разбра, че си е купила жилище на цена под пазарната. Съмненията около сделките с апартаменти не се ограничиха само в рамките на изпълнителната власт и доведоха до оттеглянето на зам.-председателя на ГЕРБ Цветан Цветанов и пратиха в отпуска председателя на антикорупционната комисия Пламен Георгиев. ", "date": "2019.05.14", "title": "И след Порожанов желаещи за министри все още има"}
{"url": "https://www.dnevnik.bg/evropa/2019/05/14/3905543_evroizborite_shte_sa_reshavashti_za_sudbata_na/", "text": "Изборите за Европейски парламент на 26 май ще подготвят сцената за рязък обрат на изключително важните регионални избори в Германия, които може да решат бъдещето на трите жени в сърцевината на националния политически живот. Докато изходът, особено ако нещата се развият зле за нейните християндемократи (ХДС), може да ускори оттеглянето на Ангела Меркел от поста, резултатите вероятно ще се отразят на политическите перспективи на нейната предполагаема наследничка и нов ръководител на консервативната партия Анегрет Крамп-Каренбауер. Същото важи и за изстрадалия лидер на социалдемократите (ГСДП) Андреа Налес, която е изправена пред ключов тест за политическия си авторитет на фона на очевидния й провал да обърне категорично тенденцията на спад в изборните шансове на нейната левоцентристка партия. Особено за Крамп-Каренбауер изборите за Европейски парламент на 26 май и изборите в провинция Бремен, както и тези в три федерални провинции в Източна Германия през есента заедно с множество кметски избори по места може да представляват важна повратна точка. Широко известна като АКК, 56-годишният бивш министър-председател на провинция Саар преживя срив в подкрепата в допитванията до общественото мнение, откакто пое от Меркел ръководния пост в ХДС преди около пет месеца. Спадът в одобрението за АКК се случва, след като тя насочи ХДС надясно в опит да се противопостави на възхода на антиимигрантската \"Алтернатива за Германия\" (АзГ), която, изглежда, ще получи много добри резултати на тазгодишните избори, особено на вота в германските провинции. \"Създава се впечатление, че АКК донякъде се съсредоточава върху консервативните групи в ХДС\", каза Манфред Гюлнер, който оглавява берлинската социологическа агенция \"Форса\". \"Резултатът е, че гласоподавателите от либералния център на ХДС обръщат гръб на партията\", допълни той. Меркел обеща да остане на поста си до изборите през 2021 година. Но канцлерът вече започна да предава отговорностите си на Крамп-Каренбауер в опит да заздрави положението й сред избирателите, като АКК сега ръководи кампанията на нейната партия за изборите за Европейски парламент в Германия. Силен вот за АзГ на изборите за европарламент може да доведе дори до това 64-годишната а АКК да поеме кормилото на най-голямата икономика в Европа. Ходът на Крамп-Каренбауер да свика извънредна партийна конференция на ХДС след изборите в Бремен и тези за европарламент засилиха спекулациите в Берлин, че Меркел ще се оттегли по-рано от планираното, а АКК ще встъпи в длъжност като канцлер. Но това би било рискован ход за ХДС, който е начело на коалиция с баварската си сестринска партия Християнсоциален съюз (ХСС) и с ГСДП. Генералният секретар на ГСДП Ларс Клингбайл вече изключи възможността неговата партия да подкрепи АКК като канцлер, което ще предизвести края на сегашната национална коалиция. Взривяването на коалицията отвътре може да предизвика политическо земетресение, което вероятно ще доведе до предсрочни избори. То може също да накара Крамп-Каренбауер да се опита да сглоби нова, по-широка коалиция с други партии или дори да оглави коалиция на малцинството. за ГСДП и нейното ръководство, както сочат социологическите анкети. Националната подкрепа за ГСДП понастоящем е едва 17 процента според \"Форса\". Това е спад от 20.5 на сто, които събра на националните избори през 2017 г., което беше най-ниският следвоенен резултат на партията. Резултатът на \"Форса\" е много по-нисък и от 27.3 процента, които ГСДП спечели на евроизборите през 2014 г. Понастоящем партията е в надпревара с ХДС, с който са с изравнени позиции в северната германска провинция Бремен, където провинциалните избори се провеждат в деня на изборите за европарламент. ГСДП събра 32.8 процента на последните избори в Бремен през 2015 г.; този път анкетите дават и на ГСДП, и на ХДС по около 25 на сто.  Социалдемократите са начело на провинциалното правителство в Бремен от 1946 г., затова загубата би била унищожителен удар както за партията, така и за 48-годишната Налес, която беше начело на партиен завой наляво в опит да подсили подкрепата за ГСДП. \"Съдят ни много сурово, но аз съм издръжлива\", каза Налес тази месец в интервю за медийната група \"Функе\". Слаби резултати за ГСДП на изборите за европарламент и в Бремен може да задействат процес на отстраняване на Налес от лидерския пост, така и на излизане от водената от ХДС коалиция, дори и без АКК да застане начело там. В такъв случай Германия и нейните лидери жени могат да очакват бурни месеци. /БТА", "date": "2019.05.14", "title": "Евроизборите ще са решаващи за съдбата на Меркел в политиката"}
{"url": "https://www.dnevnik.bg/photos/2019/05/14/3905391_fotogaleriia_svetovnite_snimki_na_denia_-_14_mai_2019_g/", "text": "Залез в Кайо-сюр-Мер, Франция.", "date": "2019.05.14", "title": "Фотогалерия: Световните снимки на деня - 14 май 2019 г."}
{"url": "https://www.dnevnik.bg/gradska_sreda/2019/05/14/3905790_proektut_za_remonta_na_ploshtad_sv_aleksandur_nevski/", "text": "Проектът, спечелил през 2013 г. конкурса за обновяване на Зона 4, която включва площад \"Св. Александър Невски\". все още не е променен. Това сe разбра от обяснение на главния архитект на София Здравко Здравков пред \"Дневник\". Проектът на архитектурно бюро А.Д.А. предвижда премахване на едрите павета по ул. \"Оборище\" в участъка от ул. \"Раковски\" до Паметника на Незнайния воин и полагане на гладки плочи. Планирано е и преместване на скулптурата \"Ослепените Самуилови воини\" на Любомир Далчев от градинката зад Военния клуб на друго място, както и монтиране на ярки осветителни тела тип висока мачта в площадното пространство.. Кметът Йорданка Фандъкова обаче обяви  на 8 май пред медиите, че още през миналата година е отхвърлила тези части от проекта и е настояла едрите павета и скулптурата на Далчев да останат, а високите осветителни тела да отпаднат като вместо тях се сложат такива, които са \"съотносими с историческата визия на този площад\", обясни тя. На въпрос дали проектът за Зона 4, по който се работи сега, предвижда запазване или премахване на едрите павета, главният архитект Здравков каза: \"В момента подготвяме задание към проектантите, за да могат да преработят проекта по реда на чл.154 от Закона за устройство на територията, като запазят съществуващата настилка с пренареждане. Подготвяме задание към проектантите и по отношение на другите части, прилежащи на площадното пространство.\" Обновяването на площад \"Св. Александър Невски\" започна на 2 юни 2018 г. и по договор фирмата-изпълнител \"ПСТ Груп\" трябва да приключи всичко за 365 дни. Крайният срок бе удължен с още 49 дни заради лоши метеорологични условия за работа. Така в края на юли целият площад около катедралния храм трябва да е готов. Новият председател на Съюза на архитектите в България проф. арх. Тодор Булев е изпратил писмо до кмета Фандъкова, че \"няма информация как ще изглежда най-знаковото място на България\". \"Кметът на София говори, че са направени някакви промени в проекта, които никой не е виждал\", заяви той. Предлага промените за Зона 4 първо да минат на професионално обсъждане – в Съюза на архитектите, а после и на обществено. Арх. Булев е участвал в конкурса през 2013 г. и казва, че спечелилият проект за Зона 4 е бил остро критикуван още тогава от цялата колегия. \"Журито тогава беше, меко казано, служебно жури\", спомня си той. Според него ще е доста трудно за фирмата-изпълнител да приключи ремонта на площад \"Св. Александър Невски\" до края на юли.", "date": "2019.05.14", "title": "Проектът за ремонта на площад \"Св. Александър Невски\" тепърва ще се променя"}
{"url": "https://www.dnevnik.bg/sport/2019/05/14/3905783_fotogaleriia_na_kakvo_se_radva_premierut_borisov/", "text": "В поредния труден ден в политиката, съпътстван от  , министър-председателят Бойко Борисов показа и добро настроение. То беше предизвикано от  . Премиерът и съотборниците му триумфираха в първенството за ветерани. Във финала те победиха с 3:1 \"Лудогорец\", чийто собственик Кирил Домусчиев (в средата) присъства на двубоя в Бистрица.", "date": "2019.05.14", "title": "Фотогалерия: На какво се радва премиерът Борисов"}
{"url": "https://www.dnevnik.bg/sport/2019/05/14/3905826_kubrat_pulev_e_s_otnet_licenz_do_septemvri_i_globen_s/", "text": "Атлетическата комисия на щата Калифорния отне боксовия лиценз на Кубрат Пулев за срок от шест месеца. Причината са действията му след  мача му с Богдан Дину  в края на март, когато  целуна репортерката Дженифър Равало . По-късно тя подаде оплакване за сексуален тормоз. Лицензът на Пулев е отнет до 23 септември - шест месеца от датата на целувката. Дотогава той има срок да завърши обучителен курс във връзка със сексуалните посегателства. На Пулев е наложена и глоба от 2500 долара. На 22 юли Пулев ще трябва да се яви отново пред комисията и да представи доказателства за приключването на наложения вече курс. Ако той не изпълни условията, наказанието ще бъде удължено на 12 месеца. Засега Пулев не може да се боксира на територията на Северна Америка. Планът на щаба му беше той да продължи да провежда мачове в САЩ. \"Допуснах грешка. Не само защото беше лошо да се направи пред камера, но и постави лош пример за това как един спортист трябва да се държи публично\", каза Пулев на изслушването пред комисията. Равало също говори пред комисията и още веднъж обяви, че Пулев я е злепоставил публично. Тя пожела извинение от боксьора. \"Той изговори много лъжи, а аз замълчах досега. Искам единствено извинение, което така и не получих\". \"Не я бях виждал след тази случка, затова не съм се извинил, исках да го направя публично\", допълни Пулев. Сред изискванията, които българинът трябва да изпълни е, че когато кандидатства за възстановяване на боксовия си лиценз, той трябва да го стори задължително пред Атлетическата комисия на Калифорния. При каквото и да е било бъдещо провинение от подобен характер, Пулев ще бъде лишен до живот от правото да се боксира в територията на Калифорния. Наказанието беше наложено с пълно единодушие при гласуването сред 7-членната комисия.", "date": "2019.05.14", "title": "Кубрат Пулев е наказан и глобен в САЩ"}
