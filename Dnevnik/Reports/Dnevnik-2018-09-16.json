{"url": "https://www.dnevnik.bg/sport/2018/09/16/3311914_snimka_na_denia_s_voleibolnata_strast_oshte_ot_detska/", "text": "Стотици финландски запалянковци подкрепят любимците си във всички мачове от първата фаза на световното по волейбол във Варна. На трибуните има и запалянковци, за които страстта към спорта тепърва се заражда.", "date": "2018.09.16", "title": "Снимка на деня: С волейболната страст още от детска възраст"}
{"url": "https://www.dnevnik.bg/tehnologii/2018/09/16/3311149_robotizirani_pantaloni_shte_pomagat_na_hora_s/", "text": "Може ли един ден хората с увреждания, които трудно се придвижват, да ходят нормално, без да се нуждаят от помощта на човек? За положителния отговор на този въпрос работят учени от университета в Бристол, като техният ръководител – Джонатан Роситър, обяви, че е екипът му е разработил прототип на роботизирани панталони, които могат да изправят човек на крака и да му помогнат да се разходи. Във Великобритания има сериозен проблем със застаряващото население, което е трудно подвижно. Освен това над 6.5 млн. души са с увреждания, които им пречат да ходят. Точно заради това се обръща толкова голямо внимание на всички роботизирани устройства, които са в помощ на човек.  Панталоните на бъдещето, както са определяни от създателите си, използват меки изкуствени мускули, за да се движат. Те имитират процесите на човешките мускули при движение, като се скъсяват и опъват постоянно. Чрез групиране на няколко изкуствени мускула заедно, панталоните могат да движат ставите, както коляното успява. Те ще помагат и на хора с увреждания лесно да се изправят от седнала позиция. Тъй като изкуствените мускули са еластични и меки, те са по-безопасни от традиционните материали, използвани в изграждането на роботизирани екзоскелети, които макар и мощни, са твърди и неудобни. Изследователите уточниха, че разработват панталоните по няколко различни начина, за да могат да направят опити по кой от тях те ще са най-ефикасни. При един от тях се прилага електрическа стимулация на човешките мускули. Електродите изпращат специално създаден електрически импулс в тялото, чрез който се опитват да заобиколят комуникацията между мозъка и мускулите и директно да накарат мускулите да започнат да се свиват. Роботизираните панталони ще могат да се използват и от хора, на които им се налага да стоят с часове прави. Те ще отнемат част от тежестта на човека, като отделно имат охладители на коляното. Екипът учени подчертава, че панталоните все още са само прототип и очакват до пет години да създадат първия модел.", "date": "2018.09.16", "title": "Роботизирани панталони ще помагат на хора с увреждания да проходят отново"}
{"url": "https://www.dnevnik.bg/bulgaria/2018/09/16/3311784_zashto_sofiia_triabva_da_zapochne_da_govori_za/", "text": "От няколко години подобна инициатива има и в България. В началото на октомври ще се проведе и първото събитие - Shaping Sofia, организирано от местния хъб, насочено към София и проблемите на града. \"Дневник\" разговаря с четирима от членовете - Ангел Шойлев, Ангел Иванова, Вяра Савова и Юлия Георгиева на софийския хъб (повече за тях в карето по-долу) Shaping Sofia ще е поредица от дискусии за различните проблеми на София. Първото събитие ще е свързано с озеленяването на града и ще се проведе на втори октомври. .:Малко преди да стана част от Global ShapersSofiaq бях взел твърдото решение да напусна България. Колкото повече наближаваше този момент обаче, толкова повече започваше да тежи на съвестта ми фактът, че все още не бях опитал да направя нищо, за да допринеса за позитивна промяна. Идеята за Shaping Sofia се яви като естествено продължение на тази моя история. : Попаднах в екипа на Global shapers, защото споделих с част от тях идеята си за проект, който да се отрази на начина, по който се утвърждават даден политики. Когато се зароди идеята за Shaping Sofia, видях в нея възможност за платформа, чрез която ще се осъществяват подобни проекти с обществена значимост. Решението се оказа съдбовно, защото броени дни след като избрахме първата тема да бъде поддръжката на дърветата в градската среда, върху колата ми падна дърво. Участвам в инициативата, защото не само тя, но и цялостната идея зад Global Shapers се припокрива с дълбокото ми убеждение, че индивидуалните действия на всеки имат значение, без значение от това колко са малки или големи. Така че това, което ни остава, е да се стремим да са с положителен ефект.  Реалистични. Именно поради тази причина сме избрали толкова конкретен проблем за пилотното издание на проекта. И това не е защото не вярваме, че можем да допринесем за решението на по-големи проблеми, а защото решаването на малки проблеми, ще ни позволи да виждаме позитивна промяна по-често. Което е гига-свръх зареждащо. Shaping Sofia ще се фокусира именно върху малките проблеми, които, натрупвайки се, водят до големи негативни последици. Искаме да хващаме проблем след проблем, но не от тези, които вече са нанесли дълготрайни негативни вреди, ами по-малки, боренето с които изисква фокусирана, но не прекомерна работа, и да ги решаваме. За целта ще ангажираме експерти в областта на всеки конкретен проблем, които ще съдействат както за това да вникнем по-добре в материята, така и за да изготвим план за действие. Самият план ще бъде реализиран с подкрепата на целия наличен ресурс на Global Shapers Sofia. .: Всъщност не трябва. София трябва да говори за *решенията* на проблемите си. И точно поради тази причина в Shaping Sofia разчитаме на експерти и истински заинтересовани страни – защото вярваме, че те разполагат със силата и ключа за тяхното решение.  Освен за решенията на проблемите си това, за което искаме София да говори, са причините за проблемите и последиците от тях. Затова в първото събитие от поредицата Shaping Sofia решихме да се фокусираме върху озеленяването на града, мотивите да се засаждат дървета и въздействието на такива дейности и кампании. Инициативата да направим София по-зелен град е наистина чудесна, но невинаги засаждането следва правила, а това може да доведе дори и до отрицателни последици, включително и изкореняване на дръвчета. Участие в предстоящата дискусия със заинтересованите страни ще вземе и арборист, който като експерт по озеленяването в градска среда ще разясни как трябва да бъдат водени подобни кампании, за да може ефектът да е устойчив. : Велоалеите и зелените площи в междублоковите пространства. Първите са опасни, а вторите са забавни – хем им викат зелени площи, хем са кафяви. Липсата на желание на много хора да се включат в инициативи за подобряване на градската среда и вайкането им са сред най-дразнещите неща. Въпреки действащите проекти за разрешаване на софийските проблеми, малка част от жителите са активни и съпричастни в овладяването на тези проблеми. Дразнещи са и фалшивите таксита. И калните тротоари зимно време. : Най-дразнещото нещо в София е, че гражданите все още почти не участват в управлението на града. Това води до хиляди дразнещи последствия, които биха били предотвратими при по-голяма гражданска активност, диалог и съпричастност във формирането на политиките, които влияят на живота на всички ни. В много случаи се дразня на малките неща дори повече, отколкото на големите, тъй като именно натрупването на малки проблеми променя цялостната визия и усещане за града ни. Иска ми се да няма висящи кабели по улиците, плочките да не \"плюят\", щом ги настъпиш след дъжд и да не трябва да прекарваш часове по опашки, за да успееш да свършиш базови неща за всеки гражданин, който иначе е привикнал да живее постоянно на телефона си. :Защото е встрани от активизма и мрънкането. И вместо тях търси да открие диалог между правилните страни в търсене на конкретни решения на конкретни проблеми. Пък и проблеми винаги ще има, така че трябва да им и кой да ги решава, нали? Причината да стана част от софийския хъб на инициативата Global Shapers е именно това, че подобни проекти имат бъдеще. Раздвижването и създаването на местни организации и влиянието на хора с вяра в бъдещето и с проактивна нагласа, каквито сме в хъба, са задвижващите колела на промяната в България. Всяка система на управление има прояви на изродяване. Инициативи като Shaping Sofia са естествените противозачатъчни.  Защото всяко нещо, в което е вложено толкова желание и смисъл би имало успех, особено в комбинация с упоритост и известна доза непримиримост. Най-важното е, че наистина демонстрираме, че човек може да вземе откриването на решения на различни дразнещи го проблеми в свои ръце. .: Старая се да не мисля за нея. Вместо това подхождам към всеки един проблеми като към единственото нещо, което ни дели от идеалната държава. Наивността, с което ме зарежда това ми дава повече сила, желание и позитивен заряд.  С една дума - хаос, с две думи - път има.  България е суперяка!  България е мястото, където съм избрала и искам да бъда, защото вярвам, че нещата могат да стават само по-добри с времето. Юлия Георгиева: След като завърших магистратурата си и работих на няколко места в държавни и частни компании и неправителствени организации във и извън Европа, реших да се върна в България и да допринеса с опита си в различни професионални проекти и в такива извън работата. От година и половина работя в голяма енергийна компания и се занимавам с трите теми, които ме вълнуват най-много - търговията на енергийните пазари, опазването на околната среда и постигането на реални и трайни резултати. Ангел Иванов завършва Американския университет в България през 2012 год. със специалности бизнес администрация и масови комуникации. В момента е съсобственик на бургер веригата Скаптобара и продуцентката компания Hand Played. Вяра Савова е юрист, консултант и активист в сферата на човешките права. \"През последните няколко години помагам за развитието на различни организации, поставили си за цел решаването на цял куп от проблеми – \"Лечение без граници\" и фокуса ни върху това повече хора да имат достъп до качествено здравеопазване, Sofia Legal Hackers и желанието ни дистанцията и оттам неразбирането между сферите право и нови технологии да се намалят, а сега и Global Shapers Sofia и цялостното подобрение на средата, в която живеем\".", "date": "2018.09.16", "title": "Защо София трябва да започне да говори за решенията на проблемите си"}
{"url": "https://www.dnevnik.bg/sviat/2018/09/16/3311805_vuchich_pristigna_v_kitai_za_da_skljuchi_dogovori_za/", "text": "Сръбският президент Александър Вучич пристигна днес на посещение в Китай, където ще има срещи с президента Си Цзинпин и премиера Ли Къцян. Китайският президент ще присъства на подписването на споразумения със Сърбия, което според домакините той никога не прави, съобщава БТА. По време на посещението си, което ще продължи до 19 септември, Вучич ще участва в Световния икономически форум, известен като \"летен Давос\". Утре сръбският президент ще се срещне с представители на големи китайски компании и банки. Китай е един от големите инвеститори в Сърбия, главно в инфраструктурни проекти. Малко преди посещението на Вучич китайска компания бе избрана за стратегически партньор на най-големия минно-металургичен комбинат в Сърбия РТБ Бор. Очаква се президентите на двете страни да парафират специален пакет от най-малко 10 икономически договора, с които Сърбия освен решението за Бор ще си осигури капитални инвестиции в областта на инфраструктурата, транспорта, селското стопанство, индустрията и информационните технологии на стойност над 1.5 милиарда долара.", "date": "2018.09.16", "title": "Вучич пристигна в Китай, за да сключи договори за над 1.5 млрд. долара"}
{"url": "https://www.dnevnik.bg/sport/2018/09/16/3311782_ansambulut_e_svetoven_shampion_na_pet_obrucha/", "text": "Ансамбълът по художествена гимнастика грабна световната титлата на пет обръча на световното в София. Симона Дянкова, Елена Бинева, Мадлен Радуканова, Лаура Траатс и Стефани Кирякова се представиха много силно и с оценка 23.300 взеха златните медали. За разлика от многобоя, където допуснаха грешка на обръч, този път проблеми нямаше. Това е първа титла за ансамбъла от 2014 г., когато в Измир той грабна златото в многобоя. Втори останаха от Япония, а трети са италианките. В събота възпитаничките на Весела Димитрова  спечелиха бронзов медал в многобоя , след като се наредиха зад Русия и Италия. Това беше трети пореден медал от многобой за българския ансамбъл на световни първенства. Медалът в многобоя гарантира и квота за гимнастичките за олимпийските игри в Токио през 2020 г. В съчетанието на три топки и две въжета българският състав не беше същата успеваемост като остана без медал. Този път възпитаничките на Весела Димитрова получиха оценка от 20.750, след като получиха две наказателни точки за сериозни грешки. Оценката беше достатъчна за шесто място, след като титлата отиде в италианския ансамбъл с 22.550. Второто място беше за Русия (22.200), а бронзът остана за Украйна с 21.400.", "date": "2018.09.16", "title": "Българският ансамбъл по художествена гимнастика е световен шампион на пет обръча"}
{"url": "https://www.dnevnik.bg/photos/2018/09/16/3311773_fotogaleriia_protest_protiv_genocida_na_borisov_i/", "text": "Няколко стотин души се събраха днес на протеста пред парламента с искане за смяна на системата за управление и на правителството. Протестът е под наслов: \"Оставка, съд и смяна на системата\" и се организира през \"Фейсбук\", основно от българи, живеещи в чужбина. Към тях се присъединиха хора от провинцията, много пенсионери, земеделски производители", "date": "2018.09.16", "title": "Фотогалерия: Протест \"против геноцида на Борисов и всички досегашни управляващи мафии\""}
{"url": "https://www.dnevnik.bg/sviat/2018/09/16/3311829_rusiia_shte_izvurshva_golemi_voenni_manevri_na_vseki/", "text": "Русия ще извършва големи военни маневри на всеки пет години. Това заяви министърът на отбраната Сергей Шойгу. По думите му мащабните маневри \"Восток-2018\" са били планирани още миналата година, а в плана за следващата година не се включват само внезапните проверки, съобщава БТА. Държавната програма за въоръженията е с продължителност десет години, затова са необходими междинни отчети. \"Влагайки подобни средства в превъоръжаването на армията и флота, трябва да се разбира и вижда накъде се движим и дали действително всичко е наред\", отбеляза Шойгу. Руският министър на отбраната подчерта, че Москва показва откритост и кани на ученията и маневри наблюдатели и журналисти, за да покаже мирните си намерения и да охлади страстите на партньорите. Военната доктрина на Русия има отбранителен характер и маневрите нагледно са показали, че Русия няма намерение да напада когото и да било, каза още Шойгу. \"В тях няма даже елементи, предполагащи, че се готвим да водим настъпателни действия на чужда територия, което не може да се каже за нашите западни партньори, когато (те) се преобличат в руски военни униформи, подбират се статисти, които знаят руски и така нататък\", отбеляза той, добавяйки, че това говори много на Русия. Разборът на ученията ще се направи следващия месец под надзора на върховния главнокомандващ, президента Владимир Путин, заяви Шойгу. Той отбеляза, че на ученията \"китайските колеги показаха доволно високо равнище на подготовка и екипировка\".", "date": "2018.09.16", "title": "Русия ще извършва големи военни маневри на всеки пет години"}
{"url": "https://www.dnevnik.bg/politika/2018/09/16/3311834_za_temenujka_petkova_ne_e_normalno_da_ima_protesti/", "text": "Не е нормално да има протести в една държава, където икономиката върви и безработицата е рекордно ниска. С тези думи министърът на енергетиката Теменужка Петкова коментира пред \"Канал 3\"  днешното недоволство пред парламента , в което се включиха около 300-400 души. Те настояваха за оставка на правителството. Протестът, който трябва да приключи около 22 ч., е под наслов \"Оставка, съд и смяна на системата\" и се организира през \"Фейсбук\", основно от българи, живеещи в чужбина.  Към тях се присъединиха хора от провинцията,  много пенсионери, земеделски производители и др. Според Петкова е нормално да се съберат толкова малко хора, тъй като повечето в страната виждали, че правителството работи добре. Тя коментира и  решението на Александър Манолев да се откаже от номинацията си за нов министър на транспорта.  Той беше предложен от премиера Бойко Борисов, но на пресконференция обяви, че е станал жертва на \"координирана атака от определена група, която със скалъпени твърдения се опитва да саботира работата му като министър\". Манолев не посочи медия или публикация, нито конкретни факти, които отрича, но подчерта, че няма доказателства за тях. Преди това в публикация на сайта на вестник \"Капитал\" беше изнесено, че в миналото си той има инциденти на пътя, граничещи с хулиганство, както и интересни съдружници от сенчестия бизнес. \"Той прецени, че не си заслужава да се водят безсмислени битки\", уточни Петкова.", "date": "2018.09.16", "title": "За Теменужка Петкова не е нормално да има протести срещу правителството"}
{"url": "https://www.dnevnik.bg/sport/2018/09/16/3311837_ronaldo_donese_pobeda_na_juventus_s_purvite_si_dva/", "text": "Ювентус\" продължава непобеден в Серия А, след като взе четвърта поредна победа от началото на сезона. \"Бианконерите\" се наложиха трудно над \"Сасуоло\" у дома с 2:1, а двата гола вкара Кристиано Роналдо. Португалецът, който премина на \"Алианц стейдиъм\" през лятото, нямаше гол в първите си три мача за шампионите, но този път прекъсна головата си суша. Роналдо откри в 50-ата минута, след като реализира след отскочила топка. Само 15 минути по-късно португалецът удвои резултата с прецизно изпълнение след пас на Емре Джан. След двете попадения \"Сасуоло\" опита да отговори и организира няколко опасни атаки. Все пак \"неровердите\" реализираха в добавеното време, когато Бабакар се разписа след подаване на Дел’Орко. Загубата е първа за \"Сасуоло\" от началото на сезона, след като тимът е една от приятните изненади в калчото и заема трето място след четири кръга.", "date": "2018.09.16", "title": "Роналдо донесе победа на \"Ювентус\" с първите си два гола в Италия"}
{"url": "https://www.dnevnik.bg/sport/2018/09/16/3311842_hamiltun_uvelichi_predninata_si_pred_fetel_sled_uspeh/", "text": "Люис Хамилтън направи нова важна крачка към титлата във Формула 1 след победа в Гран при на Сингапур. Британецът потегли от полпозишън и взе 69-и успех в кариерата си. Със спечелените 25 точки Хамилтън вече има аванс пред Себастиан Фетел от 40. Германецът завърши трети, въпреки че беше сочен за фаворит на уличното трасе \"Марина бей\". Пред него завърши Макс Верстапен. Хамилтън потегли много уверено и по време на цялата надпревара показа блестяща скорост. Той позволи на Верстапен да го доближи само веднъж, когато двамата се справяха с трафик и изостанали автомобили. Един от ключовите моменти в състезанието беше в началото, когато излезе кола за сигурност. Още в първата обиколка съотборниците от \"Форс Индия\" Естебан Окон и Серхио Перес се удариха, а французинът се удари в стената и отпадна. При подновяването на състезанието драматични изпреварвания нямаше, а Хамилтън поведе колоната, като нямаше проблеми да задържи позицията си и да започне да увеличава аванса си. Изпреварвания между първите трима нямаше, а след тях се наредиха Валтери Ботас, Кими Райконен, Даниел Рикардо, Фернандо Алонсо, Карлос Сайнц, Шарл Леклер и Нико Хюлкенберг. Успехът е трети за Хамилтън на градската писта в Сингапур. Той взима седмата си победа за сезона. До края на шампионата остават шест кръга, като следващото състезание е в Сочи на 30 септември.", "date": "2018.09.16", "title": "Хамилтън увеличи преднината си пред Фетел след успех в Сингапур"}
{"url": "https://www.dnevnik.bg/sport/2018/09/16/3311860_fotogaleriia_zlatniiat_ansambul_i_purvata_titla_za/", "text": "Ансамбълът по художествена гимнастика грабна световната титлата на пет обръча на световното в София. Симона Дянкова, Елена Бинева, Мадлен Радуканова, Лаура Траатс и Стефани Кирякова се представиха много силно и с оценка 23.300 взеха златните медали.", "date": "2018.09.16", "title": "Фотогалерия: Златният ансамбъл и първата титла за България от световното по гимнастика"}
{"url": "https://www.dnevnik.bg/bulgaria/2018/09/16/3311862_nek_e_osudena_plati_oshte_32_mln_evro_zaradi_spiraneto/", "text": "Държавата в лицето на Националната електрическа компания ще трябва да плати още 32 млн. евро заради прекратяването на проекта за изграждане на АЕЦ \"Белене\", както и няколко милиона евро лихви,  съобщи днес \"Капитал\" . Причината е поредното загубено арбитражно дело, което бе заведено през юли 2014 г. от архитект-инженера \"Уорли Парсънс нюклиър сървисис\", чийто подизпълнител бе \"Риск инженеринг\" на Богомил Манчев. Окончателното решение на арбитражния трибунал с председател проф. Даниел Коен, с което \"Капитал\" разполага, е било взето на 6 септември. С него се отхвърлят всички защитни тези на НЕК въпреки платените от държавната фирма над 2.4 млн. евро за адвокатски хонорари - два пъти повече от разходите на ищеца \"Уорли Парсънс\". От решението става ясно, че основната причина за негативния изход от спора е решението на НЕК от 7 октомври 2013 г., с което архитект-инженерът е уведомен за прекратяването на договора му. Тогава министър на енергетиката е Драгомир Стойнев. Преди това - на 9 януари 2013 г., е било постигнато споразумение между НЕК и \"Уорли Парсънс\" за намаляване на месечното възнаграждение от 4.5 до 1 млн. евро, но по него така и не са правени плащания. Така, вместо държавата да плати 7-8 млн. евро за месеците от февруари до септември 2013 г. и да опита да се договори с консултанта за окончателното прекратяване на договора, сега ще трябва да плати освен тези суми и обезщетение за едностранното прекратяване и лихви. Още по темата, четете  тук.", "date": "2018.09.16", "title": "НЕК е осъдена да плати още 32 млн. евро заради спирането на АЕЦ \"Белене\""}
{"url": "https://www.dnevnik.bg/bulgaria/2018/09/16/3311863_s_novata_instalaciia_za_gorene_na_otpaduci_v_sofiia/", "text": "С новата инсталация за горене на отпадъци в ТЕЦ \"София\" ще се обработва 90% от боклука на града. Това пресметна столичният кмет Йорданка Фандъкова пред \"Канал 3\". Тя обясни, че през миналата година са депонирани 16% от отпадъците. С новата инсталация те ще бъдат сведени до 10% на сто, както било в повечето страни в Европа. Фандъкова каза още, че  днешния протест пред парламента , който беше организиран основно от българи, живеещи в чужбина, е преминал спокойно. Тя добави, че няма информация дали недоволството ще продължи и утре.", "date": "2018.09.16", "title": "С новата инсталация за горене на отпадъци в София ще се преработва 90% от боклука на града"}
{"url": "https://www.dnevnik.bg/sviat/2018/09/16/3311867_hiliadi_izliazoha_na_shestvie_v_skopie_s_iskane_za/", "text": "Хиляди македонци от цялата страна се събраха днес в Скопие на шествие, организирано от коалиция \"Заедно за европейска Македония\" в подкрепа на идеята за членство на страната в Европейския съюз, съобщава БТА. В македонската столица пристигнаха над 100 автобуса с привърженици на европейската идея от други градове. Граждани, носещи плакати с думите \"Излез за европейска Македония\" и знамената на страната и ЕС, тръгнаха на шествие от сградата на Червения кръст към централата на делегацията на ЕС в центъра на Скопие. Шествието в подкрепа на идеята за европейска интеграция е едновременно и акция в полза на референдума на 30 септември за членство на страната в ЕС и НАТО под новото име Република Северна Македония, договорено с Гърция. \"Мечтаем от 27 години и днес сме на крачка от постигането на нашата мечта - осигуряване на европейско бъдеще за нашите деца и бъдещите поколения\", заяви пред събралото се множество премиерът Зоран Заев. \"Това е отговорността на нашето поколение. Бъдещето на Македония и нашите деца зависи от нас. Никой друг не може да вземе решението вместо нас\", допълни македонският премиер. \"Гърция призна и прие нашата македонска идентичност и език. Ние намерихме формула как да бъдем признати и да изградим бъдещето на основата на миналото. Ние написахме европейската история. Бъдете горди с това споразумение, защото то осъществява неизменните стремежи на нашите деди и прадеди\", заяви още Заев. Председателят на парламента Талат Джафери заяви, че всеки трябва да излезе и да гласува, за да даде на бъдещите поколения страна, която не е обременена с история и география, а е дом за всички.", "date": "2018.09.16", "title": "Хиляди излязоха на шествие в Скопие с искане за европейско бъдеще на Македония"}
{"url": "https://www.dnevnik.bg/sport/2018/09/16/3311686_tanak_povede_v_rali_turciia_sled_otpadaniia_na_nyovil/", "text": "Естонецът От Танак с \"Тойота\" води след втория ден на  рали \"Турция\" , десети кръг за сезона в Световния рали шампионат (WRC). Победителят от последните две надпревари във Финландия и Германия се възползва от проблемите на конкурентите си и има аванс от 13.1 секунди пред своя съотборник Яри-Мати Латвала. Танак поведе след 11-ия етап, като беше един от малкото пилоти без проблеми по макадамовите отсечки. Естонецът демонстрира отлична скорост в тежките условия. След петъчния ден  водач в ралито беше Тиери Ньовил . Лидерът в световния шампионат обаче отпадна заради проблем в окачването още в първия етап в събота. Това отвори вратата пред световния шампион Себастиен Ожие. Пилотът на \"Форд\" обаче също отпадна етап по-късно, при това също заради проблеми с окачването. Първоначално Ожие опита да продължи, но беше принуден да спре, след като проблемите му се оказаха по-сериозни. В 11-ия етап спря и Крей Брийн със \"Ситроен\". Неговата кола се подпали и изгоря напълно, но пилотът и навигаторът му Скот Мартин се измъкнаха. След отпаданията на двамата лидери поведе Андреас Микелсен, но и той на свой ред беше сполетян от такива. Норвежецът трябваше да се справя с проблем в скоростната кутия, което го прати едва на пето място. Така пилотите на \"Тойота\" поведоха, а зад тях е Хейдън Падън. Новозеландецът с \"Хюндай\" обаче е на 1.10 минути зад Танак. Четвърти е Тему Сунинен, на повече от две минути зад Падън. В неделя има само четири етапа с обща дължина 34.95 километра.", "date": "2018.09.16", "title": "Танак поведе в рали \"Турция\" след отпадания на Ньовил и Ожие"}
{"url": "https://www.dnevnik.bg/sport/2018/09/16/3311690_bulgarskite_voleibolisti_se_nasochvat_bez_pravo_na/", "text": "Българският национален отбор по волейбол продължава в режим \"без право на грешки\" на световното първенство. Капитанът Виктор Йосифов и съотборниците му излизат срещу Куба в четвъртия си двубой. Мачът е тази вечер в 20.40 часа във Варна. До момента българите записаха две убедителни победи с по 3:0 срещу Финландия и  Пуерто Рико , но между тях загубиха тежко с 1:3 от Иран. Отборът е трети с шест точки, като изостава с по три от водачите Полша и Иран. В другата среща от групата днес играят Пуерто Рико и Финландия от 17.00 часа. Очакванията на селекционера Пламен Константинов са двубоят с Куба да е по-труден спрямо този с Пуерто Рико. Положителното е, че в петък той даде възможност за изява на центъра Теодор Тодоров и посрещача Розалин Пенчев, които се справиха добре и показаха, че ще може да се разчита на тях за предстоящите важни мачове. \"Кубинците са млади момчета, но са изключителни атлети. Когато играят освободени, могат да създадат трудности на всички отбори в света на посрещане\",  каза Константинов . \"На блокада са силни, имат го като школа. Имат проблеми в посрещането и в организацията на играта. Трябва да сведем грешките до минимум\", добави селекционерът.", "date": "2018.09.16", "title": "Българските волейболисти се насочват без право на грешка и към мача с Куба"}
{"url": "https://www.dnevnik.bg/zdrave/2018/09/16/3311068_pochti_polovinata_bulgarcheta_veche_se_rajdat_sled/", "text": "Почти половината българчета вече се раждат след цезарово сечение. А ако към тази бройка се прибавят и други инструментални лекарски намеси като форцепс, вакуум и епизиотимия, напълно естествено родените бебета без сравнително сериозни лекарски намеси са едва под 40 на сто. Това се вижда от данни, предоставени на \"Дневник\" от Министерството на здравеопазването. От отговора на ведомството на поставените въпроси се разбира, че надали ще бъдат предприети мерки и политики, за да отговори страната ни на множеството критики и препоръки на Световната здравна организация към България заради високия процент на родените със секцио бебета. Според данните за миналата година ражданията в България са намаляли с над 1800 в сравнение с 2016 г. и са били 60 023. В същото време броят на ражданията секцио расте всяка година и за 2017 г. те са били 27 537 или около 46 на сто. През 2016 г., когато са се родили близо 2000 бебета повече, броят на раждания след цезарово сечение е бил с 61 по-малко. Сериозен ръст има и в сравнение с 2015 г., когато броят на родените деца е отново с 2000 повече от миналата година, но направените секцио е бил с 1000 по-малко. Ако се сравнят данните със статистиката още години назад, тенденцията за увеличаващите се операции е още по-тревожна – при над 65 500 раждания през 2011 г. например, цезаровите сечения са били малко над 23 400 или около 35 на сто. Относителният дял на операциите през 2012 г. е същия, а през 2013 г. е над 38 на сто. Статистиката сочи още тенденция за намаляване марак и с малко на цезаровите сечения заради спешност и съответно има увеличение на доброволните операции или тези по препоръка на лекарите. Докато през 2015 г. и 2016 г., когато секциото са били по-малко от миналата година, спешните операции са били около 12 200, то през 2017 г. извънредните операции са били с около 400 по-малко или 11 848. Което показва, че повече от половината операции са по избор на родителите или преценка на лекарите. По-малкият брой на деца, раждани по естествен начин, води до намаляване на използваните други инструментални лекарски намеси – с около 70 са по-малко случаите на приложен форцепс през 2017г. в сравнение с 2015 г., и с около 80 – на приложен вакуум. С 1366 намаляват случаите на приложени епизиотомии, но те запазват сравнително висока честота и за 2017 г. са били 9 474 или в около 30 на сто от естествените раждания. \"Дневник\" поиска данните и коментар от здравното министерство заради разпространен наскоро в социалните мрежи доклад, изнесен по време на среща на Euro-Peristat - Международен проект с членове всички страни на ЕС, Норвегия, Исландия и Швейцария, който има за цел да изработи валидни и надеждни показатели, които да се използват за наблюдение и оценка на перинаталното здраве. Според данните от доклада, в който са цитирани статистики за 2015 г., България е на челно място по процент на цезарови сечения, като средният процент за Европейския съюз в изследваните държави е около 28 на сто. А за държави като Финландия, Норвегия или Швейцария е между 16 и 18 на сто. Последните  данни на European Perinatal Health Report за 2010  също показват, че единствено в Кипър броят на секцио е над 52 на сто, в Италия, Румъния и Португалия се движи около 38-36 на сто. Страните подават периодично доклади и данни към Euro-Peristat. Но на сайта на организацията няма все още обобщени данни за последните години. Статистика се намира само  в доклада, представен на последната среща  на организацията. От здравното министерство отказаха да коментират челната позиция на България за броя на раждания със секцио с аргумента, че това не е доклад с аналитична част и в документа няма информация какъв е авторът, как е направил проучването, как и откъде са събирани данните. На въпроси има ли политика, мерки, планове, за намаляване на секциото и инструменталните лекарски намеси, направено ли е нещо до момента и какво се планира в бъдеще, отговорът показва, че здравните влясти нямат намерения да предприемат нищо за намаляване на тези данни. А това са нормални процеси, които ще се задълбочават. Отговорът гласи: \"Съгласно становище на националния консултант по акушерство и гинекология от 2015 г. честотата на цезаровите сечения е обект на дискусия в акушерството от дълги години, но досега няма задължителна норма, тъй като това не е само медицински въпрос. Според него тя ще продължи да нараства поради редица причини - синдрома на \"единственото свръхценно дете\" с оглед възрастта на жената, появата на летентни заболявания на бременната в тази възраст, високата честота на бременности в резултат на методите на асистирана репродукция и др. Не е без значение и фактът, че съвременната жена иска безболезнено, без продължително изтощение и травми на перитонеума раждане, бързо и много често планирано, което предполага прилагането на цезарово сечение\". \"Дневник\" потърси за коментар и националният консултант по акушерство и гинекология д-р Асен Николов, който отказа да говори по въпроса. А на питане не е ли притеснително, че в България процентът на секцио е толкова голам, само заяви: \"Не е притеснително, случва се навсякъде по света\". Според многократно изразявани становища на Световната здравна организация в идеалния случай цезарово сечение трябва да се предприема само когато е медицински необходимо, защото няма сведения, които да показват ползите от него за жените и децата, когато процедурата не се изисква. Като всяка операция, отбелязва СЗО, секциото се свързва с множество краткосрочни и дългосрочни рискове, които могат да окажат влияние върху здравето на жената, на детето й и на нейните бъдещи бременности. Световната здравна организация смята, че идеалният процент за цезарово сечение е между 10-15%. Когато е необходимо от медицинска гледна точка, цезарово сечение може ефективно да предотврати смъртността при майката и новороденото, отбелязват от организацията в свой доклад по темата. Подчертават, че когато секциото е до 10% за цялото население, броят на смъртните случаи при майката и новородените намалява. Когато ставката е над 10% обаче, няма данни, че смъртността се подобрява. СЗО криткува дори употребата на лекарства по време на нормално раждане. \"Нарастващата употреба на лекарства при нормалните процеси на раждане възпрепятства способността на жената да ражда и има отрицателно влияние върху процеса на раждането\", се казва в едно от последните становища на организацията.", "date": "2018.09.16", "title": "Почти половината българчета вече се раждат със секцио, здравните власти не виждат проблем"}
{"url": "https://www.dnevnik.bg/sviat/2018/09/16/3311307_dvijenieto_na_avtomobili_e_zabraneno_dnes_v_parij/", "text": "Днес Париж е град, свободен от автомобили – улиците на града са затворени за движение на коли и ще бъдат завладени от пешеходци, съобщава изданието Parisinfo. \"Излезте със семейството или приятелите, сложете ролковите кънки, скочете на колелото или си обуйте удобни обувки и разгледайте красотите на Париж. Столицата никога не е била толкова тиха!\", пише сайтът. Движението на автомобили ще бъде забранено от 11:00 до 18:00 часа, за да може желаещите да напуснат града за деня да могат да го направят. Ще бъдат пропускани за движение само линейки и пожарникарски коли, полицията, автобусите, такситата и частните шофьори и дори те ще трябва да карат с 30 км/ч максимална скорост. В опитите си да се пребори със замърсяването, Париж  вече предлага  електрически автомобили, велосипеди и електрически тротинетки под наем. Кметът Ан Идалго  призова  да започне дебат  за въвеждане на изцяло безплатен обществен транспорт в града и обяви, че  ще забрани достъпа  на автомобили с двигатели с вътрешно горене от 2030 г. ", "date": "2018.09.16", "title": "Движението на автомобили е забранено днес в Париж"}
{"url": "https://www.dnevnik.bg/sviat/2018/09/16/3311411_emanjuel_makron_shte_prodava_na_izbiratelite_si_i/", "text": "През този уикенд започва продажбата на различни сувенири - цяла линия стоки, върху които ще стои марката на Елисейския дворец, съобщават френски медии. Сред артикулите има тениски, чаши, чорапи, ръчни часовници с логото на Елисейския дворец, цветни книжки - всички те произведени във Франция. Химикалките ще са от производителя BIC, а чашите ще са с официалната снимка на Макрон. Най-вкусната част от стоките определено се пада на макароните, които ще са в цветовете на френската република - червено, бяло и синьо. Те ще излизат от известната работилница за този емблематичен сладкиш - Pierre Hermé. Първите 56 продукта първо ще бъдат предлагани в павилиони в градината на Елисейския дворец днес. Поводът е инициативата на Франция да обяви отворени врати за институции, които обичайно са недостъпни за широката публика. От обявените цени вече се вижда, че тениските струват 55 евро, но поне половината от стоките са на стойност под 15 евро. Елисейският дворец ще получава 12% от стойността на продажбите. Парите ще бъдат използвани за поддръжката на двореца.", "date": "2018.09.16", "title": "Еманюел Макрон ще продава на избирателите си и сувенири"}
{"url": "https://www.dnevnik.bg/zdrave/novo_v_medicinata/2018/09/15/3309036_pri_opiti_s_mishki_ucheni_otkriha_vkasina_koiato/", "text": "Нова ваксина лекува изцяло меланома при опити с бели мишки. Това обявиха учени от изследователски център в Калифорния, които разработили лекарството заедно със свои колеги от Югозападния медицински център на Тексаския университет. Те твърдят, че ваксината е показала 100% успеваемост при лечението на мишки, страдащи от този вид рак на кожата. Освен това лекарството може да се пребори дори и с рецидиви на болестта. \"Ваксините тренират тялото да се бори с външните патогени. Тази ваксина тренира имунната система да следва тумора и да го лекува\", обясни Дейл Богър, който е част от екипа учени. Изследователите търсели определен химикал, който да повиши ефективността на ваксината. Така открили Diprovocim, който се свързва с имунен рецептор, съществуващ както при хората, така и при мишките. След това учените използвали група мишки с агресивна форма на меланома. Те били разделени на две групи. Мишките в едната получили лекарство, наречено анти-PD-L1, което има за цел да предотврати образуването на туморни клетки в имунната система на гостоприемника, като ги разпознава като нарушители. Втората група мишки била третирана със същото лекарство, но към него били добавени и инжекции с Diprovocim. Чрез тях се стимулирала имунната система. Инжектирането ставало не директно върху проблемната част от кожата, а на по-отдалечено място. Това се правело, за да се види дали имунните клетки могат да помогнат на лекарството и да ги придвижат към тумора. Експериментът продължил 54 дни, като в крайна сметка в първата група мишки не е имало нито една излекувана. При третираните с Diprovocim мишки резултати се впечатляващи - меланомата при всички гризачи изчезнала напълно. Сега учените искат да направят и първи проби върху човек, за да разберат дали новата ваксина ще има успех.", "date": "2018.09.16", "title": "Учени твърдят, че са открили ваксина за меланома след опити върху мишки"}
{"url": "https://www.dnevnik.bg/evropa/2018/09/16/3308502_edna_ot_nai-starite_biri_v_sveta_e_zastrashena_ot/", "text": "Климатичните промени поставят един от най-старите видове бира в риск, предупреждават изследователи на околната среда и водещ пивовар в Белгия, предаде \"Гардиън\". Проучване на температурите в Брюксел и региона Пайотенланд, намиращ се югозападно от белгийската столица, повдига въпроси за бъдещето на произвежданата там бира ламбик, спадаща към типа \"кисел ейл\". Ламбик ферменитира на открито чрез излагане на бактерии, които се срещат във въздуха и диви дрожди, виреещи само там. Тя разчита на нощните температури между минус осем и осем градуса по Целзий за охлаждане и инокулиране. След охлаждането ламбик се поставя в дървени бъчви, където е изложена на въздействието на микроорганизми, живеещи в дървото. Идеалната температура за отлежаване е под 25 градуса, над които се увеличава рискът определени бактерии да развалят бирата. В рамките на съвместен проект изследователите на климата Марк и Аса Стоун и брюкселската пивоварна Cantillon открили, че и без това ограниченото време за производство на бирата е намаляло от 165 дена в началото на 20 век до около 140. Традиционният сезон за производство на бира е от октомври до април, но учените изразяват опасения, че заради промените в температурите той се е изместил по-късно през есента и приключва преждевременно в началото на пролетта. Има опасения, че броят на дните за производство на бира ще намалее още повече и ще се стигне до проблем, подобен на този през 2015 г., когато бирата трябваше да бъде изхвърлена заради прекалено високи температури.  Според собственика на брюкселската пивоварна Cantillon изкуственото охлаждане на пивната мъст би променило вкуса на бирата.", "date": "2018.09.16", "title": "Една от най-старите бири в света е застрашена от климатичните промени"}
{"url": "https://www.dnevnik.bg/skorost/2018/09/16/3310987_fotorazkaz_i_po-sporten_i_po-semeen/", "text": "Сред т.нар. горещи хечбеци \"Хонда Сивик Тайп Ар\" има запазено място. Новото поколение, създадено на базата на десетата генерация на \"Сивик\", е вече на пазара по-мощно и по-бързо отвсякога.", "date": "2018.09.16", "title": "Фоторазказ: И по-спортен, и по-семеен"}
{"url": "https://www.dnevnik.bg/sport/2018/09/16/3309116_misiia_valiadolid_kakvo_stoi_zad_proekta_na_brazileca/", "text": "Да не мислите, че ще купя отбор и ще замина на ваканция\". С този отговор бившият нападател на бразилския национален отбор Роналдо описа сериозността на намеренията си при представянето му като собственик на \"Валядолид\". Роналдо стана главен акционер в испанския клуб, след като  придоби 51% от контролния пакет срещу 30 милиона евро . С парите ще бъдат покрити дълговете на  новака в Примера дивисион , които са на стойност 25 милиона евро. Отвъд еуфорията в града назначаването на Роналдо предизвика въпроси около това дали легендарният нападател ще се справи в непозната роля на собственик. Въпреки че Роналдо няма опит в ръководеното на цял клуб, новото приключение на 41-годишния бразилец има логично обяснение от бизнес гледна точка и изглежда умела първа стъпка към мечтания пост като председател на Бразилската футболна федерация. В последните години бившият нападател прави опити да се завърне към футбола на ръководна позиция. През 2014 г. Роналдо придоби 20% в американския отбор \"Форт Лодърдейл страйкърс\", но през миналата година продаде своя дял, след като не успя да реализира идеите си.  \"Той не иска просто да хвърли парите си на вятъра. Той не е от онези богати татковци\", казва футболният експерт Гилем Балаге. Роналдо не е шейх или олигарх, като вероятно ще иска да следи отблизо как се инвестират парите му. Според \"Марка\" финансовото му състояние е оценено на 300 милиона евро. Първоначално Роналдо проучваше възможности да инвестира в родината си, но \"Валядолид\" се оказа добър избор за първи стъпки в попрището. Бразилската легенда е добре запознат с обстановката в региона, като има бизнес за вина заедно с бившия вицепрезидент на отбора Хосе Моро. Роналдо използва тази близост до ръководните лица на клуба, за да даде шанс на дългосрочната си амбиция да оглави Бразилската футболна федерация. Идването му във \"Валядолид\" е отличен ход да натрупа необходимия опит за желания пост. \"Обичам \"Валядолид\". Искаме да растем и да стигнем, докъдето волята ни позволи. Уверявам ви, че ще ме видите като почитател на областта Кастилия и Леон, града и \"Валядолид\", каза бившият голмайстор на \"Реал\", \"Интер\" и \"Барселона\" при представянето си.  Роналдо описа ръководната си политика с думите \"конкурентност, прозрачност, революция и социална дейност\". Според футболния експерт Мина Рзуки силата на бившия футболист не е в управлението на бизнеса, а в намирането на \"правилните хора\", с които да се обгради в начинанията си. \"Той ще работи бавно с хората, които го съветват, за да извлече максималното. Наясно е с финансовите си ограничения и разбира нуждата от воденето на преговори. Това го прави разумен\", казва Рзуки. В последните години се наблюдава увеличен интерес към участието на бивши футболисти в собствеността на клубове. Последният такъв пример е бившият английски национал Дейвид Бекъм, който ще има собствен отбор в \"Мейджър лийг сокър\" в САЩ. Опитите на Бекъм за създаването на собствен тим в Маями  продължиха близо четири години и половина, но англичанинът вече представи емблемата и името на отбора си - \"Клуб интернасионал де футбол Маями\" или казано кратко \"Интер Маями\". Бившият нападател на \"Челси\" Дидие Дрогба също пое в тази посока, като в момента играе и има дял в собствеността на \"Финикс райзинг\", който се състезава във второто ниво на американския футбол. ", "date": "2018.09.16", "title": "Мисия \"Валядолид\": Какво стои зад проекта на бразилеца Роналдо в испанския клуб"}
{"url": "https://www.dnevnik.bg/sviat/2018/09/16/3311736_trump_obmislia_novi_mita_za_200_mlrd_dolara_vurhu/", "text": "Президентът на САЩ Доналд Тръмп възнамерява да обяви утре нови мита на стойност около 200 милиарда долара върху внос от Китай, съобщава БТА. Нивото на тарифите ще бъде вероятно около 10 процента, под 25-те на сто, които неговата администрация бе обявила за този кръг от повишение, твърди \"Уолстрийт джърнал\", като се позовава на информирани източници. Съобщението идва, след като Белият дом покани Китай за нови преговори по спора им за нивата на митата. Досега двете правителства са си наложили взаимно мита за внос на стоки за по 50 милиарда долара. Пекин е огласил списък с американски стоки, които ще бъдат обложени с мита за 60 милиарда долара, ако Вашингтон качи още повече тарифите си. Администрацията на Тръмп настоява Китай да намали своя търговски излишък от 375 милиарда долара със САЩ, както и да прекрати политиката да придобива американски технологии и интелектуална собственост, за да си спестява промишлени инвестиции във високите технологии.", "date": "2018.09.16", "title": "Тръмп обмисля нови мита за 200 млрд. долара върху стоки от Китай"}
{"url": "https://www.dnevnik.bg/sviat/2018/09/16/3311738_jertvite_i_shtetite_ot_burite_v_sasht_i_filipinite_se/", "text": "Жертвите на тайфуна \"Мангхут\", който от вчера се движи с ветрове от над 250 км/ч над Филипините, вече са най-малко 25 души. По-голяма част от тях са загинали при свлачища в планински райони. Двайсет са смъртните случая в региона Кордийера на главния остров Лусон. Тайфунът се е насочила към Хонконг, където вече вали проливно и духат силни ветрове. Местните власти са евакуирали десетки хиляди хора, отменени са самолетни полети и е спрян общественият транспорт. Под голяма заплаха е също остров Макао, където е предприета евакуация на туристите. Жертви има и в САЩ, където по източното крайбрежие преминава урагана \"Флорънс\". Най-малко 13 души са загинали. Властите очакват силните дъждове и наводненията да продължат през целия уикенд, като предполагат, че още много хора ще имат нужда от помощ.", "date": "2018.09.16", "title": "Жертвите и щетите от бурите в САЩ и Филипините се увеличават"}
{"url": "https://www.dnevnik.bg/sport/2018/09/16/3311741_video_ibrahimovich_se_pozdravi_s_izpulnenie_a_la/", "text": "Златан Ибрахимович вкара своя гол №500 в кариерата си с изпълнение, което за пореден път изуми феновете на футбола. Шведският нападател на \"Лос Анджелис галакси\" се разписа при загубата с 3:5 от \"Торонто\" в мач от Мейджър лийг сокър. Ибрахимович вече има 17 гола в 22 мача за \"Галакси\", откакто се присъедини към тима. В кариерата си нападателят има 438 попадения на клубно ниво в 752 мача. Ибрахимович реализира и 62 гола в 116 мача за националния тим на Швеция. \"Чувствам се доволен от това, че имам 500 гола. Имам повече голове, отколкото момчетата имат мачове помежду си, което е проблемът, защото нямаме чак толкова опит. От персонална гледна точка съм доволен, но не съм щастлив, че загубихме\", каза Ибрахимович. \"Торонто\" поведе с 3:0 още до почивката, но Ибрахимович върна едно попадение в 43-ата минута. 36-годишният нападател получи топката от Джонатан дос Сантос с гръб към вратата и завъртайки се на 180 градуса успя да я прати в мрежата. До 58-ата минута \"Галакси\" дори изравни, но последваха две попадения на \"Торонто\", които оформиха крайния резултат. След загубата тимът на Ибрахимович е осми в Западната конференция.", "date": "2018.09.16", "title": "Видео: Ибрахимович се поздрави с изпълнение \"а ла Златан\" за гол №500"}
{"url": "https://www.dnevnik.bg/bulgaria/2018/09/16/3311745_remontite_na_dva_bulevarda_v_sofiia_shte_produljat_i/", "text": "Ремонтите по два булеварда в София ще продължат и след първия учебен ден. Това каза днес пред \"Нова телевизия\" столичният зам.-кмет по транспорта Евгени Крусев. Той уточни, че бул. \"Монтевидео\" в кв. \"Овча купел\" ще бъде пуснат след около 10 дни, докато бул. \"Пенчо Славейков\" - в началото на октомври. Така ще приключат основните ремонти по булевардите в София. Ще остане само довършването на определения от Крусев като най-сложен обект бул. \"Граф Игнатиев\". Утре, за първия учебен ден, се пускат бул. \"Арсеналски\" и \"Васил Левски\". Ул. \"Цар Симеон\" също е готова. Зам.-кметът уточни и кой ще е най-мащабният ремонт, който общината планира за следващата година. Това е районът около храм-паметник \"Александър Невски\". Той е част от цялостния проект за обновяване на градския център на София, който включва зоната около храма, ул. \"Московска\", част от бул. \"Цар Освободител\", ул. \"Раковски\" .", "date": "2018.09.16", "title": "Ремонтите на два булеварда в София ще продължат и след първия учебен ден"}
{"url": "https://www.dnevnik.bg/bulgaria/2018/09/16/3311744_vunshno_ministerstvo_otgovori_prez_feisbuk_na/", "text": "Чрез пост на страницата си в социалната мрежа \"Фейсбук\" Министерството на външните работи е отговорило на критиките на президента Румен Радев около организирането на българската делегация по време на 73-ата сесия на Общото събрание на ООН в Ню Йорк. \"Президентът е бил уведомен в писмен вид за мотивите на правителството тази година делегацията да бъде водена от министър-председателя Бойко Борисов\", се казва в съобщението. На практика обаче постът във \"Фейсбук\" не отговаря на  конкретната критика на Радев -  той възразява, че не е бил предварително информиран, нямало е съгласуване, а всички писма и срещи са били постфактум. От външно отбелязват, че са информирали държавния глава за причините министър-председателят да води делегацията. Без да казват кога е станало това - преди решението или след него. \"На 72-ата сесия на Общото събрание на ООН през 2017 година България вече беше представена от президента Румен Радев. Принципът на редуване на участията премиер и президент носи принос към българската външна политика, тъй като дава възможност да се организират срещи на различни равнища\", се казва в становището на министерството. Отбелязва се, че според процедурните правила на Общото събрание на Организацията на обединените нации (ООН) \"правомощия за представителство в сесиите на ООН могат да бъдат давани на министър-председателя, президента или министъра на външните работи на съответната държава‘‘, т.е. уставът на ООН не поставя задължително изискване кой да оглави правителствената делегация при провеждане на сесия на Общото събрание на ООН.", "date": "2018.09.16", "title": "Външно министерство отговори през \"Фейсбук\" на критиките на президента за делегацията в ООН"}
{"url": "https://www.dnevnik.bg/biznes/2018/09/16/3311355_zaplashtaneto_na_chinovnicite_za_prestoi_ili_za/", "text": "Както стана ясно през последните дни, при обсъждането на бюджета за 2019 г. се планира ново увеличение на възнагражденията на служители в бюджетната сфера. Министърът на финансите г-н Владислав Горанов  анонсира , че ако макроикономическата прогноза за 2019 г. позволява, ще има възможност от 1 януари 2019 г. да бъдат увеличени доходите в бюджетната сфера с 10%. Още в началото на годината се коментираше увеличение за част от персонала, примерно за служителите в местата за лишаване от свобода, на полицаите и др. Заплатите на учителите също ще продължат да растат в съответствие с решението на правителството от миналата година до 2021 г. те да удвоят размера си в сравнение с 2017 г. Извън изброените сектори, липсва яснота кои заплати, с колко точно и по какъв начин ще бъдат увеличени през следващата година. Възнагражденията на служителите в бюджетния сектор винаги са били обект на сериозен дебат поради много причини. Първо, възнагражденията на заетите в бюджетната сфера представляват значителен дял от държавния бюджет – близо 23% от общите публични разходи по КФП за 2017 г. са за персонал. Също така  броят на служителите в бюджетните сектори  спрямо населението в България е на над средното ниво сред страните от ЕС. Най-същественият проблем, обаче, е фактът, че резултатите от труда на заетите в публичния сектор не са видими \"с просто око\" – дали поради това, че липсва система за оценка на реалните резултати от работата им или поради това, че качеството на публичните услуги в много ведомства е на ниско ниво, което създава усещане за несправедливост у данъкоплатеца. Икономическата теория твърди , че всеобщо нарастване на заплатите в непроизводителни сектори не се препоръчва, тъй като има вероятност да се генерира инфлация. Добре е да се следи нарастването на доходите на работещите да не надхвърля ръста на производителността на труда в икономиката (или поне в публичния сектор). Също така следва да се има предвид, че разходите за персонал са много инертни и негъвкави в посока надолу, което означава, че трудно могат да бъдат намалени при криза. Размерът на публичния сектор и броят на служителите в него е функция на избора за това какви и колко публични блага обществото желае да получава, както и колко ефикасен е самият сектор. Въпросът с оценката на резултатите от труда на държавните служители обаче е въпрос на управленско решение, което не само е трудно да се вземе, но още по-трудно да се изпълни на практика. В много държави по света съществуват системи за оценка на резултатите от труда на държавната администрация. Те често се базират на поставяне на оценки от началници на подчинени, свързани с изпълнение на целите, които администраторът сам е поставил. Значителният субективизъм е неизбежен, тъй като почти не съществуват обективни индикатори, които да представят резултатите от труда на чиновниците. В България подобни системи за оценка в редица ведомства съществуват, но и те не се базират на обективни и измерими индикатори, които да са извън прекия контрол от страна на чиновниците. Система за оценка на резултатите от труда на държавните служители с външни за нея индикатори може и трябва да бъде изградена, особено що се отнася до получаваните от чиновниците допълнителни възнаграждения. Възможен вариант за това е системата да се изгради на нива, като първото ниво да обвързва конкретното ведомство с индикатори за ефект (outcomes) и изпълнението им да му дава право да получава или не допълнителни възнаграждения. Ако индикаторът за ефект е постигнат, могат да се проследяват индикатори за резултат (outputs), чрез които да бъде възможно разпределение на средствата между тези, които са допринесли за постигане на резултатите и съответно – на ефекта. Другият вариант е министър Горанов да изиска и следи за конкретни промени в управлението на публичния сектор срещу увеличение на възнагражденията - така добре познатия принцип \"пари срещу реформа\". В противен случай това ще е поредното увеличение, от което обществена полза няма да има.", "date": "2018.09.16", "title": "Заплащането на чиновниците – за престой или за резултати"}
{"url": "https://www.dnevnik.bg/sport/2018/09/16/3311749_kanelo_nanese_purva_zaguba_na_golovkin_i_specheli/", "text": "Мексиканският боксьор Саул Канело Алварес спечели титлите в средна категория на Световния боксов съвет (WBC) и Световната боксова асоциация (WBA), след като надделя над Генадий Головкин в дългоочаквания сблъсък между двамата. Звездите в средната категория се изправиха един срещу друг за втори път, точно година след първата си среща. Преди 12 месеца мачът завърши наравно след съдийско решение, но този път мексиканецът излезе победител. Двубоят беше изключително динамичен с надмощие и за двамата в отделните рундове. В първия Канело беше много активен и пласира няколко добри удара, след това обач Головкин отговори с много силен трети рунд. В средните рундове надмощието отново беше за мексиканеца, който разчиташе на бързите си прави удари, които пробиваха гарда на Головкин. Казахстанецът се вдигна на щурм едва след деветия рунд, когато си личеше, че е по-свеж. В 11-ата част Головкин притисна съперника си до въжетата, но Канело успя да се измъкне с контраатаки. В последния рунд мексиканецът избра близък бой и пласира няколко ъперкъта, след които разумно влизаше в клинчове. След 12-те рунда всичко остана в ръцете на съдиите, които отсъдиха много близки точки – 114:114, 115:113 и 115:113 за Канело, което му донесе победата. Успехът е 49-и в кариерата на мексиканския боксьор в 52 мача. Той има две равенства и едно поражение, което претърпя срещу Флойд Мейуедър през 2013 г. Головкин загуби за пръв път, с което сдаде и титлите си. \"От моя ъгъл ми викаха да съм по-активен в последния рунд, за да мога да спечеля и мача. Мисля, че изпълних всичко и съм много доволен. Аз съм емоционален и титлите значат много за мен\", каза Канело след срещата. Той държеше титлата на WBA и списание Ring в средна категория между 2011 и 2013 г., а освен това беше шампион на WBO в супер полусредна категория. Опонентът му обаче отказа да признае загубата. Головкин смята, че е бил по-добрият. \"Съдиите прецениха, но аз мисля, че се бих по-добре. Няма да кажа кой е спечелил, защото не съм съгласен\".", "date": "2018.09.16", "title": "Канело нанесе първа загуба на Головкин и спечели световните титли в средна категория"}
{"url": "https://www.dnevnik.bg/skorost/2018/09/16/3311751_dvijenieto_mejdu_smolian_i_madan_shte_bude_pusnato/", "text": "Половин година след затварянето на пътя Смолян-Мадан днес движението ще бъде пуснато. Това ще стане в 16 ч., като коли ще се пропускат в определени часове, уточняват от Агенция \"Пътна инфраструктура\". На 6 март срутището при Тикале се активизра и изсипа много скална маса по пътя. Това наложи затварянето му, за да бъде укрепен участъкът. Движението ще се регулира със светофарна уредба, а скоростта ще е ограничена до 20 км/ч. Трафикът ще се пропуска в най-натоварените часове от 6:30 ч. до 9:00 ч., от 12:00 ч. до 13:00 ч. и от 16:30 ч. до 18:30 ч. В останалото време от денонощието превозните средства ще продължат да преминават по обходните маршрути, тъй като в района на срутището продължават укрепителните дейности на откоса със стоманени профили и изграждането на анкерната система. При пропускането на превозните средства в определените часове строителни дейности няма да се извършват.", "date": "2018.09.16", "title": "Движението между Смолян и Мадан ще бъде пуснато половин година след затварянето на пътя"}
{"url": "https://www.dnevnik.bg/sport/2018/09/16/3311746_kiril_nikolov-dizela_ne_zavurshi_distanciiata_na/", "text": "Участието на Кирил Николов-Дизела на световното първенство по скайрънинг завърши с отказване. Българският състезател прекрати бягането си десетина километра преди финала. Николов участва в дисциплината Sky, където трасето е с дължина 28 км и има обща положителна денивелация над 2400 м. Няма информация каква е причината за отказването на Николов. През сезона той често беше измъчван от болки в адукторите, което го принуди да прекрати или отложи участието си в някои състезания. \"Понякога единственото нещо, което мога да направя е да се усмихна и да бъда доволен, че все пак опитах! Това беше и последният голям старт за сезона. Следва дълга почивка и подготовка за догодина\", написа Николов във \"Фейсбук\" профила си. В надпреварата не успяха да финишират 14 състезатели, а други 11 не хванаха контролното време. Общо 504 участници завършиха успешно изпитанието в Шотландия. Победител стана Килиан Жорнет Бургада от Испания. Той измина дистанцията за 3.04:34 часа. След него финишираха италианецът Надир Маге, а трети остана Стиан Ангермунд от Норвегия. Двамата завършиха с изоставане 1:31 и 4:31 минути.", "date": "2018.09.16", "title": "Кирил Николов-Дизела не завърши дистанцията на световното първенство по скайрънинг"}
{"url": "https://www.dnevnik.bg/kultura/2018/09/16/3307494_otkus_ot_evropeikite_sultanki_na_osmanskata_imperiia/", "text": "Две години след излизането й на английски, на българския книжен пазар се появи книгата на Анна Бъкстон \"Европейките султанки на Османската империя\" – увлекателен труд, който ни превежда през най-суровите години от историята. История, която сме свикнали да свързваме с имената на мъже – владетели, поробители и войни. Този път обаче гледната точка е различна. В главната роля са нежните спътнички на султаните, станали майки на децата им и изиграли немалка роля в управлението на Османската империя. Анна Бъкстон ги изважда от студената сянка на миналото, за което в края на книгата искрено й благодарим. \"Европейките султанки на Османската империя\" е пътуване с начална точка края на 13 век. Оттогава редица византийски, български и сръбски принцеси се омъжват за владетелите в империята. Някои от тях запазват религията си и лишават децата си от възможността да бъдат султани. Други приемат Исляма и се превръщат в най-важните жени в османското семейство. Вълнуваща е съдбата на българката Тамара Шишман, поискана от султан Мурад I (първият, който използва тази титла) за жена в името на мира на двете страни. Изпращането й в харема е прието като саможертва. Българската църква я включва във всички молебени, а народът й посвещава народни песни и безброй легенди. Няма други български принцеси, споменати толкова често във фолклора ни. Още имена на султанки изскачат едно по едно от страниците. Мара Бранкович, Нилюфер Хатун, Теодора Кантакузина. Всяка от тях внася по малко от своята европейска култура, език, мода и религия в Империята, кореспондира с монарсите на Европа и оказва влияние върху водените от османците войни. Следва периодът, в който султаните започват да избират съпруги измежду робините в харема, за да избегнат феодални въстания и да осигурят силна приемственост. Тук се появява фигурата на украинката Хюрем Султан – любимка на Сюлейман Великолепний. Нейната власт е огромна – тя успява да промени изцяло системата за наследство в Империята, да се освободи от статута на робиня и да се отърве от всичките си врагове в името на живота на децата си. Следващата значима султанка е Кьосем, чиято власт върху Империята продължила почти 39 години. Тя била първата, която управлява съвсем сама, а не чрез влияние върху съпруга и синовете си. Следват още и още жени с европейски корени, които иззад стените на османския двор налагат своите виждания за политиката, културата, музиката и архитектурата. Подробностите около съдбите им споделя Анна Бъкстон, а вие сте тези, които ще решите дали те са имали късмета или злощастието да станат султанки. Доближете се до историите им и се вдъхновете от силата и куража им. Несъмнено ще останете изумени и очаровани. Анна Иванова Бъкстон е родена и отраснала в Бургас. От 1980 година тя живее във Великобритания. Завършила е Великотърновския университет \"Св. св. Кирил и Методий\", след-дипломна квалификация в \"Colchester Institute\" и магистратура в \"Anglia Ruskin University\". След успешна кариера в британската образователна система, тя се оттегля, за да се посвети на творческа дейност. Целта на тази книга е да разкаже историите на голям брой жени от европейски произход, които са играли значителни роли в управлението на Османската империя. Някои от тях са управлявали Империята за дълги периоди от време. Моят интерес към тази тема се разрасна по времето, когато изследвах Османската история в контекста на първата книга, която написах – \"Тамара Шишман и Мурад I\". Тогава ми станаха ясни какъв голям брой европейки са влезли в османския харем и изключително важните роли, които някои от тях са играли в Империята. В началото на Османската империя султаните са търсели бракове с принцеси, станали първите султанки, за да се докажат пред народа и съседите си като равностойни партньори на балканските царе. Доказателство за това са доста бракове, най-вече с византийски, български и сръбски принцеси. Османски съпруги в началото на империята стават византийките Аспорша Хатун, Теодора Кантакузина, българката Тамара Шишман, сръбкините Оливера Деспина Хлебянович и Мара Бранкович. Всички тези принцеси са сключили брак в официални сватбени церемонии – в родината си, в османските земи или и на двете места. Впоследствие, когато Османската империя става доминиращата сила и вече е асимилирала най-близките си балкански съседи, чиито принцеси досега вземали за съпруги, нуждата от династични бракове отпаднала. Тогава се появява традицията султаните да си намират партньорки из средите на наличните наложници – всичките робини. Причината за това е била, че жените, живеещи в Империята, са били свободни – туркини, хри­стиянки и еврейки, те не можели да стават робини и наложници. Като свободни жени, те трябвало да сключат официален брак със султаните. (Точно по тази причина новоосвободената бивша робиня Хюрем Султан убеждава Сюлейман Великолепни да се ожени за нея – като свободна жена тя нямала вече право да живее с него без брак.) Наложниците са били робини, стигнали до харема, след като са били отвлечени от семействата си от нападащи пирати и армии. Те произхождали от различни краища на Европа. Някои от тях са италианки/венецианки, други са византийки – гъркини, украинки, французойки, сръбкини, грузинки и т.н. Дори има и една българка, която не е трябвало да бъде в харема като робиня. Животът им заслужава проучване по няколко причини: за начините, по които те стават любимки на султаните, за въздействието, което оказват върху тях и империята, и политиката ѝ, за начина им на живот, култура и мода, както и поради взаимоотношенията, които те са поддържали с Европа. Някои от тези жени са запазили влиянието си не само по времето, през което се били главните партньорки на управляващия султан, но и тогава, когато синовете им ставали султани и те се заемали важната позиция на Кралица Майка/ Валиде Султанка. Някои от тях като Нурбану Султан, Сафие Султан, Хатидже Турхан Султан и особено Кьосем Султан са прекарали 20–40 години начело на Империята. Например Кьосем, партньорката на Ахмед I, става Валиде Султан по време на управлението на синовете си Мурад IV и Ибрахим І, и после става Старша Кралица Майка (Büyük Valide Sultan) по време на господството на внука ѝ Мехмед IV. И въпреки че са живеели затворени в харема, те са успявали да упражняват огромно влияние върху ръководството на империята. В техните истории ще разберете как са го постигали. По това време не е имало официални брачни договори. Всяка жена е била приемана за \"съпруга\", щом е получила собственост, с която да издържа себе си и децата си. По-късно те са получавали също пари – заплати, определени въз основа на тяхната важност в очите на султана. Някои от тях също са преминали през сватбени ритуали и церемонии. Живели са в голям лукс, облечени в коприни и брокати, носели са невъобразимо красиви бижута – някои от тях могат да бъдат все още видени в музея \"Топкапъ\" в Истанбул. Въпреки това дните им са били изпълнени с тревоги – имало е заплахи срещу тях, срещу султаните и срещу децата им. Имало е епидемии от чума и други болести, въстания и конспирации в двореца – всички те са можели да отнемат статута им и да подкопаят властта им. Живели са живот, пълен с несигурност! Някои от тях са били обичани от народа – като Хатидже Турхан Султан, други като Хюрем Султан са били мразени. Народът смятал Хюрем за вещица, която омагьосала любимия им султан – как иначе биха си обяснили факта, че той нарушава няколковековната традиция, за да се ожени за нея – робинята!? Любовта, както и омразата са били в основата на начина, по който някои от султанките са умирали – някои са умирали в леглата си, други като Нурбану Султан и Кьосем Султан са умирали от насилствена смърт – били отравяни или удушавани. Злополучната Ирина, най-голямата любов на Мехмед Завоевателя, е била екзекутирана пред Улема (Съвет на ислямските духовни лица), за да може Мехмед да демонстрира любовта си към исляма чрез убийството ѝ. И докато размерите на харема по времето на първите султанки са били сравнително малки, по-късно неговите жителки са увеличили броя си значително. По времето на Кьосем Султан 3000 жени са живели в него. Това също изисквало да има голям брой жени-администраторки и работнички в харема. Броят на евнусите се е увеличил, както и техните отговорности и власт. Черните евнуси са били с напълно премахнати полови органи и затова са били поставяни да отговарят за харема. На белите евнуси са премахвали само тестисите и те са работели предимно в османската администрация. Много от султанките са използвали еврейки търговки, които като свободни жени са можели да влизат и излизат от харема и да осъществяват връзките им с външния свят, както и да ги представят в международни преговори с политици и посланици. Особено ме интересуваха тези султанки, които бяха внесли своята европейска култура, езици, мода и дори религии в сърцето на Османската империя. Някои от тях са кореспондирали с много от монарсите на Европа по времето на живота си и са упражнявали влияние и понякога натиск върху войните, които османците са водели срещу европейските държави.", "date": "2018.09.16", "title": "Откъс от \"Европейките султанки на Османската империя\" на Анна Бъкстон"}
{"url": "https://www.dnevnik.bg/sport/2018/09/16/3311752_shveicarskata_prokuratura_razledva_ruska_hakerska/", "text": "Швейцарската прокуратура разследва дали руснаци стоят зад  хакерска атака  срещу Световната антидопингова агенция (WADA), заяви в събота главният прокурор. Той обясни, че се разширява обхвата на предполагаемия шпионаж срещу институции в Швейцария, една от които е именно WADA. Проверките и наказателните производства започнаха още през 2017 г. \"Като част от тези процедури прокуратурата, в сътрудничество с Федералната разузнавателна служба, успя да идентифицира две лица. Горепосочените наказателни производства се отнасят до разследването за кибератака срещу Световната антидопингова агенция\", добавиха от офиса на главния прокурор. В събота в швейцарски медии се появи информация, че Русия шпионира WADA и Международния олимпийски комитет (МОК). В последните години двете организии разследват употребата на допинг от руски спортисти. Новината обаче се появява часове, след като  комисия към WADA препоръча правата  на Руската антидопингова агенция (RUSADA) да бъдат възстановени. Руското посолство в Берн веднага отговори на публикациите в медиите, описвайки ги \"като опит да се попречи на възстановяването на антидопинговата лаборатория в Русия\". \"Трябва да се отбележи, че тези публикации, които включват прилагателни като\" заподозрени \"и\" вероятно \", се появиха веднага след като Световната комисия за преглед на спазването на антидопинговата агенция издаде препоръка за отмяна на спирането на Руската агенция за борба с допинга\", гласи изявлението.", "date": "2018.09.16", "title": "Швейцарската прокуратура разледва руска хакерска атака срещу WADA"}
{"url": "https://www.dnevnik.bg/bulgaria/2018/09/16/3311774_grajdani_protestirat_mirno_pred_parlamenta_blokiraha/", "text": "Няколко стотин души се събраха днес в първите часове на протеста пред парламента с искане за смяна на системата за управление и на правителството. Протестът е под наслов: \"Оставка, съд и смяна на системата\" и се организира във \"Фейсбук\". Основните организатори са българи, живеещи в чужбина. И настояват за референдум за промяна на властта, оставка на кабинета и са \"против геноцида на Борисов и всички досегашни управляващи мафии\". Протестът е обявен да бъде до 22 часа днес. Организаторите обявиха, че около час след началото на протеста, са се събрали няколко хиляди човека. А пред посолства на България в чужбина и в други градове в страната има и още хора. Обещаха всеки ден от 12 ч. да има протести, докато правителството не подаде оставка. И поискаха утре всеки от протестиращите да доведе по още трима души, \"за да блокират цяла България\". Протестиращите пяха химна, цитираха възрожденска литература, говориха са корупция при концесиите, обществените поръчки, за огромните харчове на правителството, за липсата на средства в здравеопазването, образованието, за високите битови сметки и др. Скандираха \"Оставка\", \"Боклуци\", попитаха \"Бойко, къде си страхлива мишко?\". В началото няколко души се опитаха да преминат през полицейския кордон пред парламента и да достигнат по-близо до сградата на Народното събрание, но организаторите ги призоваха да не провокират напрежение. Една от водещите фигури на протеста е Емил Русанов - издател на \"Будилникъ\" в Лондон, обясни пред БНР някои от исканията. \"Пряко да се избират всички хора, които ще участват в администрацията на тази държава, както и да могат да се отзовават също, защото както си ги избрал, така и би трябвало да можеш да ги отзовеш\". Протестиращите не искат разпускане на парламента, за да бъде гласуван кабинет, предложен от тях. Твърдят, че страната трябва да се управлява по швейцарски модел с референдуми. Русанов издава в Лондон вестник \"Будилникъ\" и стопанисва кръчмата \"Див петел\". Поддържа и няколко страници във фейсбук със сходни заглавия - \"Срещу геноцида на властта\", \"Да изгоним мафията в управлението\", \"Народът на България срещу мафиотското правителство\" и др. Идеите на Русанов са крайни - да се забранят всички партии, да се управлява чрез референдуми, като по този начин се назначава само администрация, която да служи на народа, депутатите да се избират единствено мажоритарно, да могат да се отзовават, за главния прокурор, министър-председателя, президента, министрите, кметовете и полицейските началници да се гласува пряко.", "date": "2018.09.16", "title": "С искане за оставка на правителството стотици блокираха движението пред парламента"}
{"url": "https://www.dnevnik.bg/sport/2018/09/16/3311780_kipchoge_specheli_maratona_v_berlin_s_nov_svetoven/", "text": "Олимпийският шампион Елиуд Кипчоге от Кения спечели 45-ото издание на маратона на Берлин с нов световен рекорд. 33-годишният Кипчоге преодоля класическата дистанция от 42,195 метра по улиците на германската столица за 2:01.39 часа, като свали 1.18 минута от сторото върхово постижение от 2:02.57 часа на сънародника си Денис Кимето от същото трасе през 2014 година. Втори финишира Амос Кипруто (Кения) с 2:06.23 часа, а трети се нареди победителят от надпреварата през 2013 година Уилсън Кипсанг също от Кения с 2:06.48 часа. Кения триумфира и при жените, като Гладис Чероно защити тигтлата си от 2017 година с рекорд на трасето и лично постижение от 2:18:11 часа. Рути Ага от Етиопия остана втора, както и през миналия сезон, също с личен рекорд от 2:18.34 часа. Трикратната олимпийска шампионка и петкратна световна шампионка в бяганията на 5000 и на 10000 метра Тирунеш Дибаба (Етиопия) завърши трета при дебюта си в Берлин за 2:18:55 часа. Така за първи път в историята на надпреварата в германската столица състезателките от челната тройка влязоха във време под 2:19 часа.", "date": "2018.09.16", "title": "Кипчоге спечели маратона в Берлин с нов световен рекорд"}
{"url": "https://www.dnevnik.bg/sviat/2018/09/16/3311783_haruki_murakami_otkaza_nominaciiata_za_alternativnata/", "text": "Харуки Мураками отказа номинацията за алтернативната Нобелова награда за литература, като обясни, че иска да се съсредоточи върху писането. За отказа на писателя информираха организаторите на новата литературна награда, съобщава БТА. Призът беше учреден през юли от шведски интелектуалци като алтернативна на Нобеловата, но с различни ценности и 10 пъти по-малък паричен еквивалент. Харуки Мураками благодари за номинация, но каза, че \"предпочита да се съсредоточи върху писането далече от вниманието на медиите\". Той е сред най-известните японски писатели в чужбина. Останалите номинирани за Новата литературна награда са родената в Гваделупа френска писателка Мариз Конде, английският фантаст Нийл Геймън и родената във Виетнам канадска писателка Ким Тхуи. Всички те \"изразиха ентусиазъм за номинацията си\", казаха организаторите. Лауреатът на Новата литературна награда ще бъде обявен през октомври. Тази година няма да бъде присъждана Нобеловата награда за литература заради кризата в Шведската академия, която избира лауреата. Седем от нейните членове подадоха оставка след разкрития за сексуални посегателства и финансови злоупотреби.", "date": "2018.09.16", "title": "Харуки Мураками отказа номинацията за алтернативната Нобелова награда за литература"}
{"url": "https://www.dnevnik.bg/sport/2018/09/16/3311785_tanak_triumfira_v_rali_turciia_i_zavurza_bitkata_za/", "text": "От Танак с \"Тойота\" спечели рали \"Турция\", десети кръг за сезона в Световния рали шампионат (WRC). Естонският пилот взе трета поредна надпревара след тези във Финландия и Германия, и се върна в битката за титлата. Три кръга преди края на сезона Танак изостава само с 13 точки от лидера Тиери Ньовил. Танак има 164 точки и изпревари Ожие, като световният шампион събира 159 точки след 10 кръга. Естонецът за пореден път доказа, че е много бърз на макадам и беше един от пилотите, които нямаха никакви проблеми. Танак изпревари с 22.3 секунди съотборника си Яри Мати-Латвала. Трети на подиума се нареди Хейдън Падън с \"Хюндай\". Победата е общо четвърта за Танак за сезона, след като той спечели и в Аржентина. Естонецът е и първият пилот с четири победи през годината, след като с по три остават Ожие и Ньовил. Освен победата Танак печели и  едноседмична почивка на яхта, осигурена от организаторите . \"Още преди ралито мислех, че ако съм в топ 5 ще съм доволен. След това ми се отвори шанс и спечелих, възползвах се. Днес карах умно, не исках да допускам излишни рискове\", каза Танак. След първия ден той беше едва пети , като беше далеч от местата, които разпределяха победата. Развръзката настъпи в събота, когато в първите етапи отпадна Ньовил, а малко по-късно и Себастиен Ожие. Това отвори вратата пред Танак и той се възползва. Със стабилно темпо  естонецът излезе начело , след като проблеми имаше и Андреас Микелсен. В неделния ден в надпреварата по системата \"Рали 2\" се върнаха Ньовил и Ожие, като показаха добро темпо. Двамата спечелиха по една отсечка, като белгиецът взе последния специален пауър етап. Белгиецът изпревари с 1.9 секунди Ожие, а Танак беше на малко повече от три секунди, нареждайки се трети. Това обаче му донесе и бонус точки. Следващата надпревара е класиката рали \"Уелс\" между 4 и 7 октомври.", "date": "2018.09.16", "title": "Танак триумфира в рали \"Турция\" и завърза битката за титлата"}
{"url": "https://www.dnevnik.bg/photos/2018/09/16/3311800_fotogaleriia_den_na_otvoreni_vrati_v_prezidentstvoto/", "text": "Администрацията на държавния глава Румен Радев и лично самият той се включиха в инициативата Европейски дни на наследството, като отвориха вратите на президентството за граждани.", "date": "2018.09.16", "title": "Фотогалерия: Ден на отворени врати в президентството"}
{"url": "https://www.dnevnik.bg/sport/2018/09/16/3311868_basketbolistite_biaha_blizo_do_nov_podvig_no_zagubiha/", "text": "Българският национален отбор по баскетбол допусна първо поражение във втората фаза на световните квалификации. Възпитаниците на Любомир Минчев не успяха да повторят страхотното си представяне от четвъртък, когато  сътвориха подвиг с победата си срещу Франция , и загубиха със 73:77 при гостуването на Русия. През целия двубой българите бяха близо до руснаците, но разликата дойде от слабата стрелба на националите при свободните удари. Те пропуснаха цели 13 от 29-те си опита от наказателната линия. Най-полезен за българите беше Александър Везенков, който отбеляза 22 точки. Играчът на \"Олимпиакос\" добави 12 борби и три асистенции. През първото полувреме българите изоставаха значително при борбите и успеваемостта си от свободните удари. Националите овладяха едва 11 единоборства, срещу 24 за руснаците. От наказателната линия възпитаниците на Минчев отбелязаха малко над 50% от стрелбите си, докато руските състезатели бяха почти безгрешни по този показател. Българите започнаха силно, като Дий Бост реализира първата тройка в двубоя, с което националите поведоха със 7:2. Павел Маринов беше много активен в началото с честите си пробиви към коша. До края на частта обаче българският отбор отстъпи инициативата. Националите допускаха много грешки от стрелба и често оставяха свободни пространства в защита. Алексей Швед вдъхнови руснаците, които водеха с 30:20. Българите влязоха устремено във втората част и върнаха пет точки от преднината на съперника. Разсеяната игра на националите обаче продължи, като почивката дойде при 47:40 за Русия. До края на третата част домакините увеличиха преднината си до 60:51, преди да дойде моментът на българите. Със серия от девет точки, от които две тройки на Божидар Аврамов и Везенков, националите изравниха за 60:60. Българите започнаха четвъртата част с изоставане при 60:62. Възпитаниците на Минков можеха да поведат, но в някои моменти не взеха най-правилните решения в нападение. Минута преди края националите изоставаха в резултата при 69:74. Тогава Павел Маринов вкара важна тройка, с което увеличи напрежението при домакините. Впоследствие Дий Бост изпусна от наказателната линия и разликата остана две точки при 73:75. Спорен фаул срещу Швед отново върна пасива на националите на четири точки, като това беше последният епизод в двубоя. След загубата българският отбор събра 11 точки и остава пети в класирането. Руснаците излязоха трети с 12 точки, колкото има и Финландия. За световното първенство догодина се класират първите три отбора в групата.", "date": "2018.09.16", "title": "Баскетболистите бяха близо до нов подвиг, но загубиха от Русия"}
{"url": "https://www.dnevnik.bg/sviat/2018/09/16/3311881_chlen_na_pusi_raiut_e_v_berlinska_bolnica_ima/", "text": "Влиятелният член на руската протестна група \"Пуси райът\" Пьотър Верзилов се лекува в берлинска болница от предполагаемо отравяне, съобщава БТА. Той е пристигнал на летище \"Шонефелд\" снощи, като полетът е бил организиран с помощта на германското канцлерство и външното министерство. Надежда Толоконникова от \"Пуси райът\" заяви вчера, че според нея Верзилов е бил отровен нарочно, за да бъде сплашен или убит. Според публикации в германски медии в кръвните му изследвания са открити следи от силни психотропни вещества. Във вторник Верзилов бе настанен в московска болница със затруднения в зрението, говора и двигателния апарат.", "date": "2018.09.16", "title": "Член на \"Пуси райът\" е в берлинска болница, има подозрения, че е отровен"}
{"url": "https://www.dnevnik.bg/sviat/2018/09/16/3311882_desetki_rumunski_magistrati_izliazoha_na_protest_s/", "text": "Няколко десетки румънски магистрати се събраха на протест пред Апелативния съд в Букурещ, за да защитят независимостта на правосъдието, застрашена според тях от реформата, приета от лявото мнозинство и силно критикувана от Брюксел, съобщава БТА. \"Тук сме, за да кажем на парламента и на правителството, че съдебната власт е независима и трябва да остане такава\", заяви пред журналисти съдията Кристи Данилет от Клуж. \"Протестираме срещу всяка форма на намеса в дейността на магистратите\", каза съдията Алина Паланкану от съда в Нямц. Протестиращите магистрати - повечето млади, осъдиха законопроектите, които засилват контрола на министерството на правосъдието над прокурорите и подкопават борбата срещу престъпността. Главният прокурор Аугустин Лазар, за когото министърът на правосъдието Тудорел Тоадер задейства процедура за оценка на дейността, похвали в декларация способността на младите магистрати да устояват на натиска. Социалдемократическото правителство издейства през юли уволнението на много популярната ръководителка на антикорупционната прокуратура Лаура Кодруца Кьовеши, която през последните години изпрати на съд мнозина висши представители на властта. Европейската комисия и няколко западни посолства в Букурещ остро критикуваха широката съдебна реформа, предприета от управляващите социалдемократи, с аргумента, че подкопава правовата държава.", "date": "2018.09.16", "title": "Десетки румънски магистрати излязоха на протест с искане за независима съдебната система"}
{"url": "https://www.dnevnik.bg/istorii_na_denia/2018/09/16/3311755_nai-chetenoto_v_dnevnik_otkazut_na_manolev_da_bude/", "text": "1.  Християните празнуват днес Кръстовден  - 24 273 прочитания 2.  Александър Манолев се отказва да бъде министър на транспорта (допълнена)   - 18 760 прочитания 3.  Новите министри: Главният секретар на МВР, депутат и зам.-министър  - 16 240 прочитания 4.  ТЕЦ \"Варна\" стана собственост на Ахмед Доган  - 16 158 прочитания 5.  Вълчо Арабаджиев остава за постоянно в ареста  - 15 776 прочитания 6.  Български и румънски журналист бяха задържани, МВР твърди, че е било само за справка (обновена)  - 14 610 прочитания 7.  Новата учебна година ще започне с безплатни електронни учебници от 1 до 7 клас  - 14 567 прочитания 8.  Осака разби Серена Уилямс в емоционален финал и пренаписа историята на японския тенис  - 14 537 прочитания 9.  Япония поиска да получи Курилските острови, за да подпише мирен договор с Русия   - 14 165 прочитания 10.  Кои български евродепутати гласуваха против наказателната процедура срещу Орбан   - 13 851 прочитания", "date": "2018.09.16", "title": "Най-четеното в \"Дневник\": Отказът на Манолев да бъде министър и новата придобивка на Доган"}
{"url": "https://www.dnevnik.bg/photos/2018/09/16/3311817_fotogaleriia_svetovnite_snimki_na_denia_-_15-16/", "text": "Участничка в цветно нощно бягане в Алмати, Казахстан. Участниците са боядисани с флуоресцентни бои.", "date": "2018.09.16", "title": "Фотогалерия: Световните снимки на деня - 15-16 септември 2018 г."}
{"url": "https://www.dnevnik.bg/skorost/2018/09/16/3311884_zaradi_kilometrichno_zadrustvane_na_trakiia_putnata/", "text": "Километрично задръстване се е образувало на магистрала \"Тракия\" в района на Пазарджик. По данни на \"Фокус\" колоната автомобили достига 12 километра, а причината за сериозния трафик е ремонт на пътя. От Агенция \"Пътна инфраструктура\" уточняват, че задръстването е при 89-90 км в посока София. Препоръчват и алтернативен маршрут - п.в. \"Царацово\" (АМ \"Тракия\") – Пловдив; Пловдив – Пазарджик; Пазарджик – Драгор; Драгор – п.в. \"Калугерово\" (АМ \"Тракия\"). Задръстване има и по магистрала \"Хемус\". На входа на София има колона от над 10 километра.", "date": "2018.09.16", "title": "Заради километрично задръстване на \"Тракия\" пътната агенция препоръчва алтернативен път"}
{"url": "https://www.dnevnik.bg/sport/2018/09/16/3311886_pobednata_seriia_na_levski_spria_sled_zaguba_ot/", "text": "След пет поредни победи в Първа лига лидерът в шампионата \"Левски\" допусна първа загуба за сезона. Сините загубиха с 0:1 при гостуването на \"Локомотив\" в Пловдив. Това е и първа загуба за \"Левски\" под ръководството на новия треньор Славиша Стоянович. Единственото попадение в мача реализира Анте Аралица още в 14-ата минута. \"Локомотив\" взе поредна голяма победа, след като надви шампиона \"Лудогорец\" в Разград преди няколко седмици. Тимът на Бруно Акрапович обаче продължи да се представя колебливо, след като преди това имаше две загуби на своя стадион. Мачът започна с надмощие на \"Левски\", но сините направиха няколко пропуска чрез Обертан и Буш. В 13-ата минута гостите от София поискаха и дузпа, след като топката срещна ръката на защитник на черно-белите. Само минута по-късно \"Локомотив\" се възползва от грешка на защитата на гостите. Умарбаев центрира отдясно, а Аралица остана непокрит в наказателното поле и реализира с глава. До края на първата част футболистите на \"Левски\" бяха по-активни, но до нови голове не се стигна. След почивката \"Левски\" държеше топката, а треньорът на сините Славиша Стоянович направи няколко промени. Ситуацията на терена обаче остана същата – \"Левски\" атакуваше, а \"Локомотив\" се прибра в своята половина, чакайки на контраатаки. В последните минути пред вратата на Мартин Луков беше много опасно, но стражът на \"Локомотив\" се справи. В добавеното време той спря и Серджиу Буш, който не успя да засече топката, пращайки я в тялото на вратаря. След осем кръга \"Левски\" дели първата позиция с ЦСКА с по 19 точки, а \"Лудогорец\" е трети с две по-малко. \"Локомотив\" се изкачи до пета позиция, като има 13 точки.", "date": "2018.09.16", "title": "Победната серия на \"Левски\" спря след загуба от \"Локомотив\" в Пловдив"}
{"url": "https://www.dnevnik.bg/skorost/2018/09/15/3311141_leksus_obiavi_puskaneto_na_purvata_si_iahta/", "text": "Японският производител на луксозни автомобили \"Лексус\" обяви, че ще пусне първа яхта през следващата година. Тя ще бъде разработена съвместно с американската компания \"Маркуис - Ларсон Боут Груп\" (Marquis-Larson Boat Group), която има дългогодишен опит в направата на поръчкови лодки. Яхтата \"Лексус\" LY 650 ще бъде дълга близо 20 метра и широка почти 6 метра. Очакванията са тя да бъде завършена през втората половина на 2019 година и ще направи своя световен дебют по-късно през същата година. Компанията-майка на \"Лексус\" \"Тойота мотор корпорейшън\" има звено за производство на лодки и яхти от 1997 година. Продуктовата линия на \"Тойота Марийн\" включва лодки за спортен риболов с дължина 7.93 м и 8.53 м и луксозни кабинни круизни машини с дължина до почти 14 метра. Моделите се задвижват от турбодизелови двигатели на \"Лексус\".", "date": "2018.09.16", "title": "\"Лексус\" обяви пускането на първата си яхта"}
{"url": "https://www.dnevnik.bg/sport/2018/09/16/3311889_s_nastroenie_voleibolistite_postignaha_razgromna/", "text": "Националният отбор по волейбол изигра силен мач и спечели третата си победа на световното първенство. Българите се наложиха с 3:0 (25:22, 25:16, 25:18) срещу Куба във Варна. С успеха си капитанът Виктор Йосифов и съотборниците му събраха девет точки в група D. С това те отново се изравниха с водачите Полша и Куба, които са с мач по-малко и в понеделник излизат в пряк двубой. В последния си двубой от първата фаза на световното българите ще се изправят срещу световните шампиони, като срещата е във вторник в 20.40 часа във Варна. Вече е сигурно, че воденият от Пламен Константинов състав ще завърши на едно от първите три места в групата и във втората фаза ще играе в София. Българите изиграха мача на добро ниво и от началото до края бяха устремени и водеха играта. С победата националите изпълниха важната задача след загубата от Иран да се вдигнат и да стигнат до този с Полша с две чисти победи. Кубинците разчитаха много на мощната си атака и силния начален удар. Въпреки това българите намериха подходящия отговор. Пред пълните трибуни срещата във Варна започна оспорвано. Двата отбора вървяха близо един до друг в резултата до 14-ата точка. След това българите набраха скорост и натрупаха голяма преднина. Те поведоха с 24:18 и очакваха края на гейма. Тогава благодарение на няколко мощни начални удара кубинците успяха да се доближат, като върнаха четири точки. Сгрешен сервис сложи край на гейма при 25:22. След това българският отбор взе инициативата и повече не допусна колебания. Националите играха стабилно, като и в двата следващи гейма натрупваха преднина и печелеха убедително. Кубинците предприеха много рискове и това доведе до повече грешки - 22 срещу 13. Най-резултатен стана Николай Учиков със 17 точки. За кубинците Гутиерес направи 13, а Мелгарехо - 12. В група В в Русе изненадите продължиха и Холандия направи обрат от 0:2 до 3:2 срещу един от фаворитите Франция. Начело в групата е Канада с девет точки, а \"лалетата\" и \"петлите\" следват с по осем. Отборът на Бразилия е четвърти.", "date": "2018.09.16", "title": "С настроение волейболистите постигнаха разгромна победа срещу Куба на световното"}
{"url": "https://www.dnevnik.bg/sport/2018/09/16/3311899_hurvatiia_i_franciia_shte_sporiat_za_titlata_za_kupa/", "text": "Хърватия и Франция ще играят във финала за купа \"Дейвис\" след драматичен развой на последните мачове. Хърватският тим водеше с 2:1 успеха, но след загуба на Марин Чилич се стигна до решителен пети мач. В него се изправиха Франсис Тиафо и Борна Чорич. Срещата беше изключително драматична и се игра 4.10 часа, стигайки пълния формат от пет сета – 6:7(0), 6:1, 6:7 (11), 6:1, 6:3. На финала хърватите ще се изправят срещу миналогодишните шампиони Франция.", "date": "2018.09.16", "title": "Хърватия и Франция ще спорят за титлата за купа \"Дейвис\""}
{"url": "https://www.dnevnik.bg/sport/2018/09/16/3311915_viviani_specheli_posledniia_etap_vuv_vueltata/", "text": "Италианецът Елиа Вивиани спечели трета победа в  Обиколката на Испания , след като надделя в последния 21-и етап. Спринтьорът на \"Куикстеп\" беше най-бърз в отсечката между Алкоркон и Мадрид, завършвайки с време 2:21.28 часа и средна скорост над 47 км/ч. Вивиани постигна своята 67-а в кариерата, а тимът му \"Куикстеп\" достигна 67 победи за годината. Втори зад Вивиани в етапа се нареди световният шампион Петер Саган (\"Бора\"). Словакът за четвърти път остана втори за четвърти път в тазгодишната Вуелта, а веднъж завърши и на трето място. Трети в последния етап се нареди Джакомо Ницоло от \"Трек\". Финалът беше много хаотичен, въпреки че нямаше никакви проблеми за спринтьорските отбори. Последните километри обаче бяха много трудни, а два обратни завоя доведоха до някои разкъсвания в извеждането. Фабио Сабатини и Михаел Морков, които трябваше да извеждат Вивиани в един момент спряха, защото италианският спринтьор беше изостанал. Въпреки че остана сам Вивиани си проправи път и с по-висока скорост връхлетя върху финалната линия. Саган също нямаше извеждане, но не успя да изпревари големия си съперник. Никакви проблеми в етапа не срещна  Саймън Йейтс , който премина през парадния етап и беше коронясан като шампион в 73-ата Вуелта. Колоездачът на \"Мичълтън Скот\" допълни доминацията на Великобритания, след като страната триумфира и в третата голяма обиколка. В Джирото шампион беше Крис Фрум, а в Тура – Герант Томас. Освен това Великобритания взе пета поредна.", "date": "2018.09.16", "title": "Вивиани триумфира в последния етап във Вуелтата"}
{"url": "https://www.dnevnik.bg/sport/2018/09/16/3311932_konstantinov_moje_samo_da_spechelim_ot_macha_s_polsha/", "text": "Селекционерът на националния отбор на България  Пламен Константинов  изрази задоволството си от успеха с 3:0 над Куба във Варна. Българският състав постигна трети успех и си осигури продължаване в следващата фаза. \"Имаше желание и настроение. Натиснахме и не се отпуснахме до самия край. Не сме играли такива мачове често, но има много позитиви. Силен мач за Николай Учиков, трябваше му точно това, дано му даде повече увереност. Момчетата имаха огромно желание, за да си оставим шансове за следващата фаза. Това е индикация, че никой не се е предал. Трябва да се борим, не може да си позволяваме да сваляме гарда\", каза Константинов. Селекционерът обясни, че отборът се е нуждаел точно от две чисти победи. \"Не сме се предали за първото място\". В следващия мач България се изправя срещу световния шампион Полша. Двубоят е във вторник. \"Полша е голям отбор и мачът ще бъде съвсем друг. Имат много добри състезатели, промениха си стила. Нас не трябва да ни притеснява нищо. Излизаме срещу световен шампион, няма какво да губим. Може само да спечелим\", добави Константинов.", "date": "2018.09.16", "title": "Константинов: Може само да спечелим от мача с Полша"}
