{"url": "https://www.dnevnik.bg/bulgaria/2019/06/21/3928565_komfortnata_za_chinovnicite_na_gishetata_pochivka/", "text": "Все още има прекъсвания за почивка на гишетата в администрацията - нещо, което дразни гражданите, констатира пред БНТ вицепремиерът Томислав Дончев. Той коментира проверката, която направи чрез \"тайни клиенти\" на работата на административните звена за обслужване на гражданите и пропуските, установени от проверяващите. \"Ние уредихме непрекъсваемост в работата на администрацията, да не чака от 10.15 до 10.30 ч или от 12.30 до 13 ч. някой да пие кафе или да обядва. Добре познатата и комфортна за администрацията категория обедна почивка все още съществува\", заяви той и добави, че разбира колко много се дразнят от това хората. Той повтори и констатацията на проверяващите, че на някои места в нарушение на закона се изискват документи, които администрацията следва да си набави сама. Проблем, по думите му, са и дългите опашки, а където ги има ще се разкриват нови гишета. Има подобрение, но далеч под това, което хората очакват, каза вицепремиерът. Всеки от отговорните министри е получил детайлно описание на проблемите и до месец трябва да премахне неблагополучията.", "date": "2019.06.21", "title": "Комфортната за чиновниците на гишетата почивка отпада"}
{"url": "https://www.dnevnik.bg/politika/2019/06/21/3928537_siderov_shte_propusne_koalicionniia_suvet_zaradi/", "text": "Лидерът на \"Атака\" и председател на парламентарната група \"Обединени патриоти\" Волен Сидеров ще пропусне заседанието на коалиционния съвет във вторник. По това време той ще е на посещение в Москва в рамките на парламентарна делегация, водена от председателя на Народното събрание Цвета Караянчева. Това съобщи политикът в интервю за БНТ. На съвета, който включва ръководството на ГЕРБ и на членовете на малката коалиция в управлението - ВМРО, НФСБ и \"Атака\", той ще бъде заместен от колегата си Десислав Чуколов. Тема на разговора ще е намаляването на партийната субсидия от 11 на 1 лв. Гласуването в парламента трябваше да бъде днес, но  с процедурна хватка  депутатите го отложиха, за да може да се събере съветът. Искането е на лидера на НФСБ Валери Симеонов, който смята, че въпросът трябва да бъде обсъден още веднъж преди да се гласува. Прекалено под емоция се обсъжда този въпрос и той е много важен, защото може да доведе до ликвидиране на многопартийната демокрация в България\", каза днес Симеонов. Сидеров е на друго мнение. Пред БНТ той каза, че е предлагал намаляване или премахване на партийната субсидия още през 2012 г. Добави обаче, че, ако ще и нула лева да стане\" трябва да \"се обезпечи дейността на партиите\".", "date": "2019.06.21", "title": "Сидеров ще пропусне коалиционния съвет заради посещение в Москва"}
{"url": "https://www.dnevnik.bg/evropa/2019/06/21/3928362_vkusni_sdelki_prilojenie_pomaga_sreshtu_izhvurlianeto/", "text": "След дългия работен ден Анекатрин Физингер е прекалено уморена, за да приготвя вечеря у дома. Така че 34-годишната жена използва смартфона си, за да провери какво предлагат с отстъпка в края на деня близките ресторанти, хотели и пекарни в Берлин. Анекатрин работи почасово в кафене. Освен това следва за научна степен по екосистеми. Анекатрин е част от разрастващото се движение на хората, които имат отношение към околната среда в Германия и извън нея. Те ползват мобилни приложения, за да се намалят изхвърлянето на храни и отделянето на изключително вредните въглеродни емисии. Макар да не е ясно колко голям е ефектът от такива усилия за намаляването на емисиите, тези усилия показват засилващите се притеснения за опазването на околната среда и оформят поведението на потребителите и компаниите. За мен в случая става въпрос за околната среда, каза Физингер. \"Не можем да продължим с всичкото това разхищение\", допълни тя. Физингер използва приложението \"Too Good To Go\" (\"Прекалено добро, за да се изхвърли\"). То е най-популярното в Европа за откриване на непродадена намалена храна. Приложението използва GPS на телефона й, за да покаже кои търговски обекти наоколо имат излишна храна за продаване и какво предлагат. Много е лесно, просто сваляте приложението и на път за вкъщи взимате това, което ви хареса най-много, обяснява тя, преглеждайки дълъг списък от снимки, рекламиращи вегетариански ястия, печива и непродадени обедни специалитети. Приложението е част от все по-големия брой услуги, които използват Активисти са създали онлайн общности, за да споделят със съседите си храна, преди да я изхвърлят. Стартъпи работят заедно със супермаркети, за да създадат приложения, които информират потребителите, когато стоки с изтичащ срок се продават на по-ниски цени. Дори германското правителство пусна приложение, предлагащо рецепти от известни готвачи, направени специално за изостанали продукти, които често се изхвърлят. Всеки германец изхвърля средно над 55 килограма храни годишно, посочва правителството. Това са около 11 милиона тона храна годишно, което създава шест милиона тона въглероден диоксид, допринасящ за глобалното затопляне. В световен мащаб около една трета от всички храни свършват в кофата за боклук. Вредни емисии се отделят при изгарянето на непотребните храни, но също така на първо място от производството им. Например говедата, отглеждани за говеждо месо и мляко, са животинският вид, отговорен за най-голяма част от вредните емисии или около 65% от емисиите от животновъдството според ООН. Според учените единственият възможен начин да се намали световното затопляне драстично да се понижат парниковите емисии като въглеродния диоксид през идните десетилетия. Това означава да се спре използването на изкопаеми горива и да се намалят източниците на други емисии, например интензивното използване на земята в селското стопанство. Германското правителство обяви, че иска да намали разхищението на храна  наполовина до 2030  година, а канцлерът Ангела Меркел призова всички граждани да подкрепят \"Мисля, че всеки отделен човек може да допринесе за тази цел\", каза Меркел в седмичния си подкаст през февруари. Дигитализацията може да помогне с т. нар. умни опаковки и онлайн платформите, чрез които може да се споделя храна, допълни тя. Приложението \"Too Good To Go\", което бе създадено от двойка датски предприемачи през 2015 година, отчита все по-голям брой потребители. Над 5 хил. души свалят приложението в Германия всеки ден, каза говорител на компанията. То е достъпно в още десет европейски страни, включително Дания, Франция, Великобритания и Полша. Досега сме спасили от изхвърляне 14 милиона храни в Европа. Това е равно на спестени 35 хил. тона въглероден диоксид, заяви говорителят Франциска Линерт. Оценката на реалния резултат от спестените храни може да се окаже малко сложна, тъй като потребителите вероятно биха си купили храна от друг търговец. Платформите и приложенията за споделяне на храна обаче могат да помогнат по-добре да се съгласува търсенето на храни с тяхното предлагане, което ще увеличи ефективността като цяло на сектора. Десет милиона души използват \"Too Good To Go\", като участват около 23 300 компании от сектора на храните, казва Линерт. Това е най-популярното предложение, но има и други, сред които \"ФуудКлауд\" (FoodCloud), \"Карма\" (Karma) или \"Олио\" (Olio), което е достъпно в стотици градове в САЩ. За да печели, приложението \"Too Good To Go\" си задържа 1.09 евро (1,22 долара) на хранителния продукт, продаден чрез него. Храната обикновено е с 50% по-ниска спрямо първоначалната цена. Повечето ползващи приложението са студенти и млади, технически грамотни работещи, като Физингер. Макар все повече компании да участват в такива схеми с приложения, много други все още дават безплатно непродадените си храни на благотворителни организации, които ги Докато част от непродадените храни в Германия обикновено попада в кофата за боклук, Франция и Чехия през последните години въведоха закони, забраняващи на супермаркетите да изхвърлят храни. Магазините трябва да даряват храните на благотворителни организации и хранителни банки. В Берлин Физингер проверява телефона си за храна, предлагана в квартала й. Тя избира обяд от ресторант Aennchen von Thorgau на брега на река Шпрее. Кликва на едно от четирите непродадени порции паста, поръчва и плаща автоматично. В Берлин наистина е лесно да намериш нещо, има нещо, което те чака на всеки ъгъл, казва Физингер на път да си прибере храната. Ресторантьорът Армин Дьоч казва, че участва в програмата главно заради опазването на околната среда. Често ни остава храна от обедното меню, казва Дьоч. Вместо да я хвърляме предпочитаме да я пласираме, дори срещу съвсем малки суми, допълва той. Дьоч изсипва \"Шпецле с гъби\", които са намалени от 6.5 евро на 3.80 евро, в кутия, донесена от Физингер, и й я подава с усмивка. Искаме също да избегнем отпадъка от допълнителното пакетиране, казва Дьоч. \"Всеки, който си носи собствена кутийка, получава безплатно сладолед като награда,\" казва той. /БТА", "date": "2019.06.21", "title": "Вкусни сделки: приложение помага срещу изхвърлянето на храна"}
{"url": "https://www.dnevnik.bg/gradska_sreda/2019/06/21/3928544_samo_edna_bulgarsko_arhitekturno_bjuro_se_klasira_v/", "text": "Архитекти от Италия, Франция, Русия и България продължават във втората фаза на конкурса за нов облик на площад \"Св. Неделя\", съобщи специализираният сайт за архитектура и строителство  gradat.bg.  Седем от общо 14 участници продължават в следващия етап на конкурса. След като изтече 10- дневният срок за обжалване Столичната община ще покани избраните седем колектива да представят идейни проекти за реконструкцията на площада. Очаква се в края на ноември да бъде избран победителят, на когото ще бъде възложено изработването на окончателния проект.  Одобрените кандидати са: · Консорциум: OW/MA/CL (УУ/МА/КЛ) с членове на консорциума: One Works, Maofficina, Сracknell · Студио Паола Вигано · \"Конкурент-90\" ЕООД · Студио Вилмот · Студио Фуксас · Обединение AI Architects LLD, CLAB Architettura, Юрий Шередега, Дина Дридзе, Евгений Ширинян · Обединение \"ДжиТиЕрЕф & Студио Морфе\" с участници в обединението: Студио \"Морфе\" и \"Джовани Тортели Роберто Фрасони Аркитети\".", "date": "2019.06.21", "title": "Само едно българско архитектурно бюро се класира в конкурса за \"Св. Неделя\""}
{"url": "https://www.dnevnik.bg/bulgaria/2019/06/21/3928551_citat_na_denia_politicheskata_igra_e_shah_no_ni_karat/", "text": "Нормалната политическа игра е шах, но някой иска да се борим, да се боксираме. Според Дончев всички разумни хора знаят, че партиите не могат да функционират самостоятелно без субсидии и \"може би е време да го научи цялото общество\".", "date": "2019.06.21", "title": "Цитат на деня: Политическата игра е шах, но ни карат да се боксираме"}
{"url": "https://www.dnevnik.bg/sviat/2019/06/21/3928553_papa_francisk_prizova_mjusjulmanite_da_budat_priemani/", "text": "Папа Франциск изказа днес мнение, че мюсюлманите трябва да бъдат приемани като партньори, заедно с които се гради мирно съжителство, за да се пресече пътя на \"фанатичните групировки - враг на диалога\", предаде Франс прес. Светият отец каза това на среща, организирана в Неапол от Папския богословски факултет на Южна Италия. \"Студентите по теология трябва да бъдат възпитавани на диалог с юдаизма и исляма, за да познават общите корени и различията на нашите религиозни идентичности и така да съдействат по-ефикасно за изграждането на общество, което цени многообразието и благоприятства уважението, братството и мирното съжителство\", заяви Светият отец. \"Призвани сме да водим диалог с мюсюлманите, за да градим бъдещето на нашите общества и градове: призвани сме да гледаме на тях като на партньори за изграждане на мирно съжителство, дори когато се случват разтърсващи събития, дело на враждебни на диалога фанатични групи, като трагедията на Великден (атентатите) в Шри Ланка\", каза той. \"В богословските факултети и църковните университети трябва да се насърчават курсовете по езика и културата на араби и евреи, и взаимното опознаване между студентите християни, евреи и мюсюлмани\", заключи папата./БТА ", "date": "2019.06.21", "title": "Папа Франциск призова мюсюлманите да бъдат приемани като партньори"}
{"url": "https://www.dnevnik.bg/bulgaria/2019/06/21/3928552_veselin_pengezov_poluchi_uslovna_prisuda_10_g_sled/", "text": "Софийският градски съд осъди на 1 г. условно с 3 г. изпитателен срок бившия председател на Военно-апелативния съд (ВоАпС) Веселин Пенгезов.  10 години след престъплението , присъдата бе прочетена на първа инстанция след  привличане и отпадане на някои подсъдими . Днес Пегнезов е съдия в Софийския апелативен съд. Наказанието е по едно от обвиненията – за длъжностно престъпление - че като председател на съда Пенгезов не е провел обществена поръчка по проект за изграждане на информационна система като проектът е финансиран от Оперативна програма \"Административен капацитет\" (ОПАК). Заради това са настъпили вредни последици – финансирането бе спряно. Вместо да обяви обществена поръчка, Пенгезов сключил граждански договори с изпълнители, а в последствие били изготвяни документи със задна дата, в които се твърди, че експерти по информационни технологии са били наети след провеждането на процедури. Съдебният състав с председател Снежина Колева подчерта, че от престъплението не са настъпили щети за Военно-апелативния съд. Сред подсъдимите първоначално беше и бившият началник на кабинета на премиера Пламен Орешарски и бивш  ръководител на дирекция ОПАК към Министерството на финансите Мария Дивизиева . Делото срещу нея бе прекратено още преди да бъдат прочетени присъдите  заради изтекла давност. Обвинения бяха повдигнати и на друг бивш председател на Военно-апелативния съд в София - полк. Петко Петков, на неговия бивш заместник - полк. Владимир Димитров, както и на Атина Мавридис, Петя Гергова, Людмил Симеонов и Крум Симеонов. Разследването по случая се води от 2010 година, но то беше подновено, след като Пенгезов обяви намерението си да се кандидатира за втори мандат, начело на апелативния съд. В началото на май 2014 година май му бяха повдигнати четири обвинения. Прокуратурата твърди, че в периода от 28 октомври 2008 г. – 8 юли 2009 г. като председател на Военно-апелативния съд - София, не изпълнил задълженията си по служба и не провел процедура за възлагане на обществена поръчка по реда на Закона за обществените поръчки за изпълнението на две дейности от финансираното по програмата ОПАК изграждане на Информационна система за прозрачност на военните съдилища с общ размер на сумата 402 560 лв. Останалите три обвинения на Пенгезов са за съучастие в действия на Петър Петков, който през 2009 г. зае овакантения от Пенгезов председателски пост във Военно-апелативния съд. Делото започна през 2015 г. , но случаят е от 2008 г., когато Министерството на държавната администрация и административната реформа (МДААР) и Военно-апелативният съд сключват договор, с който съдът започва изпълнение на проект по ОПАК на стойност 733 456,56 лева. Проектът е \"Информационна система за прозрачност във военните съдилища\", а парите трябвало да бъдат отпуснати на ВоАпС. В договора било записано, че е предвидено авансово плащане от 20%, междинни плащания за разходи по проекта и окончателно плащане. По сметка на съда е било преведена само сумата, предвидена за авансово плащане, но повече пари съдът не получил, като първо обясненията за това били за допуснати нарушения, а след това и със започналото разследване. Веселин Пенгезов, Петър Петков, Владимир Димитров, Атина Мавридис, Петя Гергова и изпълнителят по проекта Людмил Симеонов бяха признати за виновни само за това, че са предоставяли неверни сведения, за да получат пари от проекта. Въпреки че съдът ги призна за виновни, те няма да бъдат наказани, защото за това престъпление е изтекла давността. Петков и Пенгезов бяха обвинени и за присвояване сума в размер на 42 217 лв., получена като възнаграждение за изпълнител, по същия проект на ОПАК, но по това обвинение и двамата бяха оправдани. По същата причина изцяло бе отхвърлен и гражданският иск на Военно-апелативния съд. Освен това въпросните щети вече бяха покрити напълно от правителството, след като Военно-апелативният съд постигна окончателна присъда да бъдат платени над 400 000 лева заради това, че проектът е бил прекратен. Напълно оправдан заради липса на убедителни доказателства е другият изпълнител по проекта Крум Симеонов. Присъдата не е окончателна и може да бъде обжалвана и протестирана пред Софийския апелативен съд.", "date": "2019.06.21", "title": "Съдия получи условна присъда 10 г. след престъплението"}
{"url": "https://www.dnevnik.bg/sviat/2019/06/21/3928555_putin_spria_poletite_do_gruziia_i_izteglia_vsichki/", "text": "Президентът на Русия временно забрани от 8 юли всички полети на руски авиокомпании до Грузия, препоръча на туроператори и агенции да се въздържат от продажби на пътувания до страната и нареди на правителството да прибере всички руски граждани, които в момента се намират там. Указът , който влиза незабавно в сила, е наречен \"За отделни мерки по осигуряване националната сигурност на Русия и нейните граждани\". Според Мая Ломидзе, изпълнителен директор на обединението на туроператорите АТОР, в момента в Грузия би трябвало да има няколко хиляди руснаци. Тя смята, че реално хората са около 2-2.5 пъти повече от организираните от туроператорите, както и че за около две седмици всички те би трябвало да се изтеглят. Причината са масовите протести, започнали от инидент с руски депутат комунист, който седна на мястото на председателя на грузинския парламент при откриването на годишно заседание на малко известната организация Междупарламентарна православна асамблея. Сергей Гаврилов е известен защитник на откъсването от Груция на Южна Осетия и Абхазия, които са около 20% от територията на страната. В момента на практика само Москва е признала независимостта им, щедро субсидира икономиките им и е разположила свои войски там. По-рано днес външното министерство в Москва препоръча на руските граждани да се въздържат от пътуване до Грузия, а тези, които вече са там, да избягват масово събиране на хора. След това и федералната туристическа агенция Ростуризм препоръча същото на руснаците, а на руските агенции да спрат продажбата на пътувания до нормализиране на ситуацията. Агенцията задължи всики туроператори незабавно да информират клиентите си в Грузия каква е обстановката, както и ако има промени и разтрогване на договорите за туристически услуги за онези, които вече са платили или се канят да пътуват до страната. Говорителят на Кремъл Дмитрий Песков обясни, че условието за отмяна на забраната е \"ситуацията в Груция да се нормализира и да изчезнат всички заплахи за сигурността на нашите граждани\".", "date": "2019.06.21", "title": "Путин спря полетите до Грузия и изтегля всички руснаци"}
{"url": "https://www.dnevnik.bg/photos/2019/06/21/3928311_fotogaleriia_svetovnite_snimki_na_denia_-21_juni/", "text": "Освен, че днес е Денят на лятното слънцестоене, днес е и Денят на йогата. В Лондон се отдадоха на йога практики на върха на Лондонското око.", "date": "2019.06.21", "title": "Фотогалерия: Световните снимки на деня -21 юни"}
{"url": "https://www.dnevnik.bg/evropa/regioni/2019/06/21/3928312_s_16_mlrd_lv_ot_regioni_v_rastej_se_obnoviavat_39/", "text": "С ресурс от 1.6 млрд. лв. по оперативна програма \"Региони в растеж\" (ОПРР) в момента се обновяват 39 големи и средни български града. Това са проекти за възстановяване на паркове, улици и площади, за образователна, спортна, социална и културна инфраструктура, транспорт, енергийна ефективност, в изпълнението на които участват стотици големи, средни и малки фирми. Това каза министърът на регионалното развитие и благоустройството Петя Аврамова по време на конференцията \"Бизнесът и регионите\" организирана в столичния хотел \"Хилтън\" от Българската стопанска камара и списание \"Икономист\", предаде БТА. Тя отбеляза, че са големи и възможностите по останалите приоритетни оси на програмата, чийто ресурс е близо 1.5 млрд. лв. Аврамова посочи, че е ключова инфраструктура - пътища, ВиК мрежа и благоустройство на градовете. Според министъра на регионалното развитие значението на инвестициите чрез финансови инструменти в следващия програмен период ще се увеличава. В периода 2017 - 2013 г. проектите за градско развитие с финансови инструменти по оперативна програма \"Регионално развитие\" чрез инициативата \"Джесика\" доведоха до генериране на над 600 нови работни места в София, Пловдив, Варна, Бургас, Русе, Стара Загора и Плевен, каза Аврамова и отбеляза, че е бил заложен публичен ресурс от 66 млн. лв., който е привлякъл по-голямо частно финансиране и са реализирани 40 проекта. Инициативата е отворена за кандидатстване за българския бизнес и местните власти към настоящия момент с хоризонт до 2025 г. , каза още министърът. Тя отбеляза, че с 369 млн. лв. към Фонда на фондовете са били създадени три фонда за градско развитие, които заедно с привлечения ресурс управляват около 585 млн. лв. Те са вече достъпни и могат да бъдат използвани под формата на нисколихвени кредити и банкови гаранции по проекти за подобряване на градската среда в 39 града, както и за проекти в сферата на туризма и културното наследство. До момента фондовете за градско развитие са одобрили 10 проекта на обща стойност малко над 33 млн. лв., включително средства от оперативната програма в размер на 17.3 млн. лв., каза Аврамова. По думите й представители на българския бизнес могат да участват като крайни получатели на кредитно финансиране както в областта на спортната инфраструктура в зоните с потенциал за икономическо развитие, за градска електромобилност и подобряване на градската среда, така и като партньори на общините в реализацията на мерки в подкрепа на обекти на културното наследство. Заместник-председателят на УС на Националното сдружение на общините в България Донка Михайлова посочи, че години наред поставят пред централната власт въпроса за подоходните данъци, които отиват в държавния бюджет. Искаме част от подоходните данъци да влизат в общините, каза тя и допълни, че няма особена логика местните власти да влагат пари в инвестиции, за да обслужат големия бизнес, без това да носи приходи в общинския бюджет.", "date": "2019.06.21", "title": "С 1.6 млрд. лв. от \"Региони в растеж\" се обновяват 39 български града"}
{"url": "https://www.dnevnik.bg/sport/2019/06/21/3928326_budeshteto_na_gran_pri_na_meksiko_e_zastrasheno_sled/", "text": "Мексиканското правителство обяви, че спира да подпомага провеждането на състезание от Формула 1 в страната, след като настоящият договор на Мексико с най-престижната автомобилна надпревара изтича. Гран при на Мексико се завърна в календара през 2015 г., но по всяка вероятност няма да остане в него и след края на сезона. До момента държавата плащаше голяма част от сумата, дължима по таксата за участие във Формула 1. Министърът на туризма на Мексико Мигел Торуко обаче обяви, че финансирането спира. Гран при на Мексико се провежда на пистата \"Ерманос Родригес\" край Ню Мексико. Състезанието беше част от Формула 1 между 1986 и 1992 г., преди да се завърне в календара преди четири години. Страната е домакин на стартове и в периода 1962-70 г. В момента Мексико не води преговори със собственика на Формула 1 \"Либърти медия\". Организацията вече обяви, че две нови писти влизат в календара през 2020 г. -  уличното трасе  в столицата на Виетнам Ханой, както и  \"Зандворт\" в Холандия . Освен Формула 1 мексиканското правителство спира да отделя средства и за провеждане на мачове от НФЛ в страната. Първенството по американски футбол постоянно търси разширяване и провеждане на срещи в други страни. \"Просто няма средства, затова Мексико се отказва от такава възможност\", обясни Торуко.", "date": "2019.06.21", "title": "Бъдещето на Гран при на Мексико е застрашено след оттегляне на държавната помощ"}
{"url": "https://www.dnevnik.bg/sviat/2019/06/21/3928314_aviokompanii_izbiagvat_ormuzkiia_protok_sled_kato/", "text": "Някои авиокомпании пренасочват полетите си, за да избегнат контролираното от Иран въздушно пространство над Ормузкия проток и Оманския залив, след като американският авиационен регулатор забрани на компаниите достъп до района до второ нареждане, пише \"Ройтерс\". Решението последва вчерашното сваляне на американски дрон от иранска ракета и острата размяна на реплики, която според американски издания е можело да доведе дори до американски въздушен удар срещу Ислямската република. Регулаторът обяснява, че по времето, когато дронът бе свален в района, най-близко прелитащият самолет на гражданската авиация бил едва на 45 морски мили (83 км) от безпилотното устройство. По това време в района е имало \"много самолети на гражданската авиация\", добавя федералната американска агенция. Австралийската Quantas, Малайзийските авиолинии, Сингапурските авиолинии, \"Луфтханза\", \"Бритиш еъруейс\" и KLM обявиха, че пренасочват полетите си, за да избягват района, малко след съобщението. Забраната не се отнася за авиокомпании, които не са американски, но според международна група, която дава насоки за въздушния транспорт, такава препоръка трябва се разгледа от превозвачи по цял свят, тъй като \"заплахата от свалянето на самолет в Южен Иран е реална\".", "date": "2019.06.21", "title": "Авиокомпании избягват Ормузкия проток, след като САЩ забраниха полети там заради Иран"}
{"url": "https://www.dnevnik.bg/detski_dnevnik/2019/06/21/3927209_s_decata_v_pochivnite_dni_22_i_23_juni/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Петък   - Този път програмата започва още в петък вечерта, когато огнено шоу ще отбележи най-дългия ден в годината. Клуб \"Дивинитас\" ще представи спектакъл с огнени пойове в парка на търговския център Sofia Ring Mall. Входът е свободен, а началото е в 21.30 ч. - Детски научен център \"Музейко\" и Регионалният исторически музей – Пловдив, канят всички деца и техните родители да станат част от творческото ателие \"Земя за всички\", което акцентира върху опазването на природата и екологичното равновесие. Инициативата ще се проведе в Музеен център за съвременна история на ул. \"Ангел Букурещлиев\" 14 между 11 и 16 часа.  - Зрелищни исторически възстановки е подготвила общината на античния \"Кабиле\" край града. Орфически ритуал по посрещане на Слънцето, епични сблъсъци на войни от миналото, храни и напитки от древността са част от атракциите на фестивала. Събота Суперкомплект от подложки за чаши ще се прави в детската работилничка на Kornel4Kids, която се намира на ул. \"Любен Каравелов\" 22. Ще се използват дискове, пъстра хартия и специално лепило с гланциращ ефект. Можете да се запишете на тел: 02 981 8611, на място в книжарницата, или на  фейсбук страницата , като изпратите име и години на детето.  - Участва ли ви се в приказно приключение с героите на \"Мечо Пух\"? Ако да, сте добре дошли на работилницата с домашен пластилин на от 11 ч в Детска къща \"Приказка без край\". При добро време заниманието ще се проведе на открито в двора на къщата. Всяко дете ще може да сътвори и разкаже своя приказка, вдъхновена от приключенията на героите на Мечо Пух. Заниманието е напълно подходящо и за възрастни, а подробности -  тук . - От 16 часа в Детски клуб PlayHouse малки и големи могат да си припомнят приключенията на Хензел и Гретел с интерактивния спектакъл \"Куклени фантазии\". Във Фабрика за приказки всички се превръщат в приказни разказвачи и интерпретацията на приказката, която създават заедно с куклите на Юлето е винаги интересна и забавна както за малките, така и за нас, големите. Подробности -  тук .  - ще се състои фестивалът за алтернативно земеделие \"АлтерАгро\". Програмата за децата включва създаване на зеленчукова градинка. Предвидени са демонстрации на работа с грънчарско колело и занятия по кошничарство. - Зрелищни исторически възстановки е подготвила общината на античния \"Кабиле\" край града. Орфически ритуал по посрещане на Слънцето, епични сблъсъци на войни от миналото, храни и напитки от древността са част от атракциите на фестивала. - Ще има майсторене на еньовденски венци и китки. Неделя  - Джаз за деца в \"Кино Кабана\" от 17 часа с Венци Благоев очаква своите импровизатори. Подробности -  тук . - Столичната библиотека се включва в празник на Витоша по случай Еньовден. От 8 часа сутринта в квартал Княжево (градинката на посл. спирка на тр. № 5) започва туристически поход по маркираната пътека \"Aлея на билките\". А от 12.30 ч. пред хижа \"Момина скала\" започва фолклорна програма, в която всички ще могат да участват във възстановката на стари народни обичаи. Ще има и конкурс за детска рисунка \"Нарисувай ми билка\". Ще има и т.нар. планинско четене с поетите Йордан Евтимов, Лъчезар Лозанов и Георги Гаврилов, а Столичната библиотека ще осигури за всички безплатни едногодишни читателски карти.", "date": "2019.06.21", "title": "С децата в почивните дни (22 и 23 юни)"}
{"url": "https://www.dnevnik.bg/sport/2019/06/21/3928341_fifa_poiska_iran_da_dade_dostup_na_jenite_da/", "text": "Президентът на Световната футболна федерация (ФИФА)  Джани Инфантино  увеличи натиска над Иран да разреши на жени да посещават футболни мачове в страната. Искането на Инфантино и ФИФА е дамите да могат да присъстват на стадионите по време на започващите през есента световни квалификации. В писмо, изпратено до Иранската футболна федерация (FFIRI), изисква отговорните органи да се ангажират със срокове кога жените ще могат да купуват билети за двубоите. Първият мач на Иран от световните квалификации е на 5 септември. \"Въпреки че сме наясно с предизвикателствата и културната чувствителност, ние трябва да продължим да постигаме напредък по този въпрос. Дължим го на жените по целия свят и имаме отговорност да го правим съгласно най-основните принципи, изложени в устава на ФИФА\", пише Инфантино до президента на FFIRI. Президентът на ФИФА иска отговор, но не по-късно от 15 юли. В писмото Инфантино добавя, че очаква иранската федерация да съобщи какви \"конкретни стъпки ще бъдат предприети както от FFIRI, така и от иранските държавни органи\". До момента няма реакция от федерацията на Иран. Жените в Иран нямат право да ходят на мачове от 1979 г. насам, докато тези, които са от чужбина, имат ограничен достъп. През миналата година имаше признаци на промяна, когато на група жени беше разрешено да присъстват на финала на Азиатската шампионска лига в Техеран, а след това и на  приятелски мач на националния отбор . През 2018 г. и  Саудитска Арабия  отвори стадионите за жени.", "date": "2019.06.21", "title": "ФИФА поиска Иран да даде достъп на жените да присъстват на мачове"}
{"url": "https://www.dnevnik.bg/sviat/2019/06/21/3928012_otvoreno_obshtestvo_se_nasochva_i_kum_bivshata_gdr_i/", "text": "Фондация \"Отворено общество\", станала известна най-вече с подпомагане на гражданския сектор в Източна Европа след падането на комунизма, все повече насочва вниманието си към Западна Европа, смятана доскоро за район на установена демокрация. Основната причина е възходът на крайната националистическа десница там, водещ до същото свиване на пространството за политически необвързана гражданска дейност, каквото се наблюдава през последните години в Източна Европа, разказва \"Ройтерс\". В Южна Франция например фондацията на американския милиардер и филантроп Джордж Сорос увеличава финансирането на кампании за защита правата на местните имигрантски общности и организации, борещи се с дискриминацията. Тяхното финансиране от общините бе замразено, когато в редица селища властта бе спечелена от националитите на Марин льо Пен. Тази есен се очаква това да се случи на общинските избори на територията на бившата ГДР. Затова фондацията, разпределяща годишно по света близо 1 млрд. долара, се подготвя за подобни мерки, споделя Селмин Чалъшкан, директор в новия берлински офис на \"Отворено общество\", където работят около 100 души. \"Търсим възможност да получим подкрепа и спешен фонд за солидарност за представители на гражданското общество в Източна Германия, които споделят нашите ценности. Всеки, който се бори с расизма и антисемитизма и подкрепя мигранти и търсещи убежище, както и организации от типа на Червения кръст - всички те са притеснени, че ще им спрат финансирането\", посочва тя. Разширяването на фокуса - включително чрез финансиране на организации в помощ на бедни общности в Северна Англия, гласували масово в полза на Брекзит - отразява загрижеността, че Западна Европа също се поддава на ухажването от националистически лидери като унгарския премиер Виктор Орбан. Действията му през последните години и агресивната кампания лично срещу родения в страната Сорос принудиха \"Отворено общество\" да напусне Будапеща след 30 години поради опасения, че под правителствен натиск няма да може да работи. Горан Булдиоски, ръководител на новия берлински офис, си спомня как е броил растящия брой билбордове срещу Джордж Сорос, никнещи по пътя му към работа в последните месеци преди да се премести в Германия. Според него превръщането от крайната десница - от САЩ, през Русия до Филипините - на 88-годишния Сорос в глобално плашило има малко общо със фондацията и дори със самия милиардер. Цялото охулване е димна завеса за прикриване на атаките срещу местния граждански сектор, обяснява Булдиоски. Той настоява, че увеличаването на работата в Западна Европа няма да е за сметка на дейността по други места. \"През годините разширихме работата си в цяла Европа в подкрепа на независимото гражданско общество на изток и на запад, север и юг. Няма поврат в работата ни от Източна към Западна Европа.\" По данни на \"Отворено общество\" бюджетът за Европа за тази година е малко над 92 млн. долара (8.5% от глобалния бюджет на фондацията). От тях почти 9 млн. са в подкрепа на институции и организации, работещи за защита правата на човека на континента. Други 25 млн. са за развиване на демократични практики и Европа е водещият в света район по тези разходи за 2019 г. Още 19 млн. долара са предвидени за равенство и борба с дискриминацията в Европа. Салил Шети, бивш генерален секретар на \"Амнести интернешънъл\" и ръководител на \"Отворено общество\" за Азиатско-тихоокеанския район, казва, че Германия невинаги изпълнява своята отговорност на известен по цял свят защитник на човешките права. Берлин винаги е заявявал, че подкрепя и финансира демократизацията и инициативите на гражданското общество, но често е сдържан в критиките си, ако са накърнени интересите на индустриални гиганти, от които зависи доминираната от износа германска икономика. \"Трябва да са по-категорични там, където трудно се преговаря - с Индия, Китай и т.н.\", препоръчва Шети. В четвъртък  \"Дойче веле\" съобщи , че са отправени смъртни заплахи срещу Хенриете Рекер, кмет на Кьолн, и няколко други германски политици. Това става, докато е в ход разследване на убийството на Валтер Любке, регионален лидер на ХДС за Касел. Полицията и медии подозират, че за това е виновен задържаният член на крайната националистическа десница и че може би убиецът не е действал сам. Сред заплашваните политици е Андреас Холщайн, кмет на западния град Алтена, твърди WDR. През 2017 г. той бе нападнат и намушкан във врата с нож в дюнер закусвалня от мъж, който викаше антиимигрантски лозунги. Рекер също бе нападната през 2015 г. - по време на предизборна кампания тя бе намушкана с ловджийски нож и раните ѝ бяха опасни за живота. Нападателят също бе от крайната десница и заяви, че го е сторил заради това, че тя защитавала бежанци. В четвъртък външният министър Хайко Маас осъди заплахите и призова за по-добра защита на местните политици. \"Това са отвратителни опити за изнудване и тормоз. Колкото по-гнусна е агитацията им, толкова по-решително трябва да подкрепим всички, които работят за общностите\", допълни той. Вътрешният министър Хорст Зеехофер каза, че федералните и провинциалните агенции за сигурност трябва да подобрят сътрудничеството си в борбата с екстремистите, \"които са готови да използват насилие\".", "date": "2019.06.21", "title": "\"Отворено общество\" се насочва и към бившата ГДР и Западна Европа"}
{"url": "https://www.dnevnik.bg/evropa/2019/06/21/3928031_liderite_na_es_ne_izbraha_naslednik_na_junker_novata/", "text": "Лидерите на 28-те страни от Европейския съюз не успяха да се договорят кого да предложат за водещите ръководни постове, включително председател на Европейската комисия и управител на Европейската централна банка. Нов опит ще бъде направен на извънредна среща на 30 юни - само два дни преди учредителното заседание на новия Европейски парламент, където очакват да им предложат за одобрение имената. Няма мнозинство за никого от кандидатите. Ще се срещнем отново на 30 юни\", обяви председателят на Европейския съвет Доналд Туск след преговори, продължили до ранните часове на петъчния ден. За неговия пост също трябва да бъде договорен нов кандидат, но и това не е сторено. \"Отбелязвам с известно удивление, че не е лесно да бъда сменен\", пошегува се на пресконференцията си председателят на Европейската комисия Жан-Клод Юнкер. В основата на неспособността да се постигне решение е блокирането от страна на френския президент Еманюел Макрон на фаворита на германския канцлер Ангела Меркел, коментира \"Ройтерс\". Баварецът Манфред Вебер, водещият кандидат на Европейската народна партия - политическото сдружение с най-много евродепутати - още в четвъртък сутринта е бил уведомен от другите три партийни групи - Социалисти и демократи, либералните \"Обнови Европа\" и Зелените - че не го подкреят и няма да получи одобрението на европарламента. Тази нощ в Брюксел лидерите са разбрали в разговорите си, че нито един от другите двама водещ икандидати - социалистът Франс Тимерманс и либералната Маргрете Вестагер, предложени им от Туск, не събира нужното одобрение на поне 21 от 28-те държави. За ключов момент се смяташе разговорът между лидерите на Франция, Германия и Испания, на които бе изяснено какви са различията и бе оставено на екипите им да опитат да ги изгладят. Макрон има водеща роля в групата на либералите, партията на Меркел излъчи най-голямата група в ЕНП, а премиерът Педро Санчес е с най-много евродепутати при социалистите. Сега те, както и колегите им от Италия и Холандия ще имат още един шанс да обсъдят проблема в Япония, където ще участват на срещата на върха на Г-20 на 28-29 юни. \"Тази сутрин стана ясно, че няма мнозинство зад Вебер\", обяви на пресконференцията си Макрон. Но той добави и скептичното си отношение към механизма за водещите кандидати: \"Това трябваше да се случи предвид напрежението, до което се стигна заради това вманиачаване около партийните организации, което не пасва на демократичната реалност в Европа\". Запитан дали има напрежение между Франция и Германия по този въпрос, президентът отвърна: \"Нямам нищо против германска кандидатура. Казвал съм го и това не е виц - че ако канцлерът Меркел беше се кандидатирала, щях да я подкрепя, тъй като тя притежава нужните качества и умения да бъде много добър председател на комисията. Тя го не желае и аз дълбоко уважавам това\". Така Макрон отново демонстрира, че не приема Манфред Вебер заради недостатъчен опит - най-високият му пост досега е зам.-председател на баварския Христянсоциален съюз и председател на групата на ЕНП в европарламента. Председателят на еврокомисията ръководи институция с власт да управлява бюджет за милиарди евро годишно, да надзирава националните бюджети, да блокира големи корпоративни сделки и да предлага и прилага широк сппектър регулации - от климатичните промени до технологичния сектор. \"Ние предлагаме кандидата, но и определено не желаем криза с парламента, в която да стане ясно, че нашият избор не се приема там\", каза Меркел. Това няма да е добре за работата на еврокомисията в следващите 5 години.\" \"Кандидатурата на Вебер се разпада. Европарламентът е по-разделен от всякога и той изтърва влака. Дори национални лидери от ЕНП се обърнаха срещу него\", обяснява за \"Ройтерс\" високопоставен дипломат от ЕС. \"Ако германците изгубят Вебер, то и французите няма да получат мястото на Юнкер, ситуацията е \"око за око\". Еврокомисарят Вестагер бе смятана в последните часове за кандидат с нарастващи шансове - защото е с дългогодишен опит във върховете на евроинституциите и добра репутация, защото е от малка държава (Дания), защото има благосклонността на Макрон и Меркел и защото е жена. Но сутринта Макрон предложи повече да не се обсъжат кандидати, издигнати от групите в европарламента. Другите често споменавани имена са на французина Мишел Барние, който води преговорите за Брекзит от името на Европейската комисия. Но едва ли Берлин ще остави французин на най-високия пост в комисията, ако не успее да прокара свой фаворит (двете страни участват в кампании и за нов управител на ЕЦБ с водещи имена Йенс Вайдман и Франсоа Вилрой дьо Гало.) Третото име е това на белгийския премиер Шарл Мишел, който изчаква формирането на ново правителство в Брюксел, за да напусне поста. Но той по-често е споменаван като евентуален наследник на Доналд Туск. Подобно решение не би било изненадващо - белгиецът Херман ван Ромпой вече бе първият на този пост веднага след учредяването му и го заемаше до 2014 г. Мишел не крие амбициите си към висок пост в ЕС, в близки отношения е с Макрон и с холандския си колега Марк Руте - единият от двамата координатори в преговорите от името на либералите. Председателят на Европейския съвет има основна задача да успокоява страстите и да търси консенсус между националните лидери в ЕС и опитът на Мишел в прочутата с разделението си белгийска политика само би му помогнал, коментира \"Политико\". Изданието цитира източник от Елисейския дворец, който казва, че не е задължително председателят на Европейската комисия да е от страна от еврозоната. Той допълва, че \"около 10 души в Европа са квалифицирани за всеки от обсъжданите постове предвид опита и профила си\". Според него сред \"солидните кандидати\" има три жени, сред които и бившият еврокомисар Кристалина Георгиева. Но дипломат казва за \"Политико\", че нейното име не се радва на широка подкрепа и е пуснато \"само за да дразни Мартин Зелмайер\", влиятелния, но и известен с агресивния си стил генерален секретар на еврокомисията, с когото тя имаше сложни отношения. \"Често по-бързо се избира папа, отколкото запълването на тези постове\", пошегува се снощи ирландският премиер Лео Варадкар.", "date": "2019.06.21", "title": "Лидерите на ЕС не избраха наследник на Юнкер, новата им среща е на 30 юни"}
{"url": "https://www.dnevnik.bg/analizi/2019/06/21/3928076_kak_bulgariia_se_prevurna_v_plenena_durjava/", "text": "Да започнем със самата диагноза. За да е пленена една държава, необходимо и достатъчно условие е да има трайно срастване между управлението и определени корпоративни интереси. В България това срастване се наблюдава в следните сфери:  В България това ядро е изградено от ГЕРБ и ДПС, а за един кратък момент през последните десет години в центъра му стояха БСП и ДПС. Пословични станаха твърденията, че \"службите\" са на ДПС. Пословично е и влиянието на Движението в кадруването на съдебната система. Що се отнася до главния прокурор Сотир Цацаров - него Борисов \"сам си го избра\", а сега текат договорките за следващия. Слуховете са едно, реалните резултати - друго. А реалните резултати са, че прокуратура, ДАНС, КПКОНПИ и т.н. с цялата си мощ се стоварват върху неудобните и маргиналните, докато в същото време са особено меки и състрадателни към ядрото на управляващите. Срещу всички министри на Реформаторския блок например започнаха и текат разследвания и съдебни процеси, сякаш корупцията е поразила специално \"градската десница\". По време на изборите пък беше \"ударена\" Елена Йончева, макар че по отношение на БСП наказателните органи са внимателни: тръгнат ли много остро срещу социалистите, в един момент ще трябва от немай къде да обърнат внимание и на ГЕРБ-ДПС. Затова въпреки шумотевицата около апартаментите, всичко остана на ниво деликатни проверки. А в подготовка на местните избори през есента прокуратурата се впусна услужливо да гони кметове в операцията \"ГЕРБ се чисти от корупция по места\". Тази операция ще даде възможност на премиера Борисов да заяви, че е преборил корупцията в местната власт. Тоест суджукът не е стигал до ядрото на управлението. КТБ е парадигматичен пример за това как държавата може да проспи създаването на цяла бизнес империя с парите на спестителите в една банка. Част от тази империя бе придобита от Цветан Василев, друга част - от негови бизнес партньори, свързани с ДПС и с ядрото на управлението. И когато Василев и тези партньори се скараха, държавата погна него, а не тях. Така в резултат от грижовното отношение на регулатори и разследващи ДПС се превърна в добре охранена партия фирма. Днес тя притежава (чрез свои представители) огромна част от медиите, ТЕЦ Варна и много други бизнеси. А и се готви да строи частно пристанище. Разрастването на тези \"империи\" става чрез банкови кредити, които щедро се отпускат срещу неизвестно какви обезпечения. При фалита на КТБ стана ясно, че много от кредитите в нея са били необезпечени. Може би това е разковничето на въпроса как действащи политици могат да станат крупни бизнесмени. Но, разбира се, няма кой да разследва подобни \"спекулации\".  Голяма част от въпросните медии официално са притежавани от това ядро. Други са под негово влияние - в смисъл, че редакционната им политика съвпада изцяло с тази на пряко притежаваните. При печатната преса този монопол или квази монопол е очевиден. А при телевизиите, с преминаването на НОВА към нов собственик и със смените в ръководството на БНТ, укротяването им в полза на управляващото ядро е невидимо единствено за слепите. Най-очевиден пример са къщите за гости. Там близостта с властта (национална и местна) изглежда е била водещият принцип за това кой се е сдобил с безплатна вила. Но много по-важни са \"спечелените\" търгове за големи суми, като например този за поддържането на \"студен резерв\" от ТЕЦ Варна. Как банка да не даде многомилионен заем на човек, който може да си осигури спечелването на многомилионна държавна поръчка? Картината на пленената държава може още да се уплътнява, но и така тя е достатъчно конкретна. Как обаче е възможно всичко това да се случва в условия на политическа надпревара и избори? В България предпоставките са следните:    Тази договорка - негласна, но обвързваща - включва нападения за кокошкарски афери (апартаменти) и консенсус по големите въпроси. Тези големи въпроси са вината за КТБ, съдебната реформа и ролята на прокуратурата, отстраняването на неудобни магистрати като Лозан Панов. БСП подкрепи ДПС и ГЕРБ в затвърждаването на доминацията на прокуратурата с конституционните поправки от 2015 година. Нинова си замълча за ролята на Цацаров в ЦУМ-гейт. И днес БСП се готви да подкрепи идеите за предсрочно прекратяване на мандатите на \"тримата големи\", които вместо да създават възможности за разследване на незаконни действия на главния прокурор (както изискват от нас Съвета на Европа и ЕС), целят възможни атаки срещу председателя на ВКС Лозан Панов. Партията на Бареков беше такъв продукт, но към този модел спадат и повечето от \"патриотичните\" формации. Идеята е дебатът да се отклони от реални проблеми на страната към имагинерни заплахи от бежанци, мигранти, джендъри и норвежци. Въвлечен в преследването на бели мишки, избирателят спира да забелязва охранените котараци. Ако няма как съвсем да бъдат скрити, публиката поне трябва да се убеди, че всички са маскари, в резултат от което да се отврати от политиката. Или поне да си мисли, че това с пленената държава е клише. Последната стратегия върви и с раздухването на популистки нагласи за \"наказване\" на политическите партии и политиците анблок. Това наказване става така: като им се \"спрат парите\" (премахване на държавната субсидия), намалят се депутатите наполовина или се въведе \"мажоритарен елемент\", чрез който хората, а не партиите да избират кандидати. Всички тези аргументи са белег на политическа инфантилност. Т. нар. наказателни мерки просто укрепват захвата на управляващото ядро върху политиката на страната. Те работят в услуга на партиите на власт и заздравяват срастването между бизнес и политика. Тези, които са удобни за привилегированите бизнеси, разбира се, ще ги финансират \"частно\". Така партиите съвсем официално ще изпаднат до положението на медиите в България. Ще си имаме официални монополи на една-две партии, които и сега са символ за срастване между бизнес и политика. Изглежда времето за подобна \"прозрaчност\" е дошло - захваналите държавата започнаха да губят чувство за срам. Не Картаген, а пленеността на държавата трябва да бъде разрушена.", "date": "2019.06.21", "title": "Как България се превърна в пленена държава"}
{"url": "https://www.dnevnik.bg/politika/2019/06/21/3927960_samo_bsp_deklarira_che_se_finansira_i_s_dareniia/", "text": "Единствено БСП от партиите, които имат право и получават субсидия от държавата, декларира, че финансира дейността си и с дарения. В отчета си за 2018 г. пред Сметната палата социалистите са обявили, че са получили 326 393 лева дарения от 407 физически лица. Голяма част от тях са депутати от \"БСП за България\", а размерът на дарението обикновено е 1000 лв. В момента законът позволява партиите да получават дарения единствено от физически лица и то до 10 000 лева. Днес се очакваше на второ четене в парламента да бъде намалено държавното финансиране от 11 на 1 лев на глас и да отпаднат ограниченията за финансиране на формациите от физически лица и бизнеса. Точката обаче отпадна от дневния ред на петъчното заседание. Предложението е на ДПС, а  ГЕРБ го подкрепи след среща с Мустафа Карадайъ и Делян Пеевски . То бе прието от водещата парламентарна комисия вчера в отсъствието на почти всички депутати от \"Обединени патриоти\", а от Брюксел премиерът Бойко Борисов каза, че ще има коалиционен съвет по темата, но от думите му се разбра, че ще е след гласуването. \"Това би било една стъпка към изсветляване на финансирането на партиите. Не е тайна, че и сега може би получават неофициални дарения\", коментира в сряда в парламента председателят на бюджетната комисия Менда Стоянова от ГЕРБ. В отчетите си пред Сметната палата ГЕРБ, ДПС, ВМРО, НФСБ, \"Атака\", \"Воля\" и \"Възраждане\" декларират, че през 2018 г. не са получавали дарения от физически лица. Лидерът на НФСБ Валери Симеонов предлага  таванът на финансирането на партиите от физически и юридически лица да бъде 8 млн. лв. на година . До промяната във финансирането на партиите се стигна, след като \"Шоуто на Слави\" изнесе информация, че партиите не са получавали по 11, а по 13.23 лева на глас, тъй като в изчисленията е влизал и вотът \"Не подкрепям никого\". Тогава премиерът Бойко Борисов инициира два законопроекта - единият вече е окончателно приет и предвижда партиите да върнат надвзетите пари, а другият - субсидията да бъде намалена на 1 лев на глас, както бе гласувало мнозинството от участвалите в инициирания от същото шоу референдум.", "date": "2019.06.21", "title": "Само БСП декларира, че се финансира и с дарения"}
{"url": "https://www.dnevnik.bg/sviat/2019/06/21/3928115_trump_e_odobril_udar_sreshtu_iran_no_e_razmislil_v/", "text": "Президентът на САЩ Доналд Тръмп е одобрил нанасянето на военни удари срещу ограничен брой цели в Иран, но се е отказал в последния момент - докато самолетите вече са били във въздуха, а корабите са заели позиции. Това се е случило тази нощ е и трябвало да бъде американският отговор на свалянето от Иран на дрон в международно въздушно пространство, твърди в.\"Ню Йорк таймс\". Няколко високопоставени служители в администрацията на президента са разказали за изданието, че около 19 часа местно време (2 часа след полунощ българско - бел.ред.) военни и дипломати са очаквали ударите. Те са били предшествани от напрегнато обсъждане в Белия дом между екипа по въпросите на националната сигурност на Тръмп и парламентарните лидери, извикани, за да бъдат запознати с хода на събитията. Източниците казват, че президенът е дал одобрение за атакуване на радари и ракетни батареи на Иран. Операцията е била в начален етап на изпълнение, когато е била отменена. Срещу Иран не са били изстрелвани ракети. Това щеше да бъде третата военна намеса на Тръмп в Близкия изток. Той два пъти атакува цели в Сирия през 2017 г. и 2018 г., но удар по Иран би бил конфликт с неизмеримо по-сериозни последици. Не е ясно дали и защо президентът е променил решението си в последния момент, дали са възникнали някакви проблеми с логистиката или стратегията на операцията, както и дали тя все пак няма да бъде подновена, казват от \"Ню Йорк таймс\". Изданието посочва, че от Белия дом и Пентагона са отказали коментари по темата, но и никой не е опитал да спре публикацията. Техеран и Вашингтон цял ден спориха в четвъртък къде е бил свален с иранска ракета струващият 135 млн. долара дрон. Инцидентът стана в района на Оманския залив и в САЩ часове наред се спореше дали трябва да има решителен американски отговор. Според \"Ню Йорк таймс\" в полза на военното решение са се изказвали държавният секретар Майк Помпео, съветникът по въпросите на националната сигурност Джон Болтън, както и директорът на ЦРУ Джина Хаспел. От Пентагона са обяснили, че подобна операция ще предизвика непрекъсната ескалация на напрежението и ще застраши американските военни и обекти в района. Запитан от журналисти за реакцията си, президентът Тръмп отвърна само: \"Да видим какво ще се случи\". Преди това той каза, че Иран е допуснал \"голяма грешка\" и че ситуацията щеше да е съвършено различна, ако бе свален американски пилот, но и че е напълно възможно ракетата да е изстреляна \"от някой откачил офицер\". Според него САЩ разполагат с безспорни доказателства, че дронът е бил в международно въздушно пространство. Иран категорично настоява, че безпилотният апарат е навлязъл в иранското небе, и показа GPS координати, съгласно които той е бил на 8 мили от иранския бряг, т.е. вътре в 12-милната зона на иранските териториални води.", "date": "2019.06.21", "title": "Тръмп е одобрил удар срещу Иран, но е размислил в последния момент, твърди \"Ню Йорк таймс\""}
{"url": "https://www.dnevnik.bg/analizi/2019/06/21/3928001_i_zakonut_sreshtu_shuma_shte_padne_v_lapite_na/", "text": "Новите текстове в Закона за защита от шума в околната среда нямат абсолютно никаква стойност, както нямаше стойност и досегашният му вариант. А прилагането му ще е все така имитационно или репресивно – според случая, в който трябва да бъде използван. Защото законотворното двуличие в България стана норма, с която се демонстрира безконтролна власт, а не контрол на властта. В конкретния случай с  поправките в Закона за защита от шума в околната среда  всички очаквания за ефект от прилагането им са напълно безпочвени по една проста и банална причина: Общинските и местни администрации на държавната власт, които би трябвало да защитават гражданите от своеволията на други граждани, са При това без воля за лечение. Точно тези институции са отговорни за изработването на наредбите за регулиране на шума в градове, села и курорти, за съгласуването им с националното законодателството и налагането на наказания за неизпълнението им. Но нищо от това не се случваше и преди Народното събрание да гласува поправките в закона, според които музиката на заведенията на открито трябва да спира в 23 ч, а кръчмите в сгради с повече от едно жилище да представят нотариално заверен протокол от общо събрание на етажната собственост, за да получат разрешение за работа. Имам  лична история в битката с шума в най-големия курортен град на страната – Варна . В нея има всичко – от десетки среднощни разговори с полицията до жалби, системно изчезващи по пътя от близкото районно управление на МВР до общинската администрация. От - до демонстративното бездействие на общински ченгета. От фалшификация на документи - до назидателна наглост от страна на тези, които са го извършили. От среднощни заплахи по телефона до наказателно рязане на гуми. Всичко може да мине през главата на човек, решил да оправя непоправимото, или дори елементарен проблем с кръчма, бар, клуб или каквото и да е, боботещо под носа му колкото, както и докогато си иска. Резултатът от всички усилия е нулев! Даже по-лошо – в подобни случки човек се чувства \"на минус\" от прехвърлило границите на поносимостта! Така местните власти по всички краища на територията извършват едни и същи имитационни движения, с които насърчават наглостта на нарушители от всякакъв калибър. Вместо да вдъхва увереност у гражданите, че не са оставени на произвола им. Издаването на разрешителни за удължено работно време, контролът и санкциите за неспазването на общинските наредби са поверени умишлено на дребни чиновници. По-голямата част от тях са бивши служители на полицията, напуснали доброволно заради монетаризирана неприязън към принципите на правото и реда. За тях общинските администрации са най-гостоприемната екосистема. В нея те преживяват от \"бакшишите\" на мошеници, работещи най-често за сметка или под покровителството на Остап-Бендеровци в местните общински съвети. Така кръговете от неутрализатори на всеки закон отдавна са структурирани по железните принципи на На всичко отгоре - облечени във власт. \"Фундаменталните проблеми в България остават. Корупцията в страната е ендемична\". Това са думи на евродепутата Джефри ван Орден от 2008 г. Той беше докладчик за напредъка на България по пътя към членството й в Европейския съюз. След Орден в докладите за проблемите с корупцията в България, изготвяни периодично от международни експерти и организации, епитетът \"ендемична\" стана устойчив. Той означава \"свойствен, характерен за дадена област или район\". А примерът, с които е илюстриран в тълковния речник е \"ендемичността на маларията в някои райони около екватора\". Точно заради тази ендемичност няма да има ефект нито една и от чисто новите поправки в Закона за защита от шума в околната среда. В България законите не работят. Поправките им – също! Освен с едно изключение – за разчистване на пътя пред политически коректния бизнес. На бъдещи партийни дарители, да речем.", "date": "2019.06.21", "title": "И законът срещу шума ще падне жертва на корумпираните местни власти"}
{"url": "https://www.dnevnik.bg/sviat/2019/06/21/3926003_vladimir_perev_jurnalist_nai-goliamata_ni_tragediia_e/", "text": "\"Дневник\" потърси за мнение и  журналиста Владимир Перев - българин  от Северна Македония, който смята, че въпросът надхвърля конкретната личност и изисква твърдост от София.  - И днес, когато говорим, съм на същата теза за работата на комисията. Не вярвам, че може да свърши някаква работа. Позицията, в която е поставена, не може да даде резултат без силно влияние на политическите фактори в Северна Македония и България. Значението на тази \"битка\" е от ключово значение за бъдещето не на Северна Македония, ами на българската държава, на българската нация и, най-важното, за историческото оцеляване на българите на Балканите. Ожесточеноста на борбата в македонските медии говори за пропадналите илюзии на македонските историци, но и на политиците от един минал период, че ще продадат собствените фалшификации като историческа истина. Някога тези разговори, водени на ниво партийни делегации или на исторически форуми, бяха много по-кротки, много по-смирени и винаги с увереност от македонска страна, че ще мине като истина нейният \"исторически прочит на историята\". Но това бяха времена на Тито, Сталин, след това - на болшевишката върхушка в Москва, всички винаги под сянката на Георги Димитров и неговото \"даряване\" на Пиринския край на Йосип Броз Тито. От архивните материали е видима пасивната позиция на българската страна, винаги предупреждавана от московската върхушка \"да не се оказва натиск на Тито, да бъдат примирени с неговите позиции, защото той може да мине на страната на империалистите\" и така да се загрози социалистическото движение. Но Северна Македония чак сега осъзнава, че Тито и Сталин умряха, че \"нацоналното им инженерство\" не функционира като в тоталитарното време, че рухва идеята за македонска нация, сътворена от българската етническа тъкан. - В Северна Македония никой, почти никой доброволно няма да приеме, че македонската нация съществува от 1944 г. Хиляда книги се написаха - не само по времето на Никола Груевски, когато наби на македонския народ \"античния синдром\". Винаги се говореше, че Северна Македония е независима и самостоятелна държава от времето на цар Самуил и такава трябва да бъде и винаги е била жертва на околните племена, грабили част от територията ѝ. - Историята на народа ми, на частта на този народ, към който спадам - на македонските българи - ме е научила, че никога не трябва да се вярва на българските политици. Българската политика винаги е била зависима от някого. Но в този момент се сътвориха нови исторически обстоятелства, нова историческа ситуация и ново разположение на силите в Европа и Балканите. В този миг българската политика доби самочувствие, че с визията за собственото си бъдеще за Северна Македония в Европейския съюз е разрешила собствени проблеми, а сега трябва да реши въпросите за своята идентичност. Затова се задвижиха и нещата в комисията. Но съвсем отговорно твърдя - не искам никой да се чувства обиден в България - мисля, че това е заслуга на политиците и част от журналистите и чак след това на историците. - Да, той е крайъгълният камък за определение на македонското националноосвободително движение срещу Османската империя и ако не е с македонска национална идентичност, пропада цялата борба на ВМРО като македонска организация. Истината излиза наяве, а българският характер на борбата остава незаличим. Но не е само това. В Скопие в по-тесни журналистически кръгове вече кръжат информациите, че Македонската академия на науките и изкуствата (МАНУ - бел. ред.), професорите от историческия факултет и историците от Института по национална история вече са постигнали споразумение битката за Гоце да се спечели на всяка цена без оглед на жертвите, а след това македонската страна \"елегантно\" ще прояви \"добра воля\" и на българската страна ще им остави като \"велики българи\" - каквито и са - Тодор Александров, генерал (Александър - бел. ред.) Протогеров и Ванчо Михайлов. - Отстъпката не е прекалена, напротив - македонците мислят, че ще се отърват от тримата, които носят \"българското петно\" на македонското движение. Тези тримата са представяни като терористи, убийци и - най-страшното - слуги на българския дворец. И всичко това е в служба на сръбските интереси в Северна Македония. Стотици македонци бяха убити без съд и присъда след 9 септември 1944 г., стотици бяха съдени в инсценирани съдебни процеси. Всичко това под менторството или с директното участие на УДБ-а от Белград, всичко това за да се запази сръбското имперско владение над Вардарска Македония. Повечето от тези хора се съдени или убити под обвинение, че са българи, михайловисти и подобни, че не са се придържали към налудничавия \"Закон за македонската национална чест\". Ако Гоце (Делчев) стане македонец, а Александров, Протогеров и Михайлов останат българи, тогава всичките изтезавани, затваряни и убити по линия на българската кауза и михайловизма - без оглед дали наистина са били михайловисти, там е имало и обикновени български патриоти - остават исторически онеправдани. Същевременно в международни рамки ще се легализират и официализират като правилни всички деяния на УДБ-а и сръбската окупационна армия в Северна Македония. Македонските българи отново ще бъдат обявени за предатели на македонския народ и държава, за неприятелски и подривен елемент на младата македонска държава и ще бъдат оправдани всички деяния към тях. Комунистическите котила в Северна Македония, България и Сърбия отново ще триумфират над невинната кръв на македонските патриоти. - Твърдя, да. Прави го чрез агентурата си в Скопие и в София. Мислим, че в София по-силна, защото е поддържана от българските русофили. - Сегашният процес тече абсолютно в сянката на бивша Югославия и бившия социалистически режим. От македонска страна тече все едно Тито, Сталин и Димитров са още живи. В Северна Македония единствената отстъпка, която се прави по телевизиите, е нещо като релативизиране на позициите - \"може и така, може и иначе\". Дискретно се предлага на българската страна да караме преговорите, пък \"Гоце нека при нас е македонец, а при вас - българин\". Не може така. - В момента от това, което виждам в медиите, вече е отстъпила. С това, че се отказаха да бъде празник, национален за общо честване, денят на предаването на костите - сарказъм и цинизъм срещу българската държава и народ, - и с това, че се говори за нещо общо около 2 август, се показва, че македонската страна отстъпва. За мен има и друг сигнал - че големите историци, МАНУ, професорите от университета, имената, които са били бардове, нямат участие в разговорите. Правят го личности, които нямат силно влияние в Северна Македония. - Сериозно се замислих над опасенията на проф. Илчев. Това говори за уважението ми към изтъкнатия професор. Но проблемът не е в силата на македонската страна и възможностите ѝ да наложи диктат по \"казуса Делчев\" от големите сили. Проблемът е в слабостите на българската страна да се пребори за своето. Очевидна е зависимостта на някои части от българското общество от структури от бившия СССР - материална, но преди всичко идеологическа, поне за \"македонския вапрос\". Ако България се съгласи с влияние на чуждестранни сили, това ще е доказателство, че българското общество е в сериозни размисли за бъдещето си в ЕС, по-точно казано, за своето бъдеще въобще. Трябва да се посочи ясната позиция на българския външен министър Екатерина Захариева. Тя е единствената светла точка в българската политика от 1918 г. насам. Хулите и ругатните срещу личността ѝ, пускани в македонските социални мрежи, вдъхновени от квазипатриотични и просръбски (коварно прикрити, но и известни) персони, са най-доброто потвърждение на правилните ѝ позиции. Северна Македония също се плаши от чужда намеса в процеса. Напоследък се говори, че тя не бива да допусне никакво посредничество, защото допуска, че влиянието на България е по-силно от македонското. - Най-дръзко се напада това, че македонският народ е бил продукт, заблуждаван от болшевишката политика и комунистическата, която се води в последните години, и че болшевишко мнение и идеология са се пласирали между македонците и те са били заблудени от тези идеи. Това е най-атакуваната, защото обобщава положението. - Аз лично смятам, че нищо не се е променило. Напротив, нещата изглеждат по-зле отпреди две години. Нещата много се промениха, позитивно, в първия миг. Но между македонските политици и историци властваше илюзията, че подписването на договора ще е само формално, а няма да се предприемат никакви действия. Че всичко ще остане същото, ама сме се договорили да бъдем приятели. Че всички ще могат да си позволят да си говорят, че българите са били татари, да ги върнем в Средна Азия и така нататък. Това говори за неспособността и нежеланието на хората в Северна Македония да се приобщят към едно ново положение, към една нова Европа. Илюзиите умират последни. Университетски професори, историци, но и политици говорят всеки ден в медиите, че не признават никакви споразумения нито с Гърция, нито с България. Не го казват обикновени хора, а хора на държавната прослойка. \"Ние сме хора с титли и позиции в обществото\", казват, \"ще продължим да пишем и говорим, че сме античен народ, че Делчев е македонец, ако трябва, и античен. Ще пишем и ще възпитаваме младите поколения със силата, която сме получили с дипломите и позициите в обществото, пък накрая ще видим кой ще е победител.\" - Хората от изпълнителната власт в Северна Македония много малко се движат и говорят между обикновените хора. Говорим за историци, филолози, доктори на науките, които съветват политиците, които им пишат статиите във вестниците и медиите, за тях говорим. Политиците мълчат и поддържат - никой не е говорил срещу Захариева и Бойко Борисов, не им приляга да го кажат. - България се намира на кръстовище, чийто избор за посоката ще определи и бъдещето ѝ. Това най-вече се отнася за македонските българи, онеправдани и забравени от своята държава, за която толкова много са се борили и дали от себе си. Никой нищо не ни дължи, но България трябва да се пребори за себе си и със себе си. Това ще бъде и победа на българската общност в Северна Македония. Това е позицията ни. Не искам да бъда погрешно разбран, но позицията на Каракачанов, че Македония съществува от 1944 г., е абсолютно единствената приемлива тук позиция. - Да, ние ще се съгласим, че всички, които се наричат македонци, са такива, просто нека не пипат по гробовете на своите деди. Нека това остане за нас - ние да решаваме дали предците им са били българи, дали са \"купени за пари\", или са се \"сражавали за каузи\". - Насилието, което се провежда тук в последните сто години, създаде толкова голям страх, че повечето македонски българи не само заради себе си, но и заради семействата, жените, децата не искат да се декларират - говорим за преброяването. Иначе те се обявяват в частни разговори. Това (данните от преброяването догодина - бел. ред) няма да бъде реален показател. Единствено, смятам, развоят на демократичните отношения в Северна Македония и твърдата позиция на българското общество в защита на собствените ценности и идентичност ще помогне хората да се освободят малко. За 75 години не помня някой български политик да се е заинтересувал какво става с българите в Македония - едната е Екатерина Захариева и преди нея - Красимир Каракачанов. Той по време на арестите на българите и издевателствата през 1995 г. около атентата срещу Киро Глигоров бе единственият човек, който вдигна телефон и попита - как сте, що правите, как са ви семействата, арестували ли са ви, разпитвали ли са ви - само те са казвали нещо за каузата. Това не значи, че за всичко съм съгласен с тях. Не бих имал подозрение към него, не и за българския характер на Северна Македония. За всички други политици и за по-голямата част от журналистите имам резервирано мнение. Такова мнение се е уталожило у всички в Северна Македония и ние живеем с това недоверие към вас. Мисля, че нашата най-голямата трагедия е нашето недоверие към вас. - Към политиците, към хората в България. Пък и към журналистите, ако искате.", "date": "2019.06.21", "title": "Владимир Перев, журналист: Най-голямата ни трагедия е недоверието към България и българите"}
{"url": "https://www.dnevnik.bg/detski_dnevnik/2019/06/21/3927749_tursiat_se_tineidjuri_koito_iskat_da_stanat_muzikanti/", "text": "Ясно е, че е време за почивка - от учене, класни и презентации. За младите почитатели на музиката обаче е рано за отпускане. Особено ако са тийнейджъри, не ги мързи да учат допълнително и биха опитали да превърнат музиката в своя професия. Сега те могат да кандидатстват за стипендия, която да им осигури 4-годишно безплатно обучение. Частното музикално училище Voice Academy в София, което навлиза в десетата си година, набира талантливи ученици, за да ги превърне в професионални изпълнители. Те ще станат част от авторската програма  , в която наред с овладяването на певческото изкуство интензивно ще усвояват разнообразни знания и умения, необходими за съвременен професионален изпълнител – музикална теория, хармония, мелодия, текстопис, сценично поведение, танц, музикален инструмент (пиано или китара), музикално продуциране и музикален бизнес, обясняват организаторите на страницата на програмата. Обучението в  Singer – Songwriter  е извънкласно занимание за учениците. То продължава  - с по едно или две занимания седмично с различна продължителност, част от тях са индивидуални, а други - в група. Програмата е за  . Учебният план и съдържанието са адаптирани от бакалавърски програми на водещи висши музикални училища в САЩ и Европа. Предметите и подходът са разработени така, че учениците да имат възможност още в ранните си тийнейджърски години да започнат изучаването на основните музикални предмети, без които не биха могли да се превърнат в съвременни артисти и да създават авторска музика, се казва в представянето на програмата. Целият курс струва около 31 хил. лв., разказва създателят на  Voice Academy Петя Данкова пред  \"Капитал\" . Уточнява, че благодарение на осигурени спонсорства в програмата може да се влезе и безплатно. Тази година школата е обявила конкурс за  . Кандидатстването е  , а  формулярът  е на сайта на програмата. Желаещите трябва да предоставят свой аудио- или видеозапис и да напишат кратко мотивационно писмо, в което да разкажат защо искат да се включат в програмата. Вторият етап е прослушване на живо в училището на ул. \"Цар Самуил\".", "date": "2019.06.21", "title": "Търсят се тийнейджъри, които искат да станат музиканти"}
{"url": "https://www.dnevnik.bg/sport/2019/06/21/3928037_na_fona_na_kritiki_evropeiskite_igri_se_zavrushtat_s/", "text": "С променен облик европейските олимпийски игри се завръщат на спортната сцена. Събитието ще се проведе за втори път от 21 до 30 юни в Минск, като церемонията по откриване е днес от 20 ч. Надпреварата е еквивалент на олимпийските игри, но в нея участват само състезатели от Европа. Форумът се организира веднъж на четири години под ръководството на европейските олимпийски комитети, като първите игри през 2015 г. се проведоха в Баку. Сега 3667 състезатели от 50 държави са готови да премерят сили в 19 вида спорт, като в осем от тях ще се раздават квоти за летните игри в Токио през 2020 г. Броят на участниците е под предварителните прогнози, като домакините очакваха да се включат малко над 4000 спортисти. На форума ще бъдат раздадени 200 комплекта медали - 91 при мъжете, 89 при жените и 20 за смесени отбори. Разликата спрямо преди четири години е, че за игрите в Минск отпадат плувните спортове, волейболът, таекуондото, триатлонът и дисциплините в екстремното колоездене. Спортната програма в Баку 2015 беше значително по-богата, като 5898 състезатели участваха в 30 вида спорт. Игрите отново понесоха критики заради това, че събитието страда от липса на високо качество и конкуренция и е ненужно допълнение към препълнения спортен календар. Сякаш за да налее масло в огъня, определянето на домакина за форума през 2019 г. се превърна в кошмар. Първоначално Холандия трябваше да приеме игрите, но по-късно се отказа, след като олимпийският й комитет не успя да намери финансиране за бюджет от 57.5 милиона евро. Впоследствие Русия се зае със задачата да организира форума, но допинг скандалът в руския спорт осуети тези планове. В крайна сметка домакинството беше дадено на Беларус, като организацията ще струва 30-40 милиона евро, една част от които ще покрие Европейския олимпийски комитет. Сегашният бюджет е значително по-свит спрямо преди четири години. Тогава разходите на Азербайджан по инфраструктурата и организацията стигнаха 1 милиард евро. Българските надежди Преди четири години българските спортисти спечелиха един златен, четири сребърни и пет бронзови медала. Шампиони станаха единствено сестрите Стоеви в бадминтона, като те няма да защитават титлата си в Минск, след като  обявиха, че повече няма да играят за страната . България ще бъде представена от 85 състезатели в 15 вида спорт. На първите игри в Баку българите бяха 127, като се съревноваваха в 19 вида спорт. Най-много са представителите на страната в леката атлетика - цели 16, а в бокса и борбата има по 13. \"На тези игри ще срещнете много спортисти, хора на вашата възраст, обединени от идеята за единна Европа. Бъдете здрави и дайте най-доброто от себе си за България\", призова генералният секретар на Българския олимпийски комитет Белчо Горанов при заминаването на делегацията. Най-големи надежди за медали има към художествената гимнастика в лицето на Катрин Тасева и ансамбъла. За призови места се очаква да спорят още състезателите в борбата. Всички изяви на българите ще бъдат излъчени по БНТ3.", "date": "2019.06.21", "title": "На фона на критики европейските игри се завръщат с променен облик"}
{"url": "https://www.dnevnik.bg/analizi/2019/06/21/3927828_shte_izpusnem_li_vremeto_da_kajem_istinata_za/", "text": "Уважаеми г-н министър, Както ви е известно, през есента и зимата на 2017-2018 г. се проведоха поредица открити дискусии в Министерството на образованието и науката (МОН) с широко представителство на експерти от МОН, историци от Софийския университет \"Св. Климент Охридски\", БАН и други университети в страната като НБУ и Американския университет в България, Държавна агенция \"Архиви\", както и народни представители, и се стигна до приемането на новата учебна програма по история и цивилизация за Х клас, в която за първи път се предвиди периодът 1944-1989 г. да се изучава в самостоятелен раздел. Днес държим в ръцете си новите учебници по история и цивилизация за България за Х клас на издателствата \"Анубис\", \"Просвета\", \" Рива\", Домино\" и Булвест 2000\", и Макар повечето от тях формално да са включили приетите в новата учебна програма изисквания и нови термини, на практика това не са учебници по история и цивилизация, а само по история. Липсва каквато и да била теоретична рамка и съдържание, което да обясни смяната на цивилизационните модели, да изведе характеристиките им, да покаже на младите хора основните ценности, залегнали в основата им – както и тяхното унаследяване или потъпкване. Композицията на учебния материал – избор на събития, мястото им в целия контекст, обясненията на термините, съотнасянето със световните исторически процеси е крайно небалансиран. Например преголямото място отделено на периода 1944-1948 г. и фокусирането върху репресиите срещу \"врага с партиен билет\", както и на външната политика, която е тясно обвързана с Москва (Булвест 2000). С изключение на учебниците на \"Рива\" и Просвета\", някои от фактите за периода 1944-1989 г. са поднесени тенденциозно, други непълно, а трети са напълно спестени, което ще доведе до превратна представа на учениците за посочения период. Такива напълно спестени факти са описанието на Тези факти са документално установени и присъстват дори в Уикипедия, необяснимо е защо те са пренебрегнати. Отсъства ясно изразен акцент какво е икономическото завещание на режима през 1989 г., а именно фалит и дългове – външен в размер на близо 11 млрд. долара и вътрешен дълг, натрупан през 80-те години в размер на 26,5 млрд. лв. Това е предпоставка за най-лошия икономически старт след промените в страните от Източния блок. Фрапираща е липсата на дейността на репресивния апарат на комунистическата партия в лицето на Държавна сигурност. Като изключим някои съвсем сухи определения в рубриките \"Речник\" на репресивния апарат в някои от учебниците, нито нейната пряка зависимост и подчиненост от съветския КГБ. ДС дори не е спомената в главите, посветени на едноличното управление на ДС, като един от стълбовете на политическото дълголетие на Живков, както и в главите за културното развитие и животът на обществото в този период. В повечето от учебниците е спестена информация за жертвите в първите месеци след 9 септември 1944 г., както не е направен дори елементарен паралел между броя на жертвите в периода 1923-1944 г. и броя на жертвите след Деветосептемврийския преврат, а такава статистика съществува и е известна на изследователите. Не е отбелязано нищо за огромните средства, която България плаща за издръжка на Червената армия за 3 години, както и самият факт, че съветски войски остават в България до края на 1947 г. Отсъства и цената на участието на страната във втората фаза на Втората световна война. Удивително малко са документалните свидетелства, в това число и мемориални материали и разкази за човешки съдби. За сметка на това изборът на знакови личности за отделните периоди буди удивление с необосноваността си и липсата на реална преценка за значението на делото на тези личности. Примери – Елена Лагадинова, Георги Атанасов и др. Явно преднамерено не са акцентирани най-важните характеристики на тоталитарния комунистически режим – върху абсолютно всички сфери на живота – не само върху външната политика. С много малки изключения в някои от учебниците е дадено действителното белези на българското общество – че то е общество на несвобода и дефицит – липсата на основни стоки, постоянен дефицит на стоки от първа необходимост, опашки, че това е общество с култура на презапасяване с основни продукти (брашно, олио и др.), чакането на ред с години за различни материални придобивки – съветски автомобил или жилище, че не може да пътува свободно зад граница, че режимът въвежда жителство, че идеологията му включа възпитание в омраза на западния свят и преследва заради \"западно влияние\" и е подложено на забрана да се слуша западна музика или да се следват западни течения в културата и изкуството. Пропуснато е, да се посочи, че комунистическата идеология налага изграждането на атеистично общество, преследва вярващите и чрез различни мерки, включително и репресивни успява да принизи и ограничи влиянието на БПЦ, както и други вероизповедания. (атеизмът е споменат в упражнение \"Социалистическият начин на живот\" Просвета, с. 250). Разделът за култура също не отговаря на нивото на съвременното знание. От друга страна е изпуснато името на може би най-известния българин в света днес – Христо Явашев – Кристо, напуснал България през 60-те години и направил епоха в съвременното изкуство. Същото се отнася и за фигури като Цветан Тодоров, Асен Игнатов и др. Основополагащи социо-културни процеси в българското общество не са показани. Освен редица неточности и грешки, срещат се откровени пропагандни клишета като например \"въвеждането на безплатно образование и здравеопазване\". Цялостната картина на българското общество 1944-1989 е неясна, фрагментарна, с неадекватно акцентиране върху събития и процеси. В крайна сметка историческата оценка е дълбоко подменена в постулата на \"нормализиране\" на периода. Това отразява политически възгледи на авторите им. Например, когато се отбелязва горянското съпротивително движение никъде не е посочено, че това е първата и най-продължена въоръжена съпротива срещу комунистическия режим в страните от Източния блок. Или когато се споменават \"Задочни репортажи на България\" никъде не е отбелязано, че те представляват най-подробната панорама на живота по времето на комунизма, създадена от български писател. Или за периода преди 9 септември 1944 г. при отбелязването на атентата в църквата \"Св. Неделя\", извършен от военната секция на БКП, не се посочва, че това е най-кървавият атентат с най-много жертви през ХХ век в целия свят и др.. Прави впечатление, че манипулациите продължават и в урока за Прехода от тоталитаризъм към демокрация, където не е отделено никакво място на двата социалистически кабинета на Луканов през 1990 г. и факта за едностранното спиране на плащанията по външния дълг, както и политиката му, която довежда до политическа криза през есента на 1990 г., известна като Съвсем телеграфно и \"скромно\" е спомената в учебниците и тежката икономическа, зърнена и хлебна криза при управлението на еднопартийния кабинет на Виденов, довел страната до хиперинфлация и стопяване на спестяванията на гражданите. Нищо никъде не е посочено за започналите след 1990 г. процеси на декомунизация (осъждане на някои от престъпленията на комунизма по съдебен път, опитите за лустрация и отваряне на досиетата на репресивния апарат на комунистическия режим). Липсва дори и бегла информация за акта на разграничаването от БКП от страна на БСП при преименуването ѝ (април 1990 г.) – все факти, които се знаят от обществото, но ненамерили място в учебниците за 10 клас. Уважаеми г-н министър Вълчев, Ние считаме, че този тенденциозен и манипулативен характер на някои от учебниците в раздела за комунистическия режим (1944-1989), както и урока за Прехода към демокрация са обективни основания повереното Ви министерство да предприеме необходимите Също така Ви призоваваме да се помисли за смяна на досегашната порочна практика за представяне на едни и същи събития и факти в различните учебници по различен начин, като се въведат нови правила за съставянето и по-сериозен контрол върху съдържанието на учебниците по история за 10 клас. Нека не изпуснем времето, когато с общи усилия най-сетне можем да променим картината по отношение на знанията на младите хора и решаването на един ключов проблем на българското общество, който дълго време е подценяван и неглижиран от предишните управления. От това зависи цялостното гражданско самосъзнание на младите поколения в България.", "date": "2019.06.21", "title": "Ще изпуснем ли времето да кажем истината за комунизма на младите поколения"}
{"url": "https://www.dnevnik.bg/evropa/2019/06/21/3927772_es_pravi_nov_opit_da_zadurji_iran_v_iadrenata_sdelka/", "text": "Великобритания, Франция и Германия готвят нов опит да задържат Иран в ядреното споразумение от 2015 г. въпреки заплахата на Техеран да наруши едно от централните му ограничения. Те обаче може би наближават края на пътя на дипломацията, по който тръгнаха преди повече от 15 години. Трите европейски страни (Е3) положиха много усилия да поддържат споразумението между големите световни сили и Иран на изкуствено дишане, след като президентът на САЩ Доналд Тръмп едностранно се изтегли от него миналата година и започна отново да налага американските санкции. Първоначалният отговор на иранците бе да изчакат слизането на Тръмп от сцената с надеждата, че той ще загуби преизбирането си през 2020 година. Тръмп обаче през май изненадващо реши да се опита да сведе иранския петролен износ до нула, което промени сметките им. Резултатът бе  серия от нападения в Залива , за които САЩ обвиняват Иран и неговите протежета въпреки отрицанията на Техеран, както и иранската заплаха от понеделник  да прекрати до 10 дни  спазването на лимита, наложен със сделката от 2015 г. върху неговите запаси от уранов хексафлуорид. \"Ако те (изпълнят заканата си), играта за ЕС фактически свършва\", каза висш дипломат от евросъюза, пожелал анонимност. Нападенията срещу шест танкера в региона от началото на май досега, както и две атаки с дронове срещу саудитски петролни кладенци засилиха страховете от преднамерено или случайно избухване на конфликт между САЩ и Иран. Дипломати казаха, че Е3, които през 2003 г. започнаха преговори с Иран за ограничаване на ядрената му програма, ще активизират своята дипломация в близките дни, включително и с разговори между Е3 и политическите директори на ЕС в Брюксел вчера. Ресорният човек на Държавния департамент за Иран Брайън Хук планира да се срещне с политическите директори на Е3 в Париж на 27 юни - датата, която Техеран посочи за нарушаване на сделката, казаха два източника. Външните министри на Великобритания, Франция и Германия може да посетят Техеран за преговори по споразумението, наречено \"Съвместен всеобхватен план да действие\" (СВПД), макар че това засега е само възможност. Тримата дипломати казаха, че съвместната комисия, създадена съгласно споразумението, може да се събере до две седмици. След изтеглянето на САЩ в такива разговори биха участвали представители на Великобритания, Китай, Франция, Германия, Иран, Русия и Европейския съюз. Дипломати подчертаха, че са отегчени от иранските искания да поддържат едно споразумение, което Вашингтон е нарушил, и посочиха, че ако Техеран направи същото, те няма да имат друг избор, освен мълчаливо да се съгласят с възстановяването на санкциите на САЩ. \"Ние трябва да върнем (иранците) обратно от ръба, но нека да бъда ясен: нашата готовност за отстъпки по ядрения въпрос е нулева\", каза втори висш европейски дипломат, който призова Русия и Китай да се включат по-активно. Иранска заплаха, американски войски Иран обяви в понеделник, че до 10 дни ще наруши поставеното през 2015 г. ограничение от 300 кг върху запасите си от уранов хексафлуорид. Белият дом нарече това \"ядрено изнудване\". След съобщението на Техеран Вашингтон каза, че  ще изпрати още около 1000 войници  в Близкия изток в допълнение към обявеното по-рано увеличение от 1500 войници след атаките срещу танкери през май. Остава неясно дали Иран фактически ще наруши споразумението, защото ако го направи, ще обедини европейците и администрацията на Тръмп за първи път, след като Тръмп се изтегли от него. \"Нашата преценка е, че Иран все още не желае да излезе от споразумението\", каза западен разузнавателен източник при условие за анонимност. Според ирански източник Техеран се съмнява, че европейците могат да спасят споразумението. \"Почти всички във властовите структури са убедени, че дори и да искат, европейците не са достатъчно силни, за да спасят споразумението\", каза ирански източник, пожелал анонимност. Ако Иран наруши СВПД, има два начина, чрез които останалите (подписали страни) могат да забавят евентуален опит за възстановяване на санкциите на ООН в добавка към вече подновените американски санкции. Първо, високопоставени европейски служители са казали, че няма да предприемат нищо, докато Международната агенция по атомна енергия (МААЕ) - базираният във Виена контролен ядрен орган на ООН, който е натоварен да следи дали Иран спазва СВПД, не обяви своето решение. Следващият тримесечен доклад на МААЕ за Иран се очаква на 29 или 30 август. МААЕ обаче може да свика спешно заседание на своя управителен съвет, ако Иран надвиши 300-килограмовия лимит. Някои дипломати предположиха, че Е3 може да не дочакат решението на МААЕ, а да предприемат действия въз основа на преценките на собствените си разузнавания. Втори начин е да се използва механизмът на съвместната комисия по споразумението, чрез който държавите могат да се оплакват, ако то се нарушава, и да се стигне до подновяването на санкциите, ако Съветът за сигурност на ООН не гласува за продължаване на срока на облекчението. Целият този процес може да отнеме 65 дни. Доскорошният френски посланик във Вашингтон Жерар Аро, който е и преговарящ по ядрените въпроси, отправи призив за продължаване на дипломатическите усилия. \"Онова, от което имаме нужда при сегашното напрежение между Иран и САЩ, е някакво дипломатическо \"инженерство\", написа той в \"Туитър\". \"Налагането на санкции и очакване насрещната страна да капитулира е рецепта за провал или катастрофа.\" /БТА", "date": "2019.06.21", "title": "ЕС прави нов опит да задържи Иран в ядрената сделка, но дипломацията е на изчерпване"}
{"url": "https://www.dnevnik.bg/biznes/2019/06/21/3928318_plajut_s_razrusheni_djuni_kamchiia_sever_niamal/", "text": "Проверка на министъра на туризма Николина Ангелкова на плажа Камчия-север 1 е установила \"разрушена цялост на дюната\", за което е подаден сигнал до прокуратурата, съобщи ведомството. Сигнал за премахване на дюни  бе подаден вчера  от екоорганизации, които влизат в състава на коалицията \"За да остане природа в България\". Няма стопанин на тази част от ивицата, за да може веднага да се потърси отговорност съгласно договора, съобщава още ведомството на Ангелкова. Министърът поясни, че се очаква прокуратурата да направи проверка, за да се установи кой е нарушителят. Информирана е и Агенцията по геодезия, картография и кадастър, за да се изясни дали тези дюни са нанесени в специализираната кадастрална карта съгласно изискванията. Дори и да не са отразени в картата, обаче, нови дюнни обитания могат да бъдат добавени в нея, ако се установят на терен. Ако се установи нарушение, прокуратурата ще прецени дали е престъпление по Наказателния кодекс, където за такива нарушения има глоба до 10 хил. лв. и затвор до 3 години. Санкцията ще бъде и по Закона за защитените територии, ако се установи, че дюната попада в тях, каза министърът. Междувременно от профила си във \"Фейсбук\" Тома Белев, председател на Асоциацията на парковете в България, отбелязва, че министърът на туризма е \"пропуснала да обясни защо в кадастъра липсват пет плажа - Камчия-север - 1, 2, 3, 4, и 5, с обща площ 168 декара. Както и защо са неохраняеми - т.е. не са отдадени на концесия или наем и дали това има нещо общо със собствеността на Москва на първа линия.\" Дюните на Камчия Разораните дюни са на север от устието на река Камчия. На юг от него се намира \"Камчийски пясъци\" - защитена зона от мрежата \"Натура 2000\", която опазва както местообитания от няколко вида дюни, така и лонгозните гори в зоната край устието на реката. Плажът на Камчия засега се е спасил от застрояване благодарение както на европейската мрежа \"Натура 2000\", така и на действията на българските природозащитни организации. Статутът на плажа обаче вследствие на заменки е на частни \"гори и земеделски земи\" и за него има проекти за застрояване - виж  тук . След последните промени в Закона за Черноморското крайбрежие, почивка на туристи върху дюните е забранена, но достъпът с моторни превозни средства и строежите са възможни. Дюните и закона Министърът посочва, че министерството й предложило приетите промени в Закона за устройство на Черноморскот окрайбрежие именно за да бъдат конкретизирани административнонаказателните разпоредби както по отношение на опазване на дюните, така и по отношение на неохраняемите плажове, за да се предотвратят случаи като този. Тя добави, цитирана от пресцентъра си, че екипите на Министерството на туризма проверяват и неохраняемите плажове, но първо са тези, които са отдадени на концесия и наем. Строителството върху дюните е абсолютно забранено, посочва Ангелкова, като цитира член 17 от действащия закон. \"Това означава, че ако има такова, то е незаконно и незабавно трябва да бъде премахнато\", обявява тя. След като започнаха  протести срещу промените в закона , които забраняват дивото къмпингуване, Ангелкова сега обяснява, че първоначално в рамките на представените предложения Министерството на туризма е изразило отрицателно становище, защото всички предложения трябва да бъдат обсъдени максимално широко. \"Но в рамките на дискусията и след удължаването на срока обсъдихме това с народните представители и всички сме на мнение, че решенията трябва да се взимат в режим на диалог, балансирано, с участието на всички заинтересовани страни, за да се гарантира опазването на околната среда\", посочва министърът. Заявява, че министерството подкрепяло къмпингуването, и се надява, че \"заедно ще намерим необходимия баланс\". В понеделник министрите, които имат отношение към закона, ще обсъдят създаването на наредбата, с която точно ще се опишат детайлите, с които се регламентира къмпингуването. \"Важно е това, което се приеме като правила, да бъде изпълнимо и полезно. Още в началото на следващата седмица ще може да съобщим какви са първоначалните разговори и дискусии, които сме стартирали. Веднага след това и в широк формат, с всички заинтересовани страни, ще започне обсъждането. До влизането в сила на наредбата се отлага действието на тези текстове на закона\", посочва още Ангелкова. Междувременно протестиращите срещу забраната на дивото къмпингуване поискаха държавният глава да наложи вето на закона, което президентът  Румен Радев заяви, че обмисля .", "date": "2019.06.21", "title": "Плажът с разрушени дюни Камчия-север нямал стопанин"}
{"url": "https://www.dnevnik.bg/sport/2019/06/21/3928122_fifa_postavi_afrikanskata_konfederaciia_pod_specialen/", "text": "С безпрецедентни действия и в опит да се спрат зачестилите корупционни скандали Световната футболна федерация (ФИФА) постави под специален надзор Африканската конфедерация (CAF). Това стана ясно след конгреса на организацията преди началото на турнира за Купата на африканските нации. Изпълнителният комитет на CAF взе решение да отстъпи контрола, а ФИФА взима мерки, като назначи генералния секратар на световната федерация Фатма Самура. Тя ще изпълнява ролята на върховен комисионер за Африка. Самура поема контрол над конфедерацита от 1 август за срок от шест месеца, който може да бъде удължен. Ходът е предприет, след като в последната година зачестиха скандалите с висши служители на конфедерацията. Президентът на CAF Ахмад Ахмад беше отстранен от Етичната комисия след обвинения в корупция и сексуално насилие. Той беше разпитван и от френските власти, но след това освободен, без да му бъдат повдигнати обвинения. Ходът на ФИФА цели и подобряване на работата на CAF. В петък започва турнира за Купата на африканските нации, а избора на Египет предизвика много коментари за сметка на Камерун. След това CAF даде турнира през 2021 г. на Камерун, а първоначално избраният домакин Кот д’Ивоар трябваше да отстъпи и да организира надпреварата след четири години.", "date": "2019.06.21", "title": "ФИФА постави Африканската конфедерация под специален надзор за шест месеца"}
{"url": "https://www.dnevnik.bg/razvlechenie/2019/06/21/3927560_petoto_izdanie_na_frankofoli_v_blagoevgrad_zapochvat/", "text": "Петото изданието на фестивала \"Франкофоли\" започва днес и в неговите два дни публиката ще може да чуе на живо изпълненията на американската изпълнителка LP, французина Кеджи Жирак, френската електро-суинг група \"Караван Палас\", Котарашки и музикантите му, както и румънската група \"Моранди\". Тазгодишното издание ще се проведе в градския парк \"Македония\" и ще е с вход свободен. Миналата година фестивалът, в който участва Ройшин Мърфи, привлече над 30 хил. души публика от България и чужбина. В предходни години там са свирили още Parov Stelar, Имани, \"Джипси Кингс\", Боб Синклер, Патрисия Каас и Nouvelle Vague. В първата фестивална вечер тази година публиката ще може да чуе LP, чието истинско име е Лаура Перголизи. Хедлайнер във втория фестивален ден е 22-годишния певец Кенджи Жирак, пял на една сцена с имена като Ариана Гранде, Джони Холидей и Шарл Азнавур. Първите му два албума се продадени в 2.5 милиона копия. В съботния ден публиката ще може да чуе още и \"Караван палас\" и \"Моранди\". Преди тях обаче на сцената ще излезе Никола Груев, известен повече с името Котарашки (Kottarashky) и със своя стил, смесващ фолклор, рок, фънк, блус, джаз и електронна музика, заради който попада сред имената на британския лейбъл Asphalt Tango.", "date": "2019.06.21", "title": "Петото издание на \"Франкофоли\" в Благоевград започва днес"}
{"url": "https://www.dnevnik.bg/evropa/2019/06/21/3928133_boris_djonsun_i_djeremi_hunt_ostanaha_v_nadprevarata/", "text": "Борис Джонсън и Джереми Хънт останаха вчера последните двама кандидати в надпреварата за лидер на британските консерватори, който вероятно ще стане и следващият премиер на страната, предадоха световните агенции. На петия тур от гласуването Джонсън получи гласовете на 160 от 313-те депутати от Консервативната партия, а Хънт - на 77. Министърът на околната среда Майкъл Гоув остана последен, трети, със 75 гласа и отпадна от надпреварата. Така фаворитът Джонсън, бивш британски министър на външните работи, затвърди своето лидерство в борбата. Последният останал негов претендент е настоящият външен министър. На четвъртия тур от гласуването по-рано вчера Гоув бе втори пред Хънт. Тогава отпадна четвъртият претендент - вътрешният министър Саджид Джавид. Сега новият лидер на британските консерватори ще бъде избран от 160-те хиляди членове на партията, които ще гласуват по пощата. Процесът ще отнеме един месец, като се очаква името на новия консервативен лидер, който вероятно ще замени Тереза Мей и като премиер, да стане ясно към края на следващия месец. Борис Джонсън и Джереми Хънт са на различни  позиции кога и как Великобритания  трябва да напусне Европейския съюз. Според Джонсън Брекзит трябва да стане факт на 31 октомври със сделка или не. Хънт е на по-умерени позиции и не изключва възможността за удължаване на преговорите с ЕС, ако двете страни не успеят да се споразумеят в предвидения срок. Той обаче също не отхвърля варианта за Брекзит без сделка. /БТА", "date": "2019.06.21", "title": "Борис Джонсън и Джереми Хънт са окончателните кандидати за приемник на Мей"}
{"url": "https://www.dnevnik.bg/politika/2019/06/21/3928142_kum_imeto_na_vsiaka_partiia_da_se_pribavi_i_tova_na/", "text": "По-честно ще е след името на всяка партия да има наставка, която да показва нейния основен спонсор. То да присъства и в бюлетините. Ще има продуктово позициониране, телевизиите няма да може да им казвате имената в новините, но можете да ги включите в рекламните блокове\", коментира днес пред Би Ти Ви идеята за частно финансиране на политическите формации омбудсманът Мая Манолова.  Още вчера тя предупреди , че ако такива текстове се приемат от депутатите, ще ги атакува пред Конституционния съд. За момента разрешаването на отворено финансиране на политическите формации, в което влизат и дарения от бизнеса,  е одобрено от бюджетната комисия . Този вариант за финансиране на партиите излезе на дневен ред, след като  на първо четене парламентът прие  проект за промяна на държавния бюджет, който предвижда държавната субсидия да бъде намалена от 11 лева на 1 лев. Днес предложението за лев субсидия трябваше да се гледа на второ четене от депутатите, но отпадна от дневния ред на петъчното заседание. \"Бизнесът вероятно плаща и сега, но това е извън правилата, прави се скрито и е наказуемо. Даването на възможности за неограничена финансови дарения реално ще позволи на партиите да обслужват корпоративни интереси\", допълни Манолова. Омбудсманът посочи, че това не е американският модел, защото в САЩ има лимит на даренията от юридически и физически лица и е забранено директно финансиране от корпорации. \"Идеята е с малки дарения да се помага на партиите. Тук контролът ще е последващ, какво като установят, че една партия е получила незаконно милиони левове, а тя вече е спечелила изборите\", допълни тя. 1 лев субсидия е опасна, но опозицията го предизвика \"1 лв. партийна субсидия е опасна, но опозицията го предизвика\", каза също пред БНТ председателят на комисията по култура и медии и народен представител от ГЕРБ Вежди Рашидов. Попитан дали 1 лв. партийна субсидия не обрича малките партии, Рашидов отговори: \"Зависи от апетитите. Аз да ви отговоря като неполитик. Аз съм от гражданската квота. Разбира се, че това ще се изроди в нещо друго. Всички знаем, че други хора ще управляват процесите. Тогава този парламент още по-безсмислен ще стане. След това трябва да го намалим на 20 човека\", каза той. По темата за субсидиите пред БНТ днес лидерът на НФСБ  Валери Симеонов обяви , че в България американският модел ще стане афганистански, като останат само две партии.", "date": "2019.06.21", "title": "Към името на всяка партия да се прибави и това на основния спонсор, предлага Манолова"}
{"url": "https://www.dnevnik.bg/evropa/2019/06/21/3928137_es_udulji_sankciite_sreshtu_rusiia_zaradi_ukraina/", "text": "Държавните и правителствените ръководители от Европейския съюз се договориха тази вечер да удължат с шест месеца икономическите санкции срещу Русия заради ролята й в Източна Украйна, предадоха световните агенции. \"Санкциите срещу Русия бяха продължени единодушно за още шест месеца заради липсата на напредък в изпълнението на Минските споразумения\" за уреждане конфликта в Източна Украйна, написа в \"Туитър\" говорител на председателя на Европейския съвет Доналд Туск. Наказателните мерки бяха наложени през юли 2014 г. след анексирането на Крим от Русия и заради подкрепата й за сепаратистите в Източна Украйна, припомня ДПА. Санкциите са насочени срещу руския финансов сектор, енергетика и отбранителна промишленост, възпрепятстват достъпа на руските банки до европейския пазар и ограничават частично вноса от ЕС. Лидерите на страните, членки на съюза, отделно се договориха по-рано вчера за удължаване с една година на санкциите срещу Русия заради незаконното присъединяване на Крим и Севастопол. Катастрофата на МН17  Лидерите на 28-те държави членки освен това призоваха Русия да окаже пълно съдействие в разследването на катастрофата на самолета на \"Малайзийските авиолинии\" от юли 2014 г., предаде \"Франс прес\". Самолетът, изпълнявал полет MH17 от Амстердам до Куала Лумпур, бе свален с руска ракета и бяха убити всички 298 души на борда му. Международният екип, натоварен с разследването на тази катастрофа, обяви в сряда, че  трима руснаци и един украинец  ще бъдат съдени през март 2020 г. в Холандия за убийство. На срещата на върха на ЕС в Брюксел 28-те лидери призоваха Русия да сътрудничи и изразиха \"пълно доверие в независимостта\" на холандското правосъдие. Европейският съвет също така изрази безпокойство от решението на Москва да приложи \"опростена процедура за издаване на паспорти в някои зони на украинските Донецка и Луганска област\". В заключителния документ от вчерашния ден на срещата на върха се казва, че ЕС може да не признае тези документи. /БТА", "date": "2019.06.21", "title": "ЕС удължи санкциите срещу Русия заради Украйна"}
{"url": "https://www.dnevnik.bg/na_put/2019/06/21/3927846_sedemdeset_i_sedem_i_polovina_bilki_sreshtu_77_bolesti/", "text": "Как се боядисва прежда с билки, какви са били билковите рецепти за домашни помади, когато козметичните магазини не са съществували, как се прави домашен сапун и как да се спаси девойка, залюбена от змей - това са част от нещата, които посетителите на етнографския музей на открито \"Етъра\" край Габрово ще научат на 22, 23 и 24 юни. Програмата е посветена на Еньовден, денят, в годината, от който според народните вярвания билките започват да губят лечебната си сила. Именно затова събраните в нощта срещу празника треви се приемат за най-лековити. Вярва се, че по земята ходят седемдесет и седем болести, които могат да се лекуват с билки и една \"незнайна\", за която няма лек. За нея, когато в нощта срещу Еньовден се берат билки, се откъсва със затворени очи трева, която се разцепва на половина и се вплита в Еньовденския венец. Затова се казва, че билките в него са 77 и половина, разказват уредниците на музея. От всички видове билки се прави еньовденска китка. Тя се използва за лек през цялата година. Билките се събират от жени и моми. Най-търсената билка е известна като еньовче, еньовка, яньовиче. Вярва се, че тя лекува много болести и може да прогонва змейове и самодиви. Заедно с други треви като тинтява, иглика, маточина, комуника, еньовчето принадлежи към т.нар. разделни билки, които се използват за лекуване на залюбени от змей. Освен лечителна сила, билките на този ден имат и предпазваща функция. Затова китки от тях се окачват по вратите на къщите и на стопанските постройки – за здраве и да не влизат лоши духове. Програмата на празника включва базар на билкови продукти, бране на билки, работилница за еньовденски венци и китки, демонстрация на боядисване на прежда с билки, демонстрация за приготовление на домашна козметика с билки, изработване на натурални сапуни, изложба за културното наследство на каракачаните. За мекота на косъма и по-лесно разресване след измиване се ползва обливане на косата с оцет, разреден с вода, а за блясък и здравина – обливане с отвара от бръшлян. \"Боя\" за коса се получавала от гъстата отвара на орехови листа и зелени черупки, корени от коприва, карамфил на зърна, маслини и растителна къна. Маска за стягане на кожата: събира се сока на лозите при подрязването им през пролетта, когато \"плачат\" и се нанася с леки движения върху лицето. Рецепта за избелване на лицето: 2-3 аспирина се счукват в дървен хаван и се размесват с 2-3 лъжици каймак от кисело мляко. За възпалена кожа на лицето се ползва отвара от лайкучка или розова вода, която се намазва на предварително измито със сапун и подсушено лице. Оставя се отварата да изсъхне сама. Хигиената на устата се поддържа с жабурене на отвара от кори на смрадлика, а за приятен дъх се ползва розова вода или отвара от лайка.", "date": "2019.06.21", "title": "Седемдесет и седем и половина билки срещу 77 болести или Еньовден в \"Етъра\""}
{"url": "https://www.dnevnik.bg/politika/2019/06/21/3928145_valeri_simeonov_gerb_da_reshi_koi_da_mu_bude_partnyor/", "text": "Две от трите партии в коалицията \"Обединени патриоти\" - ВМРО и НФСБ, са на мнение, че решението за позволяването на финансиране на партиите от физически и юридически лица не трябва да продължава своя път към пленарната зала, каза днес пред БНТ лидерът на НФСБ Валери Симеонов. Според него то трябва да бъде \"най-малкото отложено\", за да има консултация с всички политически сили. За момента разрешаването на отворено финансиране на политическите формации, в което влизат и дарения от бизнеса,  е одобрено от бюджетната комисия . Този вариант за финансиране на партиите излезе на дневен ред, след като  на първо четене парламентът прие  проект за промяна на държавния бюджет, който предвижда държавната субсидия да бъде намалена от 11 лева на 1 лев. Днес предложението за лев субсидия трябваше да се гледа на второ четене от депутатите, но отпадна от дневния ред на петъчното заседание. Симеонов изтъкна, че ГЕРБ е нарушил коалиционното споразумение и приоритетите на управляващата коалиция и е влязъл в коалиране с ДПС. \"Нека ГЕРБ да реши кой иска да му бъде партньор в това управление. Ако иска ДПС, да заповяда\", обобщи Симеонов. Той настоява за спешен коалиционен съвет на управляващата коалиция. \"Премахване на субсидиите спрямо партии всъщност превръща системата точно в някакъв американски модел, който в България ще бъде афганистански, а не американски. Какво представлява американският модел? Финансиране, от което остават две партии\", е мнението на Валери Симеонов. Той е на мнение, че цялата тази тема е започнала с един ненормален начин за правене на политика чрез емоция и на инат, което отивало на опозицията, но не и на управляваща партия като ГЕРБ. Симеонов смята, че такова предложение ликвидира тотално многопартийната демокрация. \"Безспорно е вярно, че сегашната субсидия е безкрайно раздута, тя трябва да бъде намалена. Но ликвидирането на субсиидите води всъщност до ликвидиране на възможността не само да съществуват малките партии като нашата, като тези на колегите, но и навлизането на нови политически партии\", е неговото мнение. За Симеонов този начин на водене на политика е популистки и \"подмазване на простолюдието\", като обижда всички интелигентни хора в държавата. \"Има модели в Европа, има модели на смесено финансиране. Трябва да се намали субсидията, но, от друга страна, трябва да се даде възможност и за финансиране. Но не неограничено. Този, който е на власт, фактически той командва фирмите\", каза още лидерът на НФСБ. Коментирайки същата тема днес, пред Би Ти Ви  омбудсманът Мая Манолова каза , че при предлаганите промени би било добре след името на всяка партия да има наставка, която да показва нейния основен спонсор.", "date": "2019.06.21", "title": "Валери Симеонов: ГЕРБ да реши кой да му бъде партньор, ако иска ДПС, да заповяда"}
{"url": "https://www.dnevnik.bg/evropa/2019/06/21/3928143_es_zaplashi_turciia_sus_strogi_merki_zaradi_sondajite/", "text": "Европейският съюз може да предприеме строги мерки срещу Турция заради незаконните й действия в изключителната икономическа зона на Кипър. Това заяви председателят на Европейската комисия Жан-Клод Юнкер на пресконференция тази нощ след  първия ден от срещата на върха в Брюксел , предаде БТА. \"Това, което прави Турция, е неприемливо. На срещата на върха бе отправено искане Европейската комисия да предприеме мерки възможно най-скоро. И тя ще го направи. И те съвсем няма да са меки\", каза Юнкер. Кипър призова ЕС да се намеси, след като Турция започна тази седмица  да прави сондажи  за природен газ на около 60 км от неговия бряг. Анкара оспорва границите на изключителната икономическа зона на Кипър. Евролидерите заявиха вчера, че действията на Анкара ще имат негативно влияние върху отношенията между ЕС и Турция, отбеляза ДПА. В съвместната си декларация, цитирана от \"Блумбърг\", лидерите посочват, че ЕС \"ще следи внимателно случващото се и е готов да отговори по подходящ начин и в пълна солидарност с Кипър\". Държавните и правителствените ръководители обещаха да обмислят \"целенасочени мерки\", решение, което може да открие пътя за санкции срещу компании и отделни хора. Действителното налагане на на наказателни мерки за действията на Турция в териториалните води на държавата членка изисква единодушно съгласие на всички страни от ЕС след конкретни предложения.", "date": "2019.06.21", "title": "ЕС заплаши Турция със строги мерки заради сондажите за газ край Кипър"}
{"url": "https://www.dnevnik.bg/sport/2019/06/21/3928126_bulgarskite_tenisisti_sus_spreni_prava_ne_sme_obvineni/", "text": "Българските тенисисти Карен и Юри Хачатрян обявиха, че не са участвали в уговорени мачове и спрените им права от Международната тенис федерация (ITF) не са във връзка с черно тото. \"Получихме на 11 юни съобщение, че правата ни са спрeни. Държа да уточня, че разследането е в много по-малка сфера, която не е свързана с черно тото. Имаше доста криво разбиране на ситуацията. Имаме документ какво е официалното становище на антикорупционния орган TIU\", каза Карен Хачатрян и добави, че разлседването е напълно нормално. Братята Хачатрян гостуваха в предаването \"Тази сутрин\" по Би Ти Ви. Те категорично заявиха, че никога не са участвали в уговорени мачове, и добавиха, че адвокатите им са се заели със случая. \"На мен не са ми предлагали да участвам в такива мачове, но дори това да се случи, ние сме длъжни да го докладваме веднага на TIU\", добави Карен Хачатрян. \"Заели сме се доста сериозно със случая, тъй като това влияе на нашето бъдеще. Наели сме адвокати и ще обжалваме спрените ни права\". Двамата български тенисисти обявиха, че са обидени от думите на министъра на спорта Красен Кралев, който ги определи като \"посредствени тенисисти\". В началото на седмицата стана ясно, че Tennis Integrity Unit (TIU) - звеното, което следи за уговорени срещи и корупция в този спорт, е спряло правата на двамата братя. Карен Хачатрян е на 24 години и е номер 3021 в световната тенис класация на Международната тенис федерация (ITF), а 19-годишният Юри е на 3126-о място, добавят от TIU, без да уточнят причината за наказанието на българите. През месец март стана ясно, че  разследване за манипулирани мачове  в тениса е стигнало и до България. Преди година  доклад за корупция в тениса отчете \"цунами от уредени мачове\" . Според информацията 16 състезатели от топ 50 през последното десетилетие са били свързани с уреждането на мачове, включително шампиони в турнирите от Големия шлем.", "date": "2019.06.21", "title": "Българските тенисисти със спрени права: Не сме обвинени в черно тото"}
{"url": "https://www.dnevnik.bg/bulgaria/2019/06/21/3928146_kratki_novini_elena_ioncheva_i_petur_vitanov_ot_bsp/", "text": "Елена Йончева и Петър Витанов от БСП вече не са депутати Парламентът прекрати правомощията на народните представители от \"БСП за България\" Елена Йончева и Петър Витанов днес. Двамата бяха избрани за евродепутати от левицата на 26 май. СЕМ ще изслуша кандидатите за шеф на БНР на 26 и 27 юни Съветът за електронни медии днес допусна до третия етап на процедурата за избор на генерален директор на БНР петимата кандидати останали кандидати след отстраняването на Анета Милкова. Това са Светослав Костов, Митко Димитров,  Валерий Тодоров,  Даниела Манолова, Александър Велев. те ще бъдат изслушани по график на 26 и 27 юни.  С 1.6 млрд. лв. от \"Региони в растеж\" се обновяват 39 български града С 1.6 млрд. лв. по европейската програма \"Региони в растеж\" се обновяват 39 български града, съобщи днес министърът на регионалното развитие и благоустройството Петя Аврамова по време на откриването на конференцията \"Бизнесът и регионите\", предаде \"Фокус\". Става въпрос за проекти за възстановяване на паркове, улици и площади, за образователна, спортна и социална инфраструктура, транспорт, енергийна ефективност и др.", "date": "2019.06.21", "title": "Кратки новини: Елена Йончева и Петър Витанов от БСП вече не са депутати"}
{"url": "https://www.dnevnik.bg/politika/2019/06/21/3928151_parlamentut_ostavi_otmianata_na_partiinite_subsidii_za/", "text": "С процедурна хватка промените в Закона за държавния бюджет за 2019 г. за намаляване на партийната субсидия от 11 на 1 лв. на глас на парламентарните избори бяха оставени за гледане в следващата парламентарна седмица. Поводът за отмяна на точката от дневния ред, с който председателстващият заседанието Емил Христов (ГЕРБ) я предложи, е, че липсва доклад за второ четене от комисията по бюджет и финанси, която се проведе вчера. \"За\" отлагането бяха 186 народни представители, \"против\" - 2, и \"въздържали се\" - 7, с което то бе прието. НФСБ са поискали отлагането  Реалната причина за отлагането на закона за бюджета са проблеми в управляващата коалиция, тъй като партиите от \"Обединени патриоти\" са против промените и смятат, че такава промяна трябва да бъде разгледана на коалиционен съвет. Лидерът на НФСБ Валери Симеонов каза, че е поискал отлагането, за да има дебат. \"Разгънахме сериозно въпроса и се обърнахме към нашите коалиционни партньори с искане да бъде отложена точката. До момента прибързано се коментира. Прекалено под емоция се обсъжда този въпрос и той е много важен, защото може да доведе до ликвидиране на многопартийната демокрация в България\", каза Симеонов, Той очаква коалиционен съвет след завръщане на премиера Бойко Борисов. ДПС поискаха ГЕРБ да си спазват ангажиментите \"Когато поемате ангажименти, е добре да ги спазвате, защото това е част от доверието\", каза Йордан Цонев (ДПС) към управляващите от ГЕРБ. В сряда ДПС и ГЕРБ проведоха консултации за промяната на начините на финансиране на политическите формации. \"Аз ви призовавам в следващата седмица да направим така, че този закон да бъде приет в полза на обществото\", каза Цонев. Той припомни, че на заседанието на комисията не бяха допуснати за разглеждане останалите предложения, внесени от БСП и ДПС към проектозакона за промяна на държавния бюджет. ДПС предлагаха със спестените от партийните субсидии пари да се създаде фонд за безплатни детски градини и нулева ставка на данък добавена стойност за книги. Цонев припомни, че текстът в парламентарния правилник, според който не могат да се правят предложения извън обхвата на проектите за промяна на закони, е мъртъв и е многократно нарушаван от ГЕРБ. Председателят на бюджетната комисия Менда Стоянова (ГЕРБ) стана на трибуната, за да отговори на Цонев. \"Всичко останало е различно от обхвата имаме само една точка – субсидии\", каза тя. Да проведете курс на народните представители по отношение на правилника, обърна се Стоянова към Емил Христов. Според БСП всичко било заради Ф-16 Днешният ден е фиаско за Бойко Борисов - идеите му за антиевропейски и антидемократични промени във финансирането на политическата система не се осъществиха, коментира Румен Гечев (БСП). \"Ние приведохме аргументи, че това, което предложи г-н Борисов и разпореди на българския парламент да бъде осъществено, са антиевропейски решения, антидемократични решения, които стреснаха и собствените му хора\", каза Гечев. Според него \"нещата отиват към приключване, а не към отлагане\". \"Отлагането най-вероятно ще бъде безкрайно и докато върви отлагането, ще кацнат едни F-16, които ще бъдат произведени след 4-5 години, и българският народ ще плати 2,2 млрд. лв. Цялата пушилка беше заради впрягането на българския народ да плати 2,2 млрд. за чертежи. Това беше целият цирк, ако не сте го разбрали - вече го знаете\", каза Гечев. Вчера  комисията направи няколко допълнени я към основната промяна за намаляване на субсидиите, предложена от премиера Бойко Борисов. Бе прието предложението на управляващите общините и държавата да предоставят безвъзмездно офиси на политическите партии, както и това на ДПС да отпадне ограничението физически и юридически лица да финансират политическите формации. В досега действащите разпоредби дейността на политическите партии се финансира от собствени приходи и от държавна субсидия. Депутатите от комисията отхвърлиха другото предложение на ДПС за 0 лв. партийна субсидия за действително получен глас. Отхвърлено бе на комисия предложението на БСП партиите да преведат на държавния бюджет неусвоените към 3 юни средства от държавната си субсидия. Не бе прието от ресорната комисия предложението на НФСБ даренията за политически партии за една календарна година да не надвишават 8 млн. лв. Достатъчно гласове не получи и предложението на ВМРО размерът на субсидията за парламентарна група да бъде 1,5 млн. лв., както и партиите, които имат парламентарни групи, да получават допълнителни субсидии. От думите на премиера Бойко Борисов вчера, се разбра, че той очаква  срещата с коалиционните му партньори  да е след гласуването на промените, които се правят с актуализация на бюджета за 2019 г., т.е. с приемането на бюджета за следващата година през есента трябва да има същото или друго решение.", "date": "2019.06.21", "title": "Парламентът остави отмяната на партийните субсидии за другата седмица (допълнена)"}
{"url": "https://www.dnevnik.bg/sviat/2019/06/21/3928154_v_honkong_protest_blokira_putia_pred_parlamenta/", "text": "Стотици демонстранти блокираха днес основната пътна артерия пред парламента на Хонконг с искане за оставка на ръководителката на пропекинското правителство, предаде \"Франс прес\". Демонстрантите, много от които облечени в черно, застанаха на шосето, което преминава през центъра на града. Те скандират лозунги срещу правителството. Тази нова демонстрация се провежда след няколко исторически протеста срещу законопроект за разрешаване на екстрадиции в континентален Китай. Лидерката на Хонконг Кари Лам обяви спиране на законопроекта, но протестиращите искат оставката й, както и окончателна отмяна на текста. /БТА", "date": "2019.06.21", "title": "В Хонконг протест блокира пътя пред парламента"}
{"url": "https://www.dnevnik.bg/sport/2019/06/21/3928125_holandecut_tom_djumulen_se_otkaza_ot_uchastie_v_tur/", "text": "Вторият в Тур дьо Франс Том Дюмулен няма да участва в тазгодишното издание на най-престижното колоездачно състезание. Лидерът на \"Сънуеб\" има проблеми с коляното и обяви, че няма да успее да се подготви по най-добрия начин за тура, който започва на 6 юли. Отпадането на Дюмулен е втори голям удар за организаторите, след като по-рано през месеца  Крис Фрум претърпя тежки контузии . Дюмулен и Фрум бяха на подиума през 2018 г., завършвайки втори и трети след Герант Томас. Дюмулен, който е на 28 години, за втора поредна година избра да участва последователно в Джиро д’Италия и Тур дьо Франс. През 2018 г. той завърши втори и в двете надпревари. През тази година холандецът напусна джирото в петия етап, след като ден по-рано беше паднал. Дюмулен нарани коляното си, но се върна в надпреварата на 9 юни с едноседмичното състезание \"Критериум Дофине\". След края му холандецът се подложи и на операция заради възпаление на коляното. \"Последният месец беше много тежък за мен заради проблемите с коляното и възстановяването ми. След това, което стана в джирото, много исках да участвам в тура, но настоящата ми форма няма да ми позволи да бъда конкурентен. Мисля, че трябва да послушам тялото си и да не си поставям нереалистични цели\", каза Дюмулен. Преди няколко дни и шампионът от тура Герант Томас падна на състезание, като за кратко беше под въпрос за най-важната надпревара през годината. Уелсецът от тима на \"Инеос\" падна в Обиколката на Швейцария и трябваше да я напусне, но изследвания показаха, че няма счупвания и ще участва в тура.", "date": "2019.06.21", "title": "Холандецът Том Дюмулен се отказа от участие в Тур дьо Франс"}
{"url": "https://www.dnevnik.bg/evropa/2019/06/21/3928165_baltiiskite_strani_shte_se_izkljuchat_ot_ruskata/", "text": "Естония, Латвия, Литва и Полша подписаха с председателя на Европейската комисия Жан-Клод Юнкер и заместника му Марош Шефчович, отговарящ за енергийния съюз, пътна карта за синхронизания за електропреносните си мрежи с Континенталната европейска мрежа. Това се казва в  съобщение  на комисията, публикувано на сайта ѝ. Континенталната европейска мрежа (известна със съкращението UCTE) e най-голямата в света с над 400 млн. потребители. Тя не покрива всички страни от Европейския съюз, но включва Западните Балкани, Турция, Алжир, Мароко и Тунис. Стъпката означава, че електропреносните мрежи ще се разсинхронизират с енергийните системи на Русия и Беларус. Процесът трябва да бъде приключен до 2025 г. Средствата за осъществяване на първата фаза са осигурени със споразумение за 323 млн. евро, подписано с еврокомисията през март. Въпреки съществуващите връзки с европейските партньори \"по исторически причини\" балтийската мрежа работи в синхронен режим с руската и беларуската, а промяната на това е проритет за развитието на Енергийния съюз в ЕС продължава съобщението. Руското издание  РБК  цитира съветник на литовския президент, казал за литовския сайт  BNS , че вече има конкретна времева рамка за изключването от поствъветската система, а Брюксел ще участва в преговорите по въпроса с представители на Москва и Минск.", "date": "2019.06.21", "title": "Балтийските страни ще се изключат от руската енергийна система до 2025 г."}
{"url": "https://www.dnevnik.bg/evropa/2019/06/21/3928153_sled_turgovskiia_spor_evropa_i_sasht_moje_da_trugnat_i/", "text": "След търговския конфликт идва и валутната война? Могъщите централни банки - на САЩ - Управлението за федерален резерв (УФР) - и на Европа - Европейската централна банка (ЕЦБ) - се надпреварват в добронамереността си да подкрепят икономиките си с риск да влошат още повече отношенията между САЩ и Европа. Президентът на ЕЦБ Марио Драги разтърси пазарите във вторник, заявявайки, че \"ще бъдат необходими мерки за съживяване\", ако инфлацията в еврозоната остане слаба, отразявайки една вяла конюнктура. Президентът на УФР Джероум Пауел пък промени тона си, когато говори на пресконференцията, която бе очаквана с голямо внимание в сряда, споменавайки \"значително нарасналата\" несигурност пред първата световна икономика. Освен това посочи, че има \"повече аргументи\", за да бъде подкрепена икономиката. Пазарите веднага съзряха понижения на лихвите в близко време и това доведе до спад под 2% на доходността на 10-годишните държавни облигации на САЩ. Иносказателните изявления на централните банки бяха допълнени от по-острия диалог между политическите ръководители от двете страни на Атлантика. Доналд Тръмп обвини президента на ЕЦБ, че се опитва с думите си \"да предизвика срив\" на европейската единна валута, а следователно да осигури \"несправедливо предимство\" на предприемачите от еврозоната. Председателят на Европейската комисия Жан-Клод Юнкер пък се притече на помощ на \"Супер Марио\", както наричат Марио Драги заради решителните му изявления по време предишните кризи в еврозоната: \"Толкова несправедливо е да бъдат нападани централните банки, когато става дума за тяхната независимост\", заяви той, имайки предвид изявленията именно в този смисъл на президента на САЩ. Ако се придържаме към учебниците по икономика, франкфуртската институция има много повече причини да се безпокои в сравнение с могъщата си американска посестрима: растежът в еврозоната се забавя, докато САЩ започнаха годината много устремно (растеж от 3.1% през първото тримесечие) въпреки някои сигнали за забавяне и въпреки въздействието на напрежението в търговските отношения най-вече с Китай, което продължава да бъде голяма въпросителна. Без да забравяме инфлацията, която така и не поема нагоре в еврозоната: \"Без съмнение именно това е болното място\", анализира Ерве Гуйеке от швейцарската банка Lombard Odier. И ако за общественото мнение липсата на промяна в потребителските цени е добре дошло, икономистите се опасяват, че подобно явление може да се окаже началото на продължителна фаза на вяла конюнктура. Валутна война? За Доналд Тръмп,  който току-що влезе в предизборна кампания  за втори мандат на вота през 2020 година, поскъпването на долара, синоним на загуба на конкурентоспособността на американския износ, би била твърде лоша новина. Президентът на САЩ наистина в голяма степен възстанови търговската мощ на САЩ спрямо Китай, но също и в отношенията с европейците, които заплашва най-вече с евентуални унищожителни мита за автомобилната промишленост. И той очаква УФР да му подаде ръка, за да може един от най-дългите цикли на растеж в съвременна американска история да може да продължи още. Стана известно, че Белият дом активно е проучвал през февруари възможността Джером Пауъл да бъде лишен от президентския пост на УФР и да стане отново обикновен член на управителния съвет. \"Все повече политици вярват, че централните банки имат отговор на всички проблеми\", обяснява Брайън Култън, главен икономист на рейтинговата агенция Fitch. \"Поради тази причина се поражда напрежение\". Управителят на Banque de France Франсоа Вилроа, споменаван като вероятен наследник на Марио Драги във Франкфурт, предупреди, че централните банки не могат да действат като с \"вълшебна пръчица\", за да \"поправят щетите\" в икономиката като нанесените от протекционистките офанзиви на Доналд Тръмп. Марио Драги пък призова ръководителите на еврозоната \"по-бързо\" да си осигурят реална ударна сила за общия бюджет, за да не оставят ЕЦБ сама да се бори срещу насрещните икономически ветрове. Това си остава една все още далечна перспектива:  в края на миналата седмица  бе необходима една нощ на мъчителни преговори, за да успеят европейските финансови министри да \"родят\" крехко споразумение по принципа на евентуален бюджет на еврозоната. И то без да решат деликатния въпрос за финансирането на един такъв механизъм, който разделя страните на представители на юга, привърженици на по-голяма солидарност, и на севера, начело с Холандия, които пък настояват за строг бюджет. /БТА", "date": "2019.06.21", "title": "След търговския спор Европа и САЩ може да тръгнат и към валутен конфликт"}
{"url": "https://www.dnevnik.bg/bulgaria/2019/06/21/3928176_ohranata_na_sofiia_praid_ot_756_policai_e_struvala_91/", "text": "Охраната на  шествието \"София прайд\"  тази година, което се проведе на 8 юни, е била осигурена от 756 полицаи и е струвала 91 455 лева, съобщи днес в рамките на парламентарния контрол вицепремиерът и министър на отбраната Красимир Каракачанов. В него са участвали между 2000 и 3000 души. Въпросът беше зададен от парламентарната трибуна от депутата от \"Атака\" Десислав Чукалов. През миналата седмица лидерът на организацията  Волен Сидеров поиска оставката на Каракачанов  заради \"похарчените милиони за охрана на \"София прайд\". Днес вицепремиерът с ресор вътрешен ред и обществена сигурност отбеляза, че в сравнение с предишните подобни прояви са били ангажирани по-малко служители на МВР и осигуряването на мероприятието е струвало по-малко. През 2015 година полицаите са били 848, а през 2016 г - 1215. Дадените пари са съответно 94 590 и 149 982 лева. В провелия се по същото време  \"Поход на семейството\"  са участвали 400 души, пазени от 42-ма полицаи.", "date": "2019.06.21", "title": "Охраната на \"София прайд\" от 756 полицаи е струвала 91 455 лева, съобщи Каракачанов"}
{"url": "https://www.dnevnik.bg/sviat/2019/06/21/3928159_rusiia_podgotvia_zakon_za_zashtita_na_ruski_voenni/", "text": "Министерството на отбраната на Русия е подготвило законопроект, предвиждащ наказателна отговорност за унищожаване или повреждане на паметници на руски военни, включително в чужбина.  Текстът  е публикуван в портала regulation.gov.ru, където е предоставен за обществено обсъждане. Обхватът му е такъв, че в България например с него Русия би преследвала извършителите на подобни деяния не само срещу паметници на Червената армия, но и такива от Руско-турската война от 1878-79 г., военни гробища, музеи и всичко, което е определено - включително с решение на местни власти - за обект на воинската слава през вековете или нейни символи като паметника \"Альоша\" в Пловдив. В мотивите към законопроекта обаче достатъчно ясно е указано, че целта му е предимно защита именно на паметниците, издигнати след Втората световна война. Става дума за допълнение към член 243 от Наказателния кодекс, който иначе урежда унищожаване или повреждане на обекти на културното и историческо наследство на народите на Русия, природни комплекси, защитени от държавата обекти или културни ценности, включени в специален регистър. Военните предлагат допълнителна алинея \"Унищожаване или повреждане на символи на воинската слава на Русия\", в която изрично се посочва, че обхватът ѝ ще е и за обекти   гореизброеното и регистъра. Наказанията - глоби, принудителен труд и затвор Ако бъде одобрен в сегашния вид, на негово основание ще се налагат глоби до 3 млн. рубли (42 000 евро) и присъди за принудителен труд до 4 години или лишаване от свобода за същия срок. В случай че деянието е от група лица, които предварително са се наговорили, мотивирани са от ненавист или враждебност или използват сила, наказанието става между 2 и 5 милиона рубли (28-70 000 евро) глоба и затвор до 5 години. Министерството предлага и да се забрани достъп до страната на всички, които са причастни към унищожаване, повреждане или оскверняване на паметници. На такива лица ще бъдат блокирани активите в Русия и ще им се забрани да извършват каквито и да е сделки със собственост и инвестиции. При внасянето на предложението е записано, че се очаква то да бъде одобрено и да влезе в сила до декември 2019 г. За какви обекти става дума В него се изброява и за какви обекти става дума: - воински погребения и други места на погребване на загинали при защитата на Отечеството, - паметници, стели, обелиски и други мемориални съоръжения и обекти, увековечаващи паметта на загиналите при защитата на Отечеството, - посветените на изтъкнати военачалници и на дни на воинската слава и паметни за Русия дати, свързани със защитата на Отечеството, - мемориални музеи и паметни знаци на места на бойни действия - отделни територии, оформени като и исторически свързани с подвизи на загиналите при защита на Отечеството, включително извън пределите на Руската федерация. \"Законопроектът има за цел да бъде предупреждение по повод зачестилите случаи на унищожаване или повреждане на символи на воинската слава на Руската федерация, включително извън пределите ѝ\", се казва в законопроекта. \"Срещу изкривяването на историята\" Според авторите му \"това са престъпления с особена опасност за обществото, тъй като нанасят вреда не само на съществуващо имущество, на обществения ред и нравствеността, но и са насочени към изкривяване хода на историческите събития, способства за формирането на изкривено обществено съзнание и настроения, омаловажават ролята на въоръжените сили на Русия за поддържането на международния мир и сигурност, отричат решенията на Международния военен трибунал в частта му за осъждане завоевателната политика на фашизма и фактите за престъпленията на фашизма на окупираните територии\". За защита на обекти зад граница министерството предлага и допълване на член 244 от Наказателния кодекс, който иначе третира случаи на \"поругаване телата на умрели или местата, където са погребани\" \"Предвид разпространяването на указаната отговорност за обектите, намиращи се извън пределите на Руската федерация, държавата признава интереса на Руската федерация от тяхната охрана и криминализирането на съответните деяния, извършени отвъд границите на Руската федерация, в съответствие с член 12 от Наказателния кодекс.\" Член 12 определя, че руски граждани или чужденци, извършили зад граница престъпление \"против интересите, защитавани с настоящия Кодекс\", подлежат на наказателна отговорност, ако по извършеното от тях престъпление няма решение на съда на чуждата държава. Преди седмица с 45 срещу 30 гласа парламентът на Латвия  подкрепи  предложение да бъде обсъдена инициатива на над 10 000 души за премахване на Паметника на освободителите в Рига, издигнат през 1985 г. като символ на победата над нацизма. Решението от 13 юни е инициативата за контролирано взривяване или демонтиране от специализирана фирма да бъде предадена на парламентарна комисия за подготовка на законопроект.", "date": "2019.06.21", "title": "Русия подготвя закон за защита на руски военни паметници и символи в чужбина"}
{"url": "https://www.dnevnik.bg/sviat/2019/06/21/3928184_sasht_moje_da_ogranichat_rabotnite_vizi_za_indiici/", "text": "Съединените щати са уведомили Индия, че смятат да въведат ограничение за броя на издаваните работни визи H-1B за държави, които принуждават чужди компании да съхраняват данните си на територията на страната. Това съобщи агенция \"Ройтерс\", позовавайки се на трима източници, запознати с въпроса. Подобен ход би засилил напрежението между двете страни заради въпроси, свързани с митата и търговията. Миналата седмица САЩ отмениха търговски привилегии за Индия, а отговорът на Ню Делхи бяха повишените мита за някои американски стоки. Визите H-1B в САЩ са за временно наемане на чуждестранни работници в сектори, за които се изискват специализирани познания заедно с бакалавърска степен или определен трудов опит в същата дейност. Хиляди чужди граждани с ценни квалификации пристигат в САЩ всяка година по същата програма. Най-голям е делът на индийците, повечето от които работят в технологични компании - от около 85 хил. такива визи около 70% отиват при тях всяка година. Според високопоставени правителствени източници от Ню Делхи планът на САЩ предвижда да се въведе квота от 10 или 15% за индийците (тя на теория би важала и за други страни като Китай, Индонезия и Виетнам, които искат данните да се складират на местни сървъри). Източник от бизнес средите във Вашингтон потвърждава плана за \"Ройтерс\", но също допълва, че той не се отнася само за Индия. Все пак технологичният сектор на страната на стойност над 150 млрд. долара би пострадал от подобни планове. Големите индийски компании изпращат всяка година инженери и разработчици да работят с клиенти в САЩ, най-големия им пазар. Със същите визи Силициевата долина също наема служители. Другата седмица американският държавен секретар Майк Помпео ще започне от Индия обиколка в няколко азиатски държави. Страната води спор с компании като \"Мастъркард\" и с Вашингтон заради правилата за съхраняване на разплащателни данни на сървъри на нейна територия. В момента се подготвя и нов закон, с който ще се въведат подобни строги правила и за информация, която клиенти в Индия биха определили като \"деликатна\".", "date": "2019.06.21", "title": "САЩ може да ограничат работните визи за индийци, твърди \"Ройтерс\""}
{"url": "https://www.dnevnik.bg/sport/2019/06/21/3928197_genialni_otigravaniia_sporove_sus_supernik_i_sudii/", "text": "Когато иска да играе сериозно,  Ник Кириос  е един от най-добрите тенисисти в света. Австралийският състезател обаче често е зает със странични дейности и го доказа за пореден път на турнира в \"Куинс\". В четвъртък Кириос трябваше да изиграе два мача в рамките на ден, в които освен с някои невероятни отигравания се отчете и с буйния си нрав и невъздържано поведение. В срещата с Роберто Карбаес Баена, завършила с успех 7:5, 6:3 за австралиеца, той започна да спори с рефера. Претенциите на Кириос бяха за неотсъдена двойна грешка. \"Това е смешно, човече, смешно като шапката ти. Дори не грее слънце, а топката беше аут. Няма как да играя на 100%, когато съдията на линията манипулира мача\", каза австралиецът. Между сетовете той реши, че е по-интересно да гледа двубой на съседния корт, а след това започна да си говори сам и да се укорява между точките. \"Мързеливецо, какво си мислиш, че ще стане, като играеш FIFA до 3 през нощта\". Все пак двубоят завърши с успех на австралиеца, а той демонстративно извади телефона си още на корта, за да провери нещо. Шоу с марка \"Кириос\" имаше и във втория му мач срещу таланта Феликс Оже-Алиасим, който преди това  отстрани Григор Димитров . Австралиецът загуби със 7:6 (4), 6:7 (3), 5:7, но още преди започването на мача се включи със закачки с феновете. Когато мачът вече не беше в негова полза и Оже-Алиасим играеше значително по-добре, Кириос започна и да спори с феновете край корта. Все пак Кириос показа богатия си арсенал от удари и изпълнения, с които зарадва публиката в Лондон. Изпълненията му не са първите невъздържани прояви през годината. На турнира от сериите \"Мастърс\" в Рим Кириос загуби мач служебно, след като се скара със съдия и  хвърли стол на корта .", "date": "2019.06.21", "title": "Гениални отигравания, спорове със съперник и съдии – шоуто на Ник Кириос (видео)"}
{"url": "https://www.dnevnik.bg/politika/2019/06/21/3928161_v_pismo_peevski_i_dps_prizovavat_borisov_da_si_reshi/", "text": "В писмо до премиера Бойко Борисов депутатите от ДПС Мустафа Карадайъ, Делян Пеевски, Йордан Цонев и Халил Летифов изразяват своето учудване, че въпреки \"консултациите\" между двете партии предложенията на ДПС за безплатни детски градини и отпадане на данъка върху добавената стойност (ДДС) на книги, учебници и научна литература с процедурни хватки не са придвижени за гласуване в Народното събрание. Предложенията са в актуализацията на бюджета, която стартира с цел намаляване на партийните субсидии от 11 на 1 лев на глас, но днес  окончателното й приемане бе отложено за следващата седмица . Официално от ГЕРБ обявиха, че причина за отлагането е неготовият доклад за второ гласуване на водещата бюджетна комисия, където предложенията бяха разгледани вчера. Лидерът на НФСБ Валери Симеонов пък обяви, че отлагането е по негово искане. От думите на председателя й Менда Стоянова се разбра, че текстовете за детските градини и ДДС въобще не са подлагани на гласуване, тъй като са извън обхвата на законопроекта. Според Йордан Цонев учудването на ДПС идва от факта, че предложенията им не са приети, въпреки че Бойко Борисов публично е казал, че одобрява идеите и те трябва да бъдат реализирани. \"В писмото си казваме, че ние отказваме да повярваме, че грижата за българските деца може да е извън обхвата на този закон, и призоваваме да реши коалиционните си проблеми така, че да не бъдат в ущърб на българските деца, в ущърб на българската наука, култура и образование\", обяви Йордан Цонев в парламента. Попитан дали ако идеите за безплатни детски градини и нулева ставка на ДДС върху книги и учебници не бъдат приети, ДПС ще преразгледа идеите си за партийните субсидии, той каза, че ще видят. \"Мъничкият коалиционен партньор е поискал отлагане на законопроекта с аргумента, че това не било в тяхната програма и не можело ДПС да прави такива предложения. Аз днес от трибуната казах, че политическите идеи нямат патент, първо. И второ - не е добре институция с толкова нисък рейтинг като българския парламент да прави такива процедурни хватки\", обяви Цонев в коментар защо актуализацията на бюджета е отложена. Според него аргументите са нелепи. \"Нелепо е и изказването на Валери Симеонов, че консултациите (бел. авт. - между ГЕРБ и ДПС) подменяли вота на избирателите. Да припомня на мъничкия коалиционен партньор, че вотът на избирателите от европейските избори показва друго - тяхното смаляване и изчезване. Така че - ако се съобразяваме с вота от май, точно обратното трябва да е\", каза още депутатът от ДПС.", "date": "2019.06.21", "title": "В писмо Пеевски и ДПС призовават Борисов да си реши коалиционните проблеми"}
{"url": "https://www.dnevnik.bg/sport/2019/06/21/3928206_chelsi_naznachi_petur_cheh_za_tehnicheski_suvetnik/", "text": "Петър Чех е новият технически съветник на \"Челси\", обявиха от клуба в петък сутринта. Бившият чешки вратар, който прекара 11 години при сините в периода 2004-2015 г., ще помага за подобряване на връзките между академията и първия отбор. Чех прекрати активната си кариера в края на май, когато изигра последния си мач за \"Арсенал\". Той беше именно срещу \"Челси\" във финала в Лига Европа,  загубен от \"артилеристите\" с 1:4 . Чехът прекара в Англия 15 години, в които изигра 633 мача за двата лондонски клуба. Чех спечели и 18 трофея с двата отбора. \"Доволни сме, че върнахме Петър в неговия дом. По време на състезателната си кариера с \"Челси\" той спечели сърцата на феновете и е един от най-успешните ни футболисти. Винаги сме искали той да се върне и сега успяхме да го изпълним\", каза директорът Марина Грановская, която ще бъде пряк началник на бившия вратар. Чех обеща да помогне на \"Челси\" да продължи успешната традиция, която е изградил в последните 15 години. \"Това е ново предизвикателство за мен, но ще използвам целия си опит. Чувствам привилегия да започна работа именно в клуб като \"Челси\", каза вратарят. Клубът търси нов мениджър преди началото на сезона във Висшата лига, след като  Маурицио Сари напусна , за да поеме \"Ювентус\". Фаворит за поста е бившият играч на тима  Франк Лампард , който води \"Дарби каунти\". \"Челси\" ще трябва да се справя и без голямата си звезда Еден Азар, който премина в \"Реал\" (Мадрид).", "date": "2019.06.21", "title": "\"Челси\" назначи Петър Чех за технически съветник"}
{"url": "https://www.dnevnik.bg/politika/2019/06/21/3928200_iztrebitelite_shte_budat_plateni_s_aktualizaciiata_na/", "text": "Бюджетът за тази година ще бъде актуализиран със сумата, нужна за покупката на осем изтребителя F-16 от САЩ. Това обяви пред журналисти в Брюксел премиерът Бойко Борисов, където участва в Европейския съвет. Одобрената от Народното събрание цена, която България да плати за изтребителите, беше 1.8 млрд. лв. В началото на годината парламентът даде мандат за преговори със САЩ и разреши промяна на тази пределна цена. Снощи се разбра, че офертата на САЩ за самолетите е 2.2 млрд. лв. Още четете  тук . \"В момента военното министерство получи оферта от Съединените щати, обсъждат я, водят финални преговори и тъй като тези пари ги няма в бюджета, стигнем ли до подписване на договор, ще влезем в парламента, ще актуализираме бюджета съответно, ще се дадат тези пари от резерва, който имаме\" (вероятно има предвид излишъка - б. а.), обяви Борисов. Междувременно вчера Министерството на финансите пласира при голям интерес държавни ценни книжа за 300 млн. лв. Зам.-министърът на финансите Росица Велкова обясни, че част от парите ще бъдат използвани за плащането на изтребителите. Повече за новия дълг четете  тук . Българският преговорен екип има още около два месеца да довърши преговорите, преди да се стигне до договор. Сделката трябва да бъде одобрена и от парламента. България най-вероятно няма да успее да договори разсрочено плащане  според министъра на финансите Владислав Горанов . Той смята, че България може да си позволи да плати цялата сума за купуване на F-16 наведнъж. Министърът на отбраната Красимир Каракачанов няколко пъти заявява, че  м аксималната нормална сума , която България може да си позволи за 8 изтребителя F-16, е 2 млрд. лв. Коалиционният съвет ще обсъди субсидията На въпрос, свързан с намаляването на партийната субсидия, чието гледане на второ четене в Народното събрание бе отложено днес (повече четете  тук ), Борисов обясни, че темата ще бъде обсъдена идната седмица на съвет на коалицията, но ГЕРБ ще отстоява предложението си тя да бъде намалена от 11 на 1 лев на глас. Определи ситуацията като \"ревност в предложенията кой колко пари да похарчи в държавата, за да станат безплатни колкото може повече неща - всички партии имат подобни предложения\". Посочи, че по-малко са предложенията как да се съберат повече приходи в държавата. \"А това правим ние, в правителството – как да привлечем повече инвеститори, как да се вдигне брутният вътрешен продукт\", посочи Борисов. \"Поискал съм статистика за целия преход и когато ви дам графиката, ще видите кои години буквално са загубени за България по време на прехода и сега в последните години как е\", добави Борисов.  \"Цялата схема с водещите кандидати не можа да проработи\" Всички партии признават, че техният водещ кандидат не може да събере необходимата подкрепа, за да бъде гласуван в парламента за председател на новата Европейска комисия, коментира още Борисов, след като се разбра вчера, че и подкрепяният от ЕНП, към която е ГЕРБ, Манфред Вебер (повече четете  тук ) не събира достатъчно подкрепа за поста. \"Цялата схема с водещите кандидати не можа да проработи. Шансовете на всички са еднакво малки към днешна дата\", обяви Борисов. Премиерът отбеляза, че държавните и правителствените ръководители предстои да се съберат отново в края на месеца. \"На тото не трябва да играем, несериозно е\", каза още Борисов. Според него партията, победила на европейските избори, трябва да излъчи председател на Европейската комисия. Тези, които се бориха на изборите, само те не могат да участват в състезанието, а всеки друг европейски гражданин може, заключи той.", "date": "2019.06.21", "title": "Изтребителите ще бъдат платени с актуализацията на бюджета, обяви Борисов"}
{"url": "https://www.dnevnik.bg/bulgaria/2019/06/21/3928224_evgeni_krusev_otiva_na_sud_-_oblagodetelstval_dji_pi/", "text": "Специализираната прокуратура официално съобщи, че е  предала на съд бившия зам.-кмет по транспорта  в Столична община Евгени Крусев за нарушаване на Закона за обществени поръчки и ощтяване на Столична общината с 919 863.55 лв., като с действията си е облагодетелствал \"Джи Пи груп\". Крусев е предаден на съд за това, че в периода от 27 юни 2018 г. до 5 декември 2018 г. в качеството си на длъжностно лице, заемащо отговорно служебно положение, е нарушил служебните си задължения по Закона за обществените поръчки, както и задълженията, възложени му със заповед на кмета. Крусев е предприел действия за съществено изменение на сключения договор с \"Джи Пи груп\" АД за обществена поръчка и така набавил облага за фирмата, а Столична община била ощетена, твърдят от прокуратурата. Щетите са от платени на дружеството строително-монтажни работи на завишени цени в размер на 621 194.01 лева с ДДС, както и платени неизпълнени строително-монтажни работи в размер на 298 669,54 лева с ДДС – или общо 919 863.55 лева с ДДС. Завишените цени в полза на \"Джи Пи груп\" се определят от разликата в офертната цена на обществената поръчка на спечелилия и класирания на второ място участник, който предложил същата подложка на релсовия път, положена при изграждане на трасето. Според обвинението Евгени Крусев е съзнавал деянието си. Знаел е, че нарушава нормативните изисквания за изменение на обществени поръчки и възложените му с длъжностна характеристика и заповед задължения. Неправомерно е създал облагодетелстващи условия за дружеството при участието в процедурата по избор на изпълнител, довели до отстраняване на участник в резултат на предложен различен вид конструкция при изработване на виброизолационна система. Евгени Крусев е с най-леката мярка за нeотклонение \"подписка\" и има забрана да напуска страната. Предстои Специализиваният наказателен съд да насрочи дата за разпоредително заседание по делото.", "date": "2019.06.21", "title": "Евгени Крусев отива на съд - облагодетелствал \"Джи Пи груп\""}
{"url": "https://www.dnevnik.bg/politika/2019/06/21/3928236_bsp_prizova_za_obedinenie_sreshtu_upravlenieto_na_gerb/", "text": "В традиционните петъчни декларации в парламента основните политически опоненти БСП и ГЕРБ се скараха за партийните субсидии и кой от кого трябва да пази държавата. По-рано днес бе  отложено окончателното гласуване на намаляването на партийните субсидии на 1 лев на глас  и отпадането на ограниченията за финансиране на формациите от бизнеса. Лидерът на БСП Корнелия Нинова обяви, че имало тотална подмяна в държавата - искането на хората за 1 лев на глас субсидия за политическите партии било подменено с опит за купуване на политици от олигарси; имало подмяна на управляващата коалиция и вече управлявали ГЕРБ и ДПС, които бяха постигнали консенсус за отворено финансиране на партиите; предложенията за решаване на проблеми като бедност, а именно исканото от БСП намаляване на ДДС за някои храни на 5%, били подменени от процедурни хватки, т.е. останали извън доклада за крайно гласуване. \"И докато хвърляха прах в очите на хората за партийните субсидии, ЧЕЗ бе продадена на втората Гинка\", обяви още Нинова. Снощи се разбра, че  холдингът \"Еврохолд България\" АД се е споразумял да придобие бизнеса на чешката енергийна компания \"ЧЕЗ груп\" в България. След като каза, че е хубаво, че БСП, президентът, омбудсманът и граждански организации са реагирали срещу частното финансиране за партиите, Нинова призова всички хора независимо от възгледите си да се обединят, за да се запази правовата държава у нас, тъй като властта била безконтролна. В отговор депутатът от ГЕРБ Тома Биков обяви, че ГЕРБ управлява страната нормално и стабилно и работата й е да пази държавата от БСП, която трябвало да реши вътрешните си проблеми. Той каза, че колкото и избори да изгуби БСП, лидерът й явно няма да промени поведението си. \"Вашата работа е кой ще ви бъде лидер. Нашата е да пазим държавата от вас. В момента не сте в състояние да провеждате адекватна политика\", каза още Биков.", "date": "2019.06.21", "title": "БСП призова за обединение срещу управлението на ГЕРБ и ДПС"}
{"url": "https://www.dnevnik.bg/sviat/2019/06/21/3928240_roiters_trump_predupredil_iran_za_predstoiashta/", "text": "Президентът на Съединените щати Доналд Тръмп е изпратил на Иран съобщение, в което се говори за неизбежна американска атака. Това пише агенция \"Ройтерс\", като се позовава на ирански представители. Материалът на \"Ройтерс\" се появи часове  след като в. \"Ню Йорк таймс\" съобщи , че президентът е одобрил удар срещу Ислямската република, но размислил в последния момент. След този текст е бил и телефонният разговор с представителите на Техеран. \"В съобщението си Тръмп казва, че е срещу каквато и да било война и иска да говори с Техеран по няколко въпроса,\" казва един от правителствените служители. \"Дава кратък период, за да отговорим, но незабавният отговор на Иран бе, че върховният водач (аятолах Али) Хаменей е човекът, който трябва да реши по този въпрос.\" \"Атака срещу Иран би имала последици\" \"Дадохме да се разбере, че водачът ни е против преговори, но посланието ще му бъде предадено, за да вземе решение\", коментира и друг представител съобщението от Тръмп, предадено на Иран с посредничеството на Оман. Последният чул от Техеран, че \"всяка атака срещу Иран би имала регионални и международни последици\", обяснява същият представител. Напрежението между САЩ и Ислямската република расте от седмици. Вашингтон обвинява Техеран, че планира нови операции в Близкия изток  и че напада петролни танкери около Персийския залив . Вчера иранска ракета  свали американски дрон  и двете държави спорят дали устройство е прелитало над международно въздушно пространство или не. В материала на \"Ню Йорк таймс\" се обясняваше, че военновъздушните сили на САЩ вдигнали бойни самолети, а корабите са били в бойна готовност за атака, но дошла обратната заповед.", "date": "2019.06.21", "title": "\"Ройтерс\": Тръмп предупредил Иран за предстояща американска атака"}
{"url": "https://www.dnevnik.bg/analizi/2019/06/21/3928245_falshifikatite_v_sofiia_kakvo_ne_nauchihme/", "text": "Галерия \"Структура\" в София стана обект на най-големия арт скандал в България за последните години. Той бе предизвикан от изложбата \"Модернизъм и авангард. Българската перспектива\" със 100 произведения от колекцията на Николай Неделчев. Изложбата, придружена от респектиращ каталог, сама по себе си беше сензационна, защото показваше невиждани образци. Някои - на известни художници от периода, други - на малко познати и почти непознати автори. Още заглавието заявяваше претенция за откритие. И то не на отделна творба или автор, а на цял художествен пласт в българското изобразително изкуство. А именно: модернизмът в България между двете световни войни - доста встрани от наложената представа за него и в много по-активен диалог със западноевропейските тенденции. Изложбата трябваше да отговори и на устойчивата културна интуиция, че българският модернизъм трудно стига до българската публика. Защото при появата си той е в противоречие с очакванията ѝ. След Девети септември - защото е подложен на идеологическа цензура, а след Десети ноември - защото вече няма памет за него, пък и не е попътен на пазарния интерес на колекционерите. И ето сега модернизмът най-после ни се явява такъв, какъвто близо век е съществувал извън нашия поглед. Чувството трябваше да бъде на радостно учудване и щеше да бъде такова, ако не бе помрачено от сянката на фалшификацията. Събитията се развиха бързо и в градация като във филм, посветен на катастрофа. Най-напред се чуха подозрения, че някои от работите не са автентични. После рисунка с подписа на Сирак Скитник и наименование \"Сън\" се оказа корица на \"Кама сутра\", издание на \"Pengiun\" от 2012 година. А рисунката на Мирчо Качулев \"Любов\" се оказа, че обезпокоително много прилича на портрет на Глен Клоуз, направен от популярния френски художник Киб. После в социалните мрежи, не без злорадо удоволствие, се надпреварваха кой ще намери и други изображения, реплики на които присъстват в изложбата със статут на оригинали. Накрая галеристката Мария Василева и тримата изкуствоведи, работили с нея, се принудиха да се извинят на публиката, че са допуснали фалшификати. Те свалиха разпознатите като такива (общо 14) и сезираха прокуратурата за измама. В крайна сметка изложбата беше закрита. Получи се същинско изкуствоведско криминале, което според изискванията на масовите жанрове предполага най-напред да разпознаем \"добрите\" и \"лошите\" в него. Това не изглежда трудно - лоши са колекционерът, галеристката и нейните изкуствоведи, а добри са онези, които ги разобличават. Бързо набра подкрепа хипотезата, че лошите участват в \"гигантска манипулация\" с намерение да вдигнат многократно цената на колекцията на Неделчев преди той да я продаде. И това, ако не бяха добрите, щеше да стане с показването ѝ в най-модната за момента софийска галерия и с обрастването ѝ с изкуствоведчески текстове, които ѝ приписват свръхстойност. Така работите в нея от маргинални, според канона на историята на българското изобразително изкуството, трябваше да сменят перспективата на самата история. Слаба точка в тази хипотеза е, че, ако лошите са знаели за фалшификатите и са мислили да се възползват от тях, не биха заложили на изображения с широк достъп в интернет. Което налага да се замислим и върху обратната хипотеза - тайният замисъл да не е в създаването на изложбата, а в разгарянето на скандала. Въобще, заслужава си да изчислим кой печели и кой губи от него, какви са преките му поражения и дългосрочните му ефекти върху българската артсцена. Донякъде поне оневиняващо за лошите е, че идентифицираните фалшификати не са живопис, а рисунки, чиято цена (3 500 лв.) едва ли би оправдала усилията за фалшифицирането им (дори само състаряването на хартията). Освен това те едва ли биха вървели на международния пазар. Всички са от \"една папка\" на един антиквар, към когото колекционерът Неделчев, известен вече с интереса си към модернизма, е бил специално насочен. Това навежда на мисълта, че са изфабрикувани за него. И то така, че ако \"захапе въдицата\", интернет търсачките веднага да го уличат. Разбира се, печална немарливост е фалшификатите да не бъдат разпознати преди да получат публичност. И то не толкова от страна на колекционера, който разбира главно от реклама и пиар, колкото от страна на изкуствоведите в галерията. Слаба утеха е, че ментетата са били сертифицирани (кой и защо има такова право е отделна тема) и че някои от тях са носили майсторски наподобени печати на издателствата \"Везни\" и \"Хемус\" (което вече е и документна измама). Ето ги и дългосрочните ефекти на скандала. Колекционерът Неделчев отпада от играта. Той не принадлежи на здраво оплетената мрежа на местни колекционери, която генерира мощ по различни линии - на бившата ДС, на настоящите едри капитали, на връзки с иманярите. А и освен това си позволява да разширява пазара на изкуството в посока, където да е пръв. Скандалът е удар и срещу кръга от артисти и изкуствоведи около Института за съвременно изкуство, защото към него принадлежи и Мария Василева. Те, след като бяха международно разпознати, се опитаха да придобият институционална власт и в страната, което предизвика съпротива в част от гилдията, политически подкрепена от бившия министър на културата. На принципа \"Къде го чукаш, къде се пука\" фалшификатите в \"Структура\" трябва да бламират кандидатурата за директор на Националната галерия на Яра Бубнова. Тя е лице на кръга и отдавна се търсят начини да бъде отстранена. И накрая от всичко това трябва да излезе, че комунистическият режим въобще не е имал проблем с модернизма. Ако нещо е било обект на цензура, то е фалшификат.", "date": "2019.06.21", "title": "Фалшификатите в София: какво (не) научихме"}
{"url": "https://www.dnevnik.bg/evropa/regioni/2019/06/21/3928247_tomislav_donchev_iljuziia_e_che_publichnoto/", "text": "Абсолютна илюзия е, че публичното финансиране, наливано в по-слаборазвитите райони, е панацеята, която ще реши проблема. Не бива да правим проекти и инициативи, които ще имат нужда следващото десетилетие отново да бъдат обект на публично финансиране, а трябва да търсим такива, които обръщат тенденциите. Това каза вицепремиерът Томислав Дончев по време на конференцията \"Бизнесът и регионите\", организирана в столичния хотел \"Хилтън\" от Българската стопанска камара и списание \"Икономист\", предаде БТА. Трите теми, които той постави пред присъстващите на форума, са свързаност, иновационна инфраструктура и развитие на регионално ниво. Дончев отбеляза, че там, където има транспортна свързаност, има перспектива. Според него големият проблем е неравноделното развитие на транспортната мрежа на територията на страната - най-вече фактът, че до-голяма степен северът от транспортна гледна точка е абсолютен анклав. Този проблем ще бъде колкото се може по-скоро решен, това си е ангажимент на държавата, допълни вицепремиерът. Според него обаче е време да се помисли за бизнес инфраструктурата. Индустриалните зони трябва да са стопанско мероприятие, коментира той и допълни, че цялата съпътстваща инфраструкутра - път, газ, вода, както и част от предварителните процедури, според него биха могли да са ангажимент на държавата. Трябва да имаме амбицията следващите четири - пет години в България да се \"самослучат\" или да бъдат подкрепени от държавата минимум шест - осем, а защо не поне 10 или 15 индустриални зони, отбеляза той и допълни, че това е част от т. нар. традиционна бизнес структура. По отношение на иновационната инфраструктура вицепремиерът посочи, че на тях не им харесва моделът, при който купуват научно оборудване за милиони, като появата му е предизвикана само от академичен каприз и четирима - петима учени му се радват. \"Само по-себе си не е лошо, но е много скъпо. Ако то всеки ден не носи някакъв ефект за икономиката, ако местните инженери, собственици, производители не ползват лабораторното оборудване да тестват, непрекъснато да проверяват нещо в работата си - от него няма смисъл\", каза Дончев и допълни, че до момента са създадени 14 звена от т. нар. иновационна инфраструктура - центрове за върхови постижения, лаборатории, паркове и продължават да градят още. Третата тема, която трябва да се обсъди на този форум, според вицепремиера е развиване на капацитета на регионално ниво. Има проблеми, които не са нито общински, нито републикански, а са регионални - те надхвърлят размера и размаха на общините и в същото време понякога не могат да бъдат регистрирани от държавата, коментира той и отбеляза, че областните администрации по закон и теоретично имат ангажименти към тези неща, а практически нито имат капацитет, нито финанси, нито опитност. Ако не развием капацитет за адекватно планиране, мислене, идентифициране на интервенции и инвестиции на местно ниво, ние добро управление на регионалното развитие няма как да имаме, каза вицепремиерът. Според него не е необходима нова институционална уредба, а моделите за финансиране да са такива, че да се позволява, когато има безспорна, смислена инвестиция, планирана на регионално ниво, тя да бъде финансирана или подпомагана.", "date": "2019.06.21", "title": "Томислав Дончев: Илюзия е, че публичното финансиране, наливано в по-слаборазвитите райони, е панацея"}
{"url": "https://www.dnevnik.bg/analizi/2019/06/21/3928230_za_partiinoto_finansirane_seriozno/", "text": "Управляващите от ГЕРБ са на път да произведат регулаторно салто-мортале с фатален край за политическия плурализъм в страната. В една реформа, течаща без дебат и с необяснима спешност, те искат да премахнат държавната субсидия за партиите и да ги направят напълно зависими от бизнеса. Аргументите, които се изтъкват, до един не издържат критика. Нещо повече, Йордан Цонев от ДПС открито призна в бюджетната комисия, че новият модел, който се въвежда, е по-лош от стария и ще доведе до зависимости. Защо ГЕРБ и ДПС конструират този модел тогава?   Това обяснява и бързането – поправките трябва да минат сега, за да не се преведат парите на партиите за втората половина от годината. За разлика от ГЕРБ БСП нямат финансов резерв и са изхарчили средствата си за кампании и собствена телевизия. ГЕРБ нямат нужда от такава своя трибуна, тъй като медийната империя на ДПС ги обслужва \"безплатно\" и всеотдайно. Както и БНТ напоследък; 2.  Затова сега, почти три години след  референдум за промяна на партийното финансиране, темата се вдига отново. Целта е \"Шоуто на Слави\" да има един популистки коз по-малко при метаморфозата си в политическа формация за местните избори. Вместо да се бори с популистките аргументи обаче, ГЕРБ предпочита да ги приеме като свои, за да намали шансовете на евентуални свои опоненти; 3.   Според Валери Симеонов (и не само според него) фирмите у нас дават пари основно на управляващите под страх, че ще бъдат изолирани от държавни поръчки и/или ще бъдат подложени на проверки и тормоз. При един модел на финансиране, базиран на корпоративни дарения, малките партии ще \"останат на сухо\".  Всички тези \"аргументи\" са скандални. Затова управляващите говорят за друго. За волята на народа, която уж била изявена на референдум. Този аргумент е обида за огромното мнозинство, което не подкрепи референдума за намаляване на субсидията и направи резултата му незадължителен. Другият официален аргумент е, че с новите \"отворени\" правила всъщност въвеждаме \"американския модел\". Та като въвеждаме нещо, нека знаем поне какво е то. Да започнем с \"европейския модел\" обаче. Като цяло в европейските държави има сериозно публично субсидиране за политическите партии. Щедри преки държавни субсидии са характерни за Германия, Франция, Австрия, Португалия, Скандинавия и много други страни. В много обсъжданата у нас Германия, в която уж партиите получавали по едно евро за глас, нещата са много по-сложни. Първо, там партиите получават субсидия на глас както за парламентарни, така и за европейски избори (което на практика удвоява сумата). Второ, държавата съфинансира частните дарения за партиите – за всяко набрано малко по размер дарение и членски внос (да кажем – 100 евро), държавата добавя към него 30- 40% (30-40 евро). Така партиите се стимулират да търсят подкрепа от широк кръг хора. Трето, партиите получават както федерално, така и местно финансиране в лендерите. Четвърто, партийните фондации – а всяка от партиите има такава – получават отделна субсидия, която е за образователна и външно политическа дейност. Тази субсидия е съпоставима с чисто \"партийната\" субсидия. Като съберем всички тези числа, финансирането на немските партии става далеч по-щедро от нашето. Нещо повече обаче. В Германия партиите по време на кампании имат право на свободен/субсидиран достъп до публично лицензираните медийни оператори. Не само до притежаваните от държавата медии, а и до комерсиалните телевизии с национален лиценз. Това би било анатема у нас. Тъй като медийните разходи са основното перо на партиите, свободен или субсидиран достъп до тях е от ключово значение. Във Великобритания, например, няма пряка финансова подкрепа за партиите, но те имат подобен свободен достъп до национално лицензираните оператори по време на кампании. Нещо повече, там на партиите е забранено на купуват допълнителен медиен достъп. Общата логика на европейския модел е следната. Държавата осигурява публичен ресурс на партиите, за да предотврати зависимости от бизнеса и за да постави партиите в сравнително  условия за надпревара. Немският модел дава специални бонуси на по-малките партии, например: субсидията за първите няколко получени процента от гласовете на изборите е по-щедра, от тази за останалата част от гласовете. Равните условия на състезание и плурализма на партийната система са ценности, които европейският модел на финансиране защитава. Затова в почти всички държави освен публичното финансиране съществуват и ограничения върху изразходването и даряването на средства за политика. Нашият модел, особено от 2005 г. насам, е типичен европейски модел. Той не е с нищо изключителен освен в очите на тези, които не познават ситуацията в другите държави. Този модел не е просто технически, а е идеологически и конституционно различен от европейския. В САЩ \"парите са слово\" – харченето на пари е политическа реч, защитена строго от Първата поправка на конституцията. Държавата не може да налага тавани на харченето – това се третира като цензура. Нещо повече, държавата не може, както в Европа, да цели равенство на състезанието или политически плурализъм в своята регулация: политическите пари са право на свободно слово и който ги има, може да си ги използва неограничено. Тази логика е установена през 1976 г. в едно знаменателно решение  на Върховния съд на САЩ. Все пак обаче има едно основание, на което известни ограничения в САЩ могат да се въвеждат. И това е борбата с корупцията и впечатлението за корумпираност. На тази основа в модела, установен след скандала \"Уотъргейт\" от 1972 г., се налагат следните правила: - Даренията за кандидати-партии за федерални избори са силно ограничени – до около USD 1000. Ако сте богат кандидат, може да харчите собствените си пари без лимит. Но ако разчитате на дарения, трябва да ги събирате от много дарители на малки порции. Това ограничение е наложено, за да не се създава впечатление за корупция: размяната на големи суми пари според върховните съдии води до такова впечатление; - Корпорации (фирми и профсъюзи) нямат право да даряват пари на партии и кандидати. Това правило съществува още от 1911 г., но реално започва да се прилага едва след Уотъргейт. За да опитат легално да го избегнат, корпорациите са създали така наречените PACs ( Political Action Committees). В тях членовете на корпорацията – акционери или служители/работници – даряват всеки до индивидуалния лимит (ок. USD 1000). С така набраните средства (които в крайна сметка са пак от индивиди), корпоративният фонд вече може да дарява на кандидати и партии; - За президентски избори (без предварителните избори) има схема за публично финансиране. Тя е доброволна – ако кандидат се съгласи на нея, приема да спазва таван на изразходваните средства. През последните години президентът Обама реши да не използва тази схема и това беше прецедент – той бе в състояние да набира огромни суми от малки дарители и затова отказа да се съобрази с тавана на публичната схема; - През 2010 г. Върховният съд на САЩ взе ново, доста противоречиво решение, според което корпорациите могат да изразходват директно пари за политически цели без да създават PACs (Citizens United v. FEC). Но с една много сериозна уговорка – те не могат да даряват на кандидати и партии, но могат да водят собствени кампании по определени теми (issue advertising). Корпорациите не могат директно да кажат \"Гласувай за X\", но могат да направят кампания за абортите или за притежаването на оръжие, например. След това решение започнаха да се създават т.нар. super-PACs, които са корпоративни фондове за независими кампании, некоординирани пряко с кандидат или партия. Този модел беше оправдан с правото на свободно \"корпоративно говорене\" – на корпорациите им бе дадена същата свобода на словото, каквато и на хората. В крайна сметка американсият модел води до две неща. Първо, неограничено изразходване на средства от кандидати и партии, но средства набирани от малки, индивидуални дарения (или от собствено богатство). Второ, неограничено харчене на средства от корпорации в собствени кампании по определени теми. Тази възможност отнема контрола върху политическото финансиране от политически играчи и го прехвърля към корпоративни: корпорациите в някакъв смисъл стават по-силни и влиятелни от партиите при разпределение на политическия ресурс. Затова и напоследък кандидати, които не са харесвани от ръководството на партията, започнаха да печелят вътрешните избори системно (и Обама, и Тръмп).  Всеки, запознат с американския модел, ще види, че това, което се предлага у нас, има малко общо с американските правила. Първо, предлага се корпорации да даряват директно на партии и кандидати. Второ, предлага се даренията за партии и кандидати да са или без лимит, или с много висок лимит. И сега у нас този лимит (от 10 000 лева) е доста по-висок от тавана в САЩ. Трето, предлага се не фирмите, а политическите партии да имат монопола върху финансирането – корпорациите у нас нямат право на независими кампании (и слава Богу). Т.е. това, което се предлага у нас е модел на сливане, срастване между партии и бизнеси, които ще могат свободно да си прехвърлят пари. Без ограничения. Американският модел иска да прекара ясна граница между партия, кандидат и корпорация. Нашият модел иска да ги слее и демонстрира, че те всъщност са едно цяло. Както ДПС е синтез между партия и бизнес империя, такива трябва да са всички. Който няма обръчи, няма да яде. И не на последно място, американският модел действа за големи, плуралистични пазари, където влиянието на едно икономическо лоби се уравновесява от другите. Да, в САЩ са силни производителите на оръжие, но са силни и Google и Холивуд и други индустрии с различни политически възгледи. У нас официалното сливане на бизнес (олигополен или монополен) и политика би довело до край на политическия плурализъм. Това, което се случва в медиите, е индикация за процесите и в политическата сфера. В крайна сметка сливането на бизнес и политика във финансирането на партиите ще засили \"пленеността\" на българската държава.  Всичко това са последици, които не могат да бъдат оправдани с факта, че в един прекрасен ден всички станахме \"американци\". ", "date": "2019.06.21", "title": "За партийното финансиране сериозно"}
{"url": "https://www.dnevnik.bg/razvlechenie/2019/06/21/3928249_djeims_bond_poluchi_kralska_vizita/", "text": "Британският принц Чарлз се появи на снимачната площадка на най-новия филм от поредицата за Агент 007, който в момента се снима в \"Пайнууд студиос\" край Лондон, разказва \"Ройтерс\". 70-годишният престолонаследник, който е патрон както на Британския филмов институт, така и на британските разузнавателни служби, се срещна с актьора Даниел Крейг, който изпълнява главната роля за пети път в поредицата от общо 25 филма. На срещата присъстваха още Ралф Файнс и Наоми Харис, които играят съответно ролите на главата на тайните служби М и Мънипени. По време на обиколката в чест на приноса на поредицата за британската филмова индустрия Крейг и Файнс показаха на принца офиса на М. Той наблюдава и снимачния процес на една от сцените през мониторите на екипа, след което Крейг му показа и две от известните коли \"Астън Мартин\". В началото на юни член от екипа пострада по време на снимките на контролирана експлозия. През май на снимачната площадка лека травма на глезена получи и Даниел Крейг, който прекъсна работата си в Ямайка, за да се подложи на лека операция. Известен засега с работното заглавие \"Бонд 25\", филмът е режисиран американеца Кари Фукунага. Сред новите попълнения в екипа е и сценаристът Фиби Уолър-Бридж. Носителят на тазгодишния \"Оскар\" за главна мъжка роля Рами Малек ще влезе в образа на злодея, а на екрана като Ем и Кю отново ще се завърнат Ралф Файнс и Бен Уишоу. В познатите дамски образи ще са и Наоми Харис като Мънипени и Леа Сейду, която отново ще е Маделин Суан от \"Спектър\" от 2015 г.", "date": "2019.06.21", "title": "Джеймс Бонд получи кралска визита"}
{"url": "https://www.dnevnik.bg/politika/2019/06/21/3928262_v_gerb_ne_sa_mislili_za_zabrana_na_boini_porodi/", "text": "Към този момент не сме предложили такива текстове, каза депутатът от ГЕРБ Десислава Атанасова на въпрос на \"Дневник\" дали се обсъжда забрана за отглеждане на бойни и агресивни породи кучета. Атанасова е един от вносителите на промените в Закона за ветеринарномедицинската дейност. Те предвиждат санкцията за собственици на агресивни кучета, които ги извеждат без повод и намордник, да бъде повишена от 100 лв. на 1000 лв. С 500 лв. ще бъдат глобявани тези, които разхождат кучетата си на детски площадки и на места, обозначени от общините със забранителни знаци, а с 300 лв. собственици на кучета над 5 килограма, които ги пускат свободно или ги извеждат без каишка. \"В момента законът в неговите разпоредби задължително е разпоредил всички породи кучета да са с повод. Ние облекчаваме разпоредбата по отношение на съвсем малките породи, но предлагаме по-категорични мерки за по-големите и по-обществено опасни породи\", допълни Атанасова. Повод за проекта за промени е трагичният случай край село Владо Тричков в Искърското дефиле, където  агресивни кучета нахапаха и убиха млад мъж . Кучетата, които са от породата кане корсо, са били агресивни и преди. Такива породи се отглеждат за незаконни боеве със залагания. В някои страни отглеждането на бойни породи е забранено или се изисква животните да преминат обучение. Отворени сме към диалог, очакваме редица предложения от неправителствени организации и граждани, така че да изработим едни подходящи за нашите условия разпоредби условия, каза Атанасова. Тя добави, че за по-малко от един ден са постъпили много идеи и становища Сред тях са санкции за общините, които не контролират собствениците на кучета, с чипирането на домашните любимци, с правилата и условията за приютите, със санкции за общините за неспазване на разпоредбите за ограничаването на популации, за незаконните развъдници. \"Изглежда, че темата трябва да бъде на дневния ред на обществото. Очаквам преди заседанието на ресорната водеща комисия, може би другата седмица, всички заинтересовани страни да пратят становища, за да можем да вземем добри и правилни решения. Стараем се да защитим обществения интерес. Разбира се, без да ощетяваме собствениците на домашни любимци\", каза Атанасова. \"Няма да се налагат глоби за собственици, ако разхождат кучетата си в обособените за това места и алеи. Няма да се налагат глоби за собственици на кучета, ако те ги използват при лов или извън урбанизирани територии, ако кучетата охраняват стада или за киноложки изложби\", допълни Атанасова. Попитана как се определят агресивните кучета, Десислава Атанасова обясни, че в момента в Закона за ветеринарномедицинската дейност има дефиниция за агресивно куче. \"Тя е от 2005 г., откогато е приет законът. Предполагам, че той е изготвен от експерти към Министерството на земеделието и храните\", добави тя. \"Агресивни кучета\" са кучета, които проявяват спонтанна неадекватна реакция, насочена срещу хора или животни, която в зависимост от силата и нейното естество би могла да доведе до нараняване или причиняване на смърт\", гласи определението в закона.", "date": "2019.06.21", "title": "В ГЕРБ не са мислили за забрана на бойни породи кучета"}
{"url": "https://www.dnevnik.bg/sviat/2019/06/21/3928254_liderut_na_pkk_prizova_kjurdite_za_neutralitet_na/", "text": "Прокюрдската Демократична партия на народите (ДПН) трябва да остане неутрална на повторните избори за кмет на Истанбул. Това поиска чрез адвокатите си лидерът на бойците от Кюрдската работническа партия (ПКК) Абдуллах Йоджалан, предадоха \"Ройтерс\" и \"Хюриет дейли нюз\". Йоджалан е в затвор на остров Имралъ в Мраморно море. Съобщението на адвокатите му се огласява два дни преди вота на 23 юни, който според повечето проучвания отново ще спечели кандидатът на опозицията Екрем Имамоглу. На 31 март, когато бяха редовните местни избори в Турция, Имамоглу, подкрепен от опозиционната Републиканска народна партия (РНП) и ДПН, спечели с преднина от хиляди гласове пред бившия премиер Бинали Йълдъръм, издигнат от управляващата Партия на справедливостта и развитието (ПСР). Тя оспори резултата в Истанбул, след като загуби властта и в останалите икономически центрове на Турция, а изборната комисия на страната уважи искането вотът да се състои отново. Колко влиятелен е Йоджалан \"Подходът на демократичен съюз на ДПН не трябва да е част от сегашните изборни дискусии. Значението на деморатичния съюз е, че той... настоява на неутралната позиция на изборите,\" пише Йоджалан според съобщението. Той не уточнява за кого трябва да гласуват избирателите на ДПН, които партията сега призовава отново да пуснат бюлетина за Имамоглу. Самият президент Реджеп Тайип Ердоган, който преди седмици даде на адвокатите на Йоджалан достъп до него за пръв път от години, коментира писмото на кюрдския лидер след публикацията му от Анадолската агенция. Ердоган, който ухажва кюрдите преди вота, каза, че в движението им в момента явно има \"борба за власт\". Половин ден след съобщението обаче ДПН обяви, че позицията на Йоджалан е в унисон с тази на партията, а президентът се опитва да противопостави лидера на ПКК и партията за своя полза. Ердоган използва помощта на Йоджалан, за да постигне примирие с ПКК през 2013 г., което прекрати 2 г. по-късно. Някои  анализатори прогнозираха , че президентът отново ще я потърси преди тези избори. Преди месец чрез първото от години послание, отправено чред адвокатите, лидерът на ПКК успя да прекрати  гладна стачка на кюрдски затворници . Остава обаче отворен въпросът колко кюрди биха се вслушали в каквото и да било послание на Йоджалан,  смятат други наблюдатели . Дава ли резултат новата стратегия Освен това в последно време държавният глава и ПСР смекчиха тона, говорейки за кюрдите - група, чиято основна партия ДПН често бива свързвана в посланията на управляващите с поддръжка на терористични дейности. Според \"Ройтерс\" в кюрдската общност, формираща около 15% от електората в Истанбул (град с 10.5 млн. избиратели), обаче има съмнения дали тези послания са искрени. Някои анализатори смятат, че проблемът е бил в атаките (и на 31 март, и на предишни избори) срещу прокюрдската партия както в големите градове, така и на югоизток, където тя е традиционно силна (въпреки успехите на ПСР на местните избори през 2014 г.). Тези действия отчуждиха кюрдите, макар източници от ПСР да смятат, че смяната на тона \"помага\" за привлане на част от общността. Йълдъръм, кандидат за кмет на Истанбул, дори посети Диарбекир в югоизточната част на страната по-рано този месец. Проучванията засега не отчитат сериозно подобрение в позициите на Йълдъръм. Агенция \"Конда\" отчете в неделя преднина за Имамоглу с 54% от вота. Само в едно от други седем проучвания за последните две седмици бившият премиер печели вота, като разликата между двамата варира от един до шест пункта.", "date": "2019.06.21", "title": "Лидерът на ПКК призова кюрдите за \"неутралитет\" на изборите в Истанбул"}
{"url": "https://www.dnevnik.bg/biznes/2019/06/21/3928297_samo_1_sluchai_na_afrikanska_chuma_otchitat_vlastite/", "text": "Властите са открили само 1 нов случай на африканска чума по свинете - на 6 юни, при диво животно. Въпреки това мерките за превенция и контрол на болестта продължават да се изпълняват. Това съобщи ведомството след провеждането на редовно заседание на Координационния съвет за превенция на заболявания по животните към министъра на земеделието. Свиневъдните асоциации са уверили, че всички предписани мерки се изпълняват и редовно се подават проби за изследвания. От Българската агенция по безопасност на храните уточниха, че в близост до районите, където са открити случаи на заразени животни, се спазват стриктно ограничителните мерки за сигурност и придвижване. Те припомнят, че в 20-километрова зона от големите индустриални ферми не се допуска отглеждане на животни в така наречените \"задни дворове\". Общото мнение е, че тази мярка ограничава възможността за пренасяне на зараза между малките индивидуални стопанства и индустриалните ферми. Заместник-министърът на земеделието Янко Иванов информира, че продължава участието на екипи на агенцията по храните в проверките на граничния контрол на входно-изходните точки на страната. Нашите експерти информират преминаващите граждани за опасността от трансгранично пренасяне на заразата. Целта на общия контрол е ограничаване вноса за лична употреба на продукти, съдържащи свинско месо, произведено на друга територия. Иванов посочва, че се прилага и предписанието за събиране и обезвреждане на отпадъците по пътищата с международен трафик. На заседанието е обсъдена необходимостта от актуално обследване на популацията на дивата свиня преди новия ловен сезон. По мнението на заместник-министъра на земеделието Атанас Добрев това е необходимо, за да се прецени необходимостта от съдействие от страна на ловната общност за навременно откриване и неразпространение на заболяването. Ще се обследва и целостта на оградата по границата с Румъния, която бе поставена миналата година, за да спре движението на диви животни между двете стани и така да се ограничи заразата. Съветът беше създаден през юни миналата година за координиране на мерките срещу стопански значими заболявания по животните.", "date": "2019.06.21", "title": "Само 1 случай на африканска чума отчитат властите за последните месеци"}
{"url": "https://www.dnevnik.bg/bulgaria/2019/06/21/3928277_sudut_prekrati_deloto_za_konfiskaciia_sreshtu_hristo/", "text": "Софийският апелативен съд (САС) прекрати делото за конфискация срещу Христо Бисеров и семейството му, след като прие, че гласуваните от парламента спешни законодателни промени, с които изрично се регламентира, че гражданската конфискация не е обвързана с наказателното дело, противоречат на правото на Европейския съюз (ЕС). Информацията  съобщи \"Капитал\" . Председателят на САС Даниела Дончева е председател на състава и докладчик по делото. Процесът бе заведен срещу Бисеров, съпругата му Мария и доведения му син Ивайло Главинков. В определението си САС се позовава на това, че промяната в Закона за противодействие на корупцията и отнемане на незаконно придобитото имущество (ЗПКОНПИ) от 3 януари 2019 г. ясно и недвусмислено противоречи на Директива 2014/42/ЕС за обезпечаване и конфискация на средства и облаги от престъпна дейност в Европейския съюз. Според промените в закона няма пречка за производство по конфискация на имущество без значение дали подсъдимият е оправдан за престъпление, или делото срещу него е прекратено. Затова съдът е решил да приложи директно директивата, която има преимущество пред националното право, а в нея се казва, че \"конфискация означава окончателно отнемане на имущество, постановено от съд във връзка с престъпление\". Христо Бисеров беше оправдан  през декември 2016 година на три инстанции  за данъчни и валутни престъпления, а обвиненията в пране на пари отпаднаха още преди края на делото. В определението на САС се казва, че приетата от депутатите разпоредба не транспонира правилно директивата, нито съответства на духа, принципите и минималните стандарти, заложени в нея. Освен това апелативният съд осъжда антикорупционната комисия да плати на Бисерови и разноски за 51 900 лева, които първата инстанция е отказала. До спешните промени в закона за конфискация се стигна след тълкувателно решение на Върховния касационен съд (ВКС), с което магистратите приеха, че конфискацията е недопустима след прекратяване на наказателното производство. И в мнозинството си също се позоваха на Директива 2014/42/ЕС. След тълкувателното решение на ВКС Софийският градски съд (СГС) се съобрази с него и прекрати делото за конфискация на имущество за близо 2 млн. лева срещу Бисерови. За да не бъдат прекратени още около 20 такива дела,  депутатите спешно промениха закона , но според тълкуването на апелативния съд по делото на Бисеров това няма никакво значение. Тълкувателното решение на ВКС бе критикувано  и от министъра на правосъдието Данаил Кирилов, който по това време бе председател на правната комисия в парламента. При  обсъждането на доклада за дейността на ВКС  през 2018 г. както пред Висшия съдебен съвет, така и в правната комисия Кирилов отново възрази срещу тълкувателното решение, припомнено в доклада на Лозан Панов.", "date": "2019.06.21", "title": "Съдът прекрати делото за конфискация срещу Христо Бисеров"}
{"url": "https://www.dnevnik.bg/bulgaria/2019/06/21/3928203_fandukova_predlaga_da_se_preraboti_ustroistveniiat/", "text": "Кметът на София Йорданка Фандъкова предлага Подробният устройствен план на Борисовата градина да се преработи и да се проведе процедура по ново обществено обсъждане. Това се случва на фона на многобройни възражения срещу представения проект за предвиждани в него застроявания. Възраженията На 19 юни  приключи общественото обсъждане на плана , а Столичната община е насрочила заключителната дискусия за приключването му за 26 юни. На общественото обсъждане на плана на 5 юни  бяха отправени редица възражения . В неделя инициативата \"Зелени закони\" на Сдружението за изследователски практики  съобщи за редица проблеми  в проекта за подробен устройствен план (ПУП) и призова гражданите да подават становища, предоставяйки  образец с аргументи за слабостите на проекта . Сдружението заяви, че е необходимо този ПУП да бъде върнат за основно преработване, а дискусията на 26 юни да не бъде \"заключителна\", а начална \"за неслучилия се досега дебат за реалните цели на парк \"Борисова градина\" и нуждите на гражданите на столицата, а не на частните собственици, придобили имоти в и около парка\". То посочи редица несъответствия на проекта спрямо изискванията на Столична община към него, включително ново застрояване и неглижиране на биоразнообразието в парка. Подробни възражения срещу проекта публикуваха и  кметът на район \"Средец\" Мария Ачкова  (за частта на устройство, попадаща в територията на района) и  Камарата на геодезистите , както и общинските съветници  Марта Георгиева  и  Войслав Тодоров . Днес за представители на фейсбук групата \"Да спасим Борисовата градина\" служители на администрацията на район \"Изгрев\" са обяснили, че са получени 403 \"жалби\" против проекта. От район \"Средец\" са заявили за Сдружение за изследователски практики, че през първите 12 дни на процедурата са получени общо 20 становища, а 24 часа след призива на сдружението те са били близо 200. Критиките на Фандъкова В становището си кметът припомня, че през 2014 г. Столичният общински съвет е решил изработването на проекта за Подробния устройствен план да се възложи след провеждане на публичен конкурс. Сред определените от общинарите принципи са да не се допуска ново строителство в парка, намесата в резерватната част да е само за реставрационни или консервационни дейности и да бъде решен проблемът със съществуващите обекти частна собственост в полза на общественото им ползване, се посочва в позицията. Според Фандъкова заданието на плана показвало \"ясната политическа воля за запазване на парка и законовото спиране на всякакви инвестиционни намерения от страна на собственици на частни обекти, придобити в периода 1997 – 2005 г.\". Фандъкова припомня още, че през 2017 г. по нейна заповед са проверени всички терени в парка, които се стопанисват от дружеството \"Софийски имоти\", и сключените договори за наем са прекратени.  По думите ѝ въз основа на анализ на собствеността се установяват неточности в кадастралните регистри, които са използвани от проектанта. \"Поради тази причина възлагам изготвяне на правен анализ на собствеността, който да изследва съществуващите актове за общинска и за държавна собственост и те да бъдат отразени коректно в подробния устройствен план. За имотите, които са маркирани като \"неустановена собственост\" в проекта, Столична община разполага с актове за общинска собственост\", посочва кметът.  \"Конкурсът за разработване на проекта за плана на Борисовата градина беше спечелен от дружеството \"Ковачев архитекти\", което предложи най-консервативния вариант за запазване на парка. Изработването на плана от арх. Ковачев и неговия екип започна през 2016 г., а проектът е предаден за разглеждане и обсъждане през 2019 г.\", пише още в становището. - Конната база и базата на \"Спортна София\" да се запазят на местата, на които са, като не съм съгласна с предложението да се местят на нови терени в парка. Конната база от години е място, на което децата на София се запознават с конния спорт, а много деца със специални потребности идват тук със своите родители. - Да не се допуска никакво ново строителство на сгради за създаване на \"Музей за зелена памет\" на мястото на автокъща \"Капитолия\". За осигуряване на достъпа до парка, без да се допуска движение на автомобили в него, подкрепям предложението за изграждане на подземен паркинг под съществуващия в момента терен на автокъщата.  - Да се разгледа възможността за възстановяване на атракциона \"Кривите огледала\" в съществуващата в момента малка сграда на терена на автокъща \"Капитолия\". Автокъща \"Капитолия\" да бъде премахната от Борисовата градина.  - Да не се допуска застрояване в имота на съществуващия преди години ресторант \"Тенекиите\". - Да не се допуска създаването на нови паркови оси при Обелиска и от стадион \"Юнак\" към Розариума. - В специфичните правила и норми да се опишат ясно допустимите дейности за реконструкция и ремонт на съществуващите спортни съоръжения. Те трябва да бъдат запазени като обществена база за спорт, като не се допуска увеличаване на съществуващата застроена площ.  - Да се преосмисли подлезът при Строителния техникум и да се предложи вариант за широко и безопасно пешеходно преминаване на ниво терен между Борисовата градина и градската територия. Вкарването на пешеходното движение в подлез ще затрудни придвижването на пешеходците.  - Да се подобри структурата на веломрежата в парка на местата на връзка с околните територии. Политиката на Столичната община да поощрява велосипедното движение изисква да се отдели особено внимание на възможността за безпрепятствен и удобен велосипеден достъп от съседните територии, като се гарантира безопасността на пешеходците. - Да се изследва възможността на мястото на предвидените с плана пасарелки с ограничен до техническия им минимум размер да се предвидят по-широки и съвременни преминавания с подходящи наклони, за да се осигури както преминаване на пешеходци и велосипеди, така и пространствена връзка на територията на Борисовата градина с околните квартали.  - Не подкрепям предложението в проекта за изграждане на атракционна железница на част на участък от съществуващата жп линия. - Да се прецени възможността за разширяване на обхвата на плана, като се присъедини и територията около река Аджибарица, граничеща с парка, която попада в плана на жилищния комплекс \"Дианабад\".", "date": "2019.06.21", "title": "Фандъкова иска преработване и ново обсъждане на плана за Борисовата градина"}
{"url": "https://www.dnevnik.bg/politika/2019/06/21/3928355_demokratichna_bulgariia_predlaga_ogranichavane_na/", "text": "Предложението за 1 лев субсидия лишава малките партии от възможност за адекватно финансиране на основните дейности - това обяви обединение \"Демократична България\" в разпространена до медиите декларация във връзка с промените в закона за финансиране на партиите. Един лев или подобна субсидия е допустима единствено в случай на рязко ограничаване на възможностите за медийна реклама в и извън кампания, смятат от обединението. Според \"Демократична България\" разумното решение е таван на субсидиите или регресивна скала с намаляваща субсидия над определени гласове. \"Трябва да се търси обвързаност на държавната подкрепа с финансовия принос на членовете и поддръжниците на партиите. В тази среда корпоративни спонсори ще имат само управляващите партии. Но и те няма да имат реални спонсори. Или ще се финансират от фирмите, на които сами са налели публичен ресурс по корупционен начин, или ще се финансират чрез рекет\", се казва в декларацията. Според \"Демократична България\" предвиденото \"отворено финансиране\" е \"узаконяване на политическия рекет и на политическата корупция\". \"Не е случайно, че се предлага от ДПС и ГЕРБ, защото това са двете партии с най-изразени партийни обръчи от фирми, както и двете партии, които практически контролират медиите, обществените поръчки и съдебната власт\", пише в текста. \"Намаляването на партийната субсидия на 1 лв. е див популизъм на управляващите, изказа мнение пред БНР по-рано днес Атанас Атанасов – председател на ДСБ и съпредседател на \"Демократична България\". От обединението предлагат по-ниска субсидия, регресивна скала и ограничаване на разходите за кампания, особено на медийната реклама. За партийното финансиране трябва да се проведе сериозна и задълбочена дискусия, като в дебата бъдат включени не само извънпарламентарните партии, а и експертната общност и гражданското общество, пишат от \"Демократична България\". Малко по-късно днес  депутатите оттеглиха от законодателната програма промените в Закона за държавния бюджет.  Официално обявената причина е, че доклад от водещата бюджетна комисия не е постъпил в парламента. В чера  бюджетната комисия одобри на второ четене актуализацията на бюджета ,  с която от 1 юли партиите и коалициите ще разполагат с един лев за спечелен глас, но ще могат да получават безлимитни дарения от фирми и физически лица.", "date": "2019.06.21", "title": "\"Демократична България\" предлага ограничаване на разходите за медийна реклама на партиите"}
{"url": "https://www.dnevnik.bg/kultura/2019/06/21/3928310_jubileen_koncert_otkriva_dnes_desetoto_izdanie_na/", "text": "С концерт по случай десетото юбилейно издание на фестивала \"Опера в парка\" от 20 ч. Софийската опера и балет ще сложи началото на едномесечната си програма на открито, която ще бъде в парка на Военната академия \"Г. С. Раковски\" в София. Диригент на концерта ще бъде Григор Паликаров. От културната институция съобщават, че при лошо време тази вечер, юбилейният концерт ще се състои от 20.30 ч. в сградата на Софийската опера и балет. Ще бъдат осигурени и автобуси, които ще превозят публиката. Акцентът в програмата ще бъде премиерата на балета \"Кармина Бурана\" по музиката на Карл Орф и хореографията на Фреди Франдзути, а фестивалът ще продължи до 14 юли. В афиша на събитието присъстват операта \"Дон Паскуале\" на италианския композитор Гаетано Доницети, мюзикълът \"Мамма миа\" с песни от репертоара на поп групата ABBA и по либретото на драматурга Катрин Джонсън, както и балетът \"Силфида\" по музиката на норвежкия композитор Херман Льовенскьолд. Тъй като една от целите на \"Опера в парка\" е приобщаването на детската и младежка публика, Софийската опера и балет са подготвили и детска програма, която включва няколко балета и мюзикъли. На фестивала ще бъде представен за първи път концерт-спектакълът \"Веселите малчугани\" по режисура на Юлия Кръстева. За чуждестранната публика ще има субтитри на английски език. От първото издание на \"Опера в парка\" през 2010 г. досега артистите на Софийската опера и балет са представили едни от най-големите оперни и балетни шедьоври като \"Мадам Бътерфлай\" по музика на Джакомо Пучини, \"Жизел\" на френския композитор Адолф Адам и \"Дамата с камелиите\" по хореографията на американския балетист Джон Ноймайер. Пълната програма на събитието и билети може да намерите  тук .", "date": "2019.06.21", "title": "Юбилеен концерт открива днес десетото издание на \"Опера в парка\""}
{"url": "https://www.dnevnik.bg/biznes/2019/06/21/3928363_prez_ianuari-mart_razhodite_za_trud_na_biznesa_sa/", "text": "По предварителни данни на Националния статистически институт през първото тримесечие на 2019 г. общите разходи на работодателите за един отработен час от наетите от тях нарастват с 12.9% спрямо първото тримесечие на 2018 година. Увеличението в индустрията е с 11.4%, в услугите - с 13.1%, и в строителството - с 8.4%. По икономически дейности през първото тримесечие на 2019 г. най-висок ръст на общите разходи за труд спрямо същия период на предходната година е регистриран в икономическите сектори \"Образование\" - със 17.9%, \"Други дейности\" - със 17.7%, и \"Операции с недвижими имоти\" - с 16.9%. През първото тримесечие на 2019 г. спрямо първото тримесечие на 2018 г. разходите за възнаграждение за един отработен час се увеличават с 12.7%, а другите разходи (извън тези за възнаграждения) - с 13.8%. По икономически сектори изменението на разходите за възнаграждения спрямо същия период на предходната година варира от 18.3% за \"Други дейности\" до 8.3% за \"Строителство\".", "date": "2019.06.21", "title": "През януари-март разходите за труд на бизнеса са нараснали с 12.9%"}
{"url": "https://www.dnevnik.bg/bulgaria/2019/06/21/3928345_prokuraturata_obvini_petima_rodstvenici_ot_berkovica/", "text": "Специализираната прокуратура повдигна обвинения на петима души за участие в организирана престъпна група за лихварство и рекет чрез заплахи и насилие. Задържаните са жители на кв. \"Раковица\" в Берковица и  бяха арестувани вчера при операция  на Главна дирекция \"Борба с организираната престъпност\" и Специализираната прокуратура в Берковица и видинското село Арчар със съдействието на служители на дирекция \"Жандармерия\". Петимата участници в групата са в роднинска връзка и носят една и съща фамилия. При извършените претърсвания в къщи и автомобили на ръководителя и членовете на престъпното сдружение са намерени около 2 кг златни накити, тефтери със списъци и данни на длъжници, мастербокс с цигари без акцизен бандерол, луксозни автомобили, сред които Ауди Q7 и BMV 535, съобщават от прокуратурата. Събраните до момента доказателства сочат, че групата е действала от 2016 г. Занимавала се е основно с лихварска дейност, като е предоставяла на нуждаещи се кредити в различни размери срещу високи лихви - обикновено 30 процента месечно. В много случаи \"заемодателите\" искали лихвите да се възстановяват с по 100 лв. седмично. При забава на вноска следвало рязко увеличаване на дълга, заплахи, физическа разправа, искания за прехвърляне на къщи и автомобили. \"Трябва да отидеш при тях и да подпишеш, че прехвърляш къщата си... ако не, няма да те оставят жив, ще изнасилят жена ти, детето ти, майка ти\", \"Ще убия мъжа ти, а тебе ще те направя проститутка на магистралата, докато не издължиш парите\", били част от заплахите към длъжници, твърдят от прокуратурата. Има данни, че участници участници в групата са принуждавали задлъжнели към тях да извършват против волята им незаконни действия, докато намерят начин да се издължат. Петимата обвинени са с дълги криминални досиета. Проверява се произходът на средствата, с които са купени автомобилите, и дали имотите им са законно построени със законни средства. В хода на разследването са използвани специални разузнавателни средства, разпитани са и много свидетели, включително и пред съдия. На петимата участници в групата е наложено задържане до 72 часа, а утре в Специализирания наказателен съд ще бъде внесено искане за определяне на мярка за неотклонение за всеки от тях.", "date": "2019.06.21", "title": "Прокуратурата обвини петима родственици от Берковица за лихварство и рекет"}
{"url": "https://www.dnevnik.bg/razvlechenie/2019/06/21/3928382_the_black_strat_na_deivid_gilmor_stana_nai-skupata/", "text": "Колекцията от над 120 китари на бившия вокал и китарист на \"Пинк Флойд\" Дейвид Гилмор надмина всички пазарни прогнози по време на търг, провел се в нюйоркския клон на аукционна къща \"Кристис\" вчера. Цялата колекция бе продадена за 21.5 млн. долара, които ще бъдат използвани за дейността на благотворителната фондация на музиканта. Звездата на търга обаче бе легендарният черен \"Фендър Стратокастър\", известен като The Black Strat, с който са записани песните Comfortably Numb, Money и Shine On You Crazy Diamond. Китарата бе продадена за 3 970 000 долара, с което постави нов рекорд. Друг голяма удар направи и акустичната китара от 1969 Martin D-35, използвана за записите на Wish You Were Here, която първоначално бе оценена да достигне между 10 и 20 хил. долара, а накрая бе продадена за 1 095 000. Отделно от това друг негов \"Фендър Стратокастър\", известен като #0001 и използван в записите на The Wall, достигна цена от 1 815 000 след четириминутно наддаване. Друга китара от същите записи - Gibson от 1955 г., модел Les Paul Goldtop, отиде при нов собственик срещу 447 хил. долара. Когато  обяви намерението си  да продаде голяма част от китарите си на търг в края на януари, Гилмор сподели, че планира да го стори още от 1987 г. Освен че ще се освободи голямо пространство в дома му, така инструментите ще донесат радост на други хора, а в замяна ще съберат средства за важни каузи.", "date": "2019.06.21", "title": "The Black Strat на Дейвид Гилмор стана най-скъпата китара в историята"}
{"url": "https://www.dnevnik.bg/sviat/2019/06/21/3928361_ruskata_peta_kolona_e_po-opasna_ot_priaka_agresiia/", "text": "Русия е наш враг и окупатор. Управляваната от нея пета колона вероятно днес може да бъде по-опасна и от открита агресия.\" Това заяви президентът на Грузия Саломе Зурабишвили след снощните сблъсъци в центъра на Тбилиси, при които полицията използва сълзотворен газ, водни оръдия и гумени куршуми, за да разпръсне хиляди демонстриращи, част от които опитаха да щурмуват парламента. \"Искам още веднъж да заявя, че разцеплението в страната и обществото, както и вътрешното противопоставяне не са от полза за никого освен за Русия и днес това е нейното най-известно оръжие\", допълва Зурабишвили в специално изявление. Според нея, който поощрява противопоставянето на едни грузинци срещу други, помага на плановете на \"руската политика\". Експлозията от недоволство, събрала хиляди пред парламента в столицата, започна от допускането на депутат от компартията на Русия, известен с подкрепата си за отцепването на Южна Осетия и Абхазия, да седне на мястото на председателя на грузинския парламент. Това стана по време на заседание на Междупарламентарната православна асамблея, в която участват и български народни представители. Грузински опозиционни депутати веднага протестираха, прекъснаха изказването на председателя на МПА Сергей Гаврилов и напуснаха залата, а той бързо е бил изведен от залата и малко по-късно цялата руска делегация е напуснала страната със самолет. Руското външно министерство нарече случилото се \"антируска провокация\", а Гаврилов обвини за бурните протести живеещия в Украйна бивш президент Михаил Саакашвили. \"В Грузия очевидно е в ход опит за държавен преврат\", каза депутатът на брифинг в Москва в петък. Според него \"радикални екстремистки сили\" искат да завземат властта и те \"в значителна степен са координирани от чужбина и, както ни се струва, са свързани със Саакашвили\". Бившият президент е основател на \"Единно национално движение\", една от протестиращите опозиционни партии. Заедно с \"Европейска Грузия\" на Давид Бакрадзе тя напомни, че Русия е окупатор на грузинска територия (нейни войски са разположени в Южна Осетия и Абхазия без съгласието на Тбилиси) и неин представител не бива да води заседанието на основаната през 1993 г. и базирана в Атина международна организация на депутати. Саакашвили вече призова полицията да не изпълнява нарежданията на вътрешния министър, да не се нахвърля срещу народа си и да се присъедини към протестиращите. Едно от исканията им - за оставка на председателя на парламента Ираклий Кобахидзе, бе изпълнено днес следобед. Според представители на управляващата партия \"Грузинска мечта\", цитирани от телевизия \"Рустави 2\", той е напуснал поста. Събитията го свариха зад граница - докато бе в Баку за Парламентарната асамблея на Черноморското икономическо сътрудничество. Кобахидзе бе принуден да съкрати визитата и да се прибере в Тбилиси.", "date": "2019.06.21", "title": "Руската пета колона е по-опасна от пряка агресия, обяви президентът на Грузия"}
{"url": "https://www.dnevnik.bg/bulgaria/2019/06/21/3928389_prokuraturata_razporedi_da_se_proveri_bezopasni_li_sa/", "text": "Върховната административна прокуратура възложи проверка за законност за безопасността на услугите и изпълнението на здравните изисквания на плувни басейни и плажове. Проверката е възложена на председателя на Комисията за защита на потребителите, главния държавен здравен инспектор и регионалните инспекции предвид правомощията за извършване на контрол и налагане на санкции по Закона за защита на потребителите и Закона за здравето, съобщиха от държавното обвинение. Според законодателството производителите на стоки и лицата, предоставящи услуги, са длъжни да предлагат на потребителите само безопасни стоки и услуги, а посочените места са обекти с обществено предназначение, за които са установени ред здравни изисквания. Срокът за извършване на проверката е до 15 август, когато на прокуратурата ще се представи обобщена информация за констатираните нарушения, предприетите конкретни мерки и действия за отстраняване на разкритите случаи на неспазване на закона и последиците от тях. Дотогава трябва да бъде представена и информация в прокуратурата за санкционирането на виновните лица, съставените актове за установяване на административни нарушения, издадените наказателни постановления и административните актове. Целта на проверката е да се защити здравето на хората във времето, когато ползването на плувни басейни и плажове се увеличава, уточняват от прокуратурата. Междувременно  проверка на министъра на туризма  Николина Ангелкова на плажа \"Камчия-север 1\" е установила \"разрушена цялост на дюната\", за което е подаден сигнал до прокуратурата.  Сигнал за премахване на дюни  бе подаден вчера от екоорганизации, които влизат в състава на коалицията \"За да остане природа в България\".", "date": "2019.06.21", "title": "Прокуратурата разпореди да се провери безопасни ли са басейните и плажовете"}
{"url": "https://www.dnevnik.bg/sport/2019/06/21/3928384_citat_na_denia_ludogorec_e_psj_na_bulgariia/", "text": "Генерално нивото в България е по-ниско от Лига 1. Но все пак аз отивам в отбор, който е осем пъти поред шампион и има високи цели. Това е \"Лудогорец\" - ПСЖ на България, ако трябва да правя сравнения\". Така новото попълнение на \"Лудогорец\"  Джордан Икоко  представи българския шампион в интервю за френския ежедневник \"Екип\". Той подписа преди дни, идвайки от елитния \"Гингам\". Според Икоко трансферът му в България е правилната крачка в неговата кариера. Той е на 25 години. \"Сам се питах дали България е място, от което можеш да продължиш по-нагоре. И се вижда, че от \"Лудогорец\" излизат играчи и отиват в по-големи тимове. Така че понякога една такава стъпка, която на някои може да изглежда като крачка назад, може да ти помогне. Убеден съм, че няма да се загробя в България и не съжалявам за избора си\".", "date": "2019.06.21", "title": "Цитат на деня: \"Лудогорец\" е ПСЖ на България"}
{"url": "https://www.dnevnik.bg/photos/2019/06/21/3928296_fotogaleriia_ritualno_posreshtane_na_liatnoto/", "text": "Всяка година в началото на лятното слънцестоене хиляди хора се събирата около известния мегалитен паметник Стоунхендж във Великобритания, за да отбележат ритуално събитието.", "date": "2019.06.21", "title": "Фотогалерия: Ритуално посрещане на лятното слънцестоене"}
{"url": "https://www.dnevnik.bg/kultura/2019/07/06/3926229_otkus_ot_kalo_zmeia_na_milen_halyov/", "text": "Глава 1 Юнак без рана не може  – Кало, кой те удари? Кало погледна психоложката – госпожа Герджикова – демонстрирайки досада: – Никой. – Никой? Откъде ти е тази синина на бузата тогава? – тя се облегна о рамката на малкия прозорец, през който проникваше следобедното слънце. Средата на май, а вече беше лятна жега. – От тренировките. – А ожуленото на ръката? Кало извъртя леко левия си лакът, за да скрие рубинените резки под него. – И то е от тренировките – момчето гледаше психоложката право в очите, без да мига. – Господин Славов каза, че много често отсъстваш от тренировки – госпожа Герджикова се наклони към Кало и високата ѝ фигура хвърли сянка върху лицето му. – Но въпреки това извеждам отбора до първо място всеки път – наперено отвърна момчето. – Всички знаем какъв невероятен спортист си – тя завъртя очи отегчено. – Другите ученици много ти се водят по акъла не вярвам да си се бил с някого от училище. – Не съм се бил, казах ви, от тренировките е! Спънах се, паднах и се ожулих. – А синините от предната седмица и раните по дланите отпреди това? – Катерих се да смъкна една топка – По кактус ли си се катерил? Кало сви рамене: – Не знам какво дърво беше. Госпожа Герджикова въздъхна и помълча търпеливо преди следващия въпрос: – Как е вкъщи? – Изби мухъл над прозореца в стаята ми. – Как е мама? – психоложката запази благия тон, но очите ѝ се свиха изпитателно. – Супер – Кало взе да се оглежда из кабинета безцелно. Нямаше случай през дванайсетте си години някоя жена да му е задавала този въпрос добронамерено. – Смени си фризьора наскоро. Мога да ѝ кажа да ви даде номера му. Госпожа Герджикова погали сухата си шия и продължи: – Ами Алекс, разбираш ли се с него? – Кой? – Кало почеса черната си коса, която винаги изглеждаше, все едно е разрошена от вятъра. – Калояне, стига си се халосвал. Нали знаеш, че съм тук, за да ти помогна. Можеш да говориш с мен. – Госпожа Герджикова застана отстрани на бюрото и обърна рамо към Кало. – С доктор Цайс се разбираме перфектно – обясни Кало подигравателно. – А възможно ли е, след като мама отскоро е във връзка, да търсиш вниманието ѝ по по-особени начини? – Какви? – Като си по-груб към себе си? – психоложката даде предположението с преиграно меко гласче. – Не – отсече той. – Ако има нещо, каквото и да е – психоложката доближи лице до неговото, – искам да ми кажеш. На мен или на класната си. – Може ли вече да тръгвам? – побърза да попита Кало. – Навън играят мач и ако скоро не се намеся, ще загубим. – Откъде си толкова сигурен? – По-добре да съм там. Може ли? – момчето се надигна. – Добре – склони госпожа Герджикова и Кало се изстреля като скакалец. Отвори вратата припряно и застана неподвижен от другата ѝ страна. Трябваше му време, за да се отърси от усещането, че го наблюдават. Замисли се, но след миг подскочи като диво зверче и хукна презглава. Изтича по мозаечния коридор, подминавайки група ученички, които притиснаха предпазливо учебниците до гърдите си още щом го видяха. В този коридор учеха децата от начален курс и те по неписан закон правеха път на учениците от прогимназията. Но дори и Кало да не беше петокласник, децата пак щяха да се махнат от пътя му, защото скоростта, с която се движеше, беше всеизвестна. Две третокласнички го поздравиха ведро, едната дори му помаха, но той не ѝ обърна особено внимание. Стигна до входната врата и се показа на слънце. – И аз играя! – изкрещя с пълно гърло. – Тренер, поравно сме – възпротиви се Тишо и размаха хилавите си почернели ръце. – Спрете малко! – викна господин Славов и посегна към металната свирка, висяща на гърдите му. Беше едър мъж над петдесетте с топчест нос и дебели тъмни вежди. Децата не дочакаха свистенето на свирката, а застанаха на място. – Бюлене, теб нали те болеше кракът? – Да, ама съм добре вече. Мога да играя – рече Бюлен и забърса потта от челото си. – Да не направим някоя беля. Трябва да пазиш ставите отсега, че после големи проблеми стават. Я излез по-добре. – Господин Славов се приближи до него и сложи голямата си лапа, покрита със сиви косми, на рамото му. – Не може ли да си довърша поне полувремето? – изхленчи Бюлен. – То свърши вече – Славов налапа бързо свирката и я наду силно. – Починете десет минути и продължаваме. Кало на мястото на Бюлен! И сменяме вратите! Бюлен плесна недоволен с ръце бедрата си. – Ей, все каквото Калоян поиска – долови се тихото мърморене на Ники от противниковия отбор. – Какво, страх те е, че сега ще ви смачкаме? – отвърна му наперено Кало. – Не ме е страх – каза Ники, този път по-високо след първоначалната изненада, че новодошлият е успял да го чуе. – Петокласниците губят с три на едно, Кало – осведоми го господин Славов, опитвайки да прикрие, че гледа синината на бузата му. – Добре, тренер – момчето вдигна палец, без да се впечатлява от резултата. Дворът на основно училище ,,Странджа\" беше широк. В края му имаше малка градина с пясъчни пътеки и подравнени лехи, пълни със здравец. Разклоняваше се младо сливово дърво с масленозелени листенца. Останалата част от заградената площ се заемаше от голямо футболно и по-тясно баскетболно игрище. Пролетната топлина беше оживила не само двора на училището, но и целия град Румица. След продължителните планински студове всички се радваха на майското време. Пронизващият звук на металната свирка прикани отборите да заемат местата си. Кало беше нападател на петокласниците, а противниците им бяха ученици от шести клас – сухи и дълги момчета, които живееха за футбола, заклети на любимия си отбор, и се интересуваха малко от уроците и училищния живот. Господин Славов се справяше с тях, защото харесваха часовете с него, но за останалите преподаватели бяха обикновени гамени. Превалящото слънце заслепяваше Кало и неговия отбор. Шестокласникът Ники – върлинест и с изпъкнали кости, на които сякаш беше опъната възмургавата му кожа – се усмихна ехидно. – Да видиш на нас какво ни беше първото полувреме – обърна се злорадо към Кало и огледа съотборниците си, за да получи жлъчното им одобрение. Те вече бяха губили няколко мача от петокласниците тази година, но сега наистина имаха шанс за победа. Кало се насили да задържи сиво-зелените си очите отворени, докато гледаше продължително прегорялата белота на слънчевия диск. Няколко седефени облачета забулиха светлината му. Свирката изсвири отново и топката полетя към вратата на шести клас. Кало летеше след нея, гъвкав и пъргав. Жилавото му тяло, по-дребно от това на всички момчета в отбора, пробиваше защитата и решително се насочваше към противниковата мрежа. Ники скочи грубо пред краката му с намерението да запрати топката извън игрището. Изобщо не мислеше за чиста игра или че може да контузи някого. Кало задържа топката умело, изви се мълниеносно и залъга с движение съперника си, че ще подаде на съотборник. Не го направи, въпреки че Ясен беше в добра позиция и крещеше с все сила, че никой не го пази. Кало се завъртя около стъписания Ники и го подмина, владеейки топката. Ясен продължи да крещи: ,,Кало, подай, подай!\", но Кало го пренебрегна и с няколко умели движения подмина още двама защитници. Ритна топката силно и тя изсвистя покрай ухото на противниковия вратар. Ники изпсува. Петокласниците викнаха радостно. На дървените пейки пред градината седяха няколко техни съученички, които също ликуваха. Ясен дотича до Кало с големи крачки и се изравни с него. – Защо не подаде? – надвеси се над голмайстора предизвикателно. – Вкарахме, какво искаш? – Винаги се лакомиш! – Следващия път – рече Кало небрежно и се изплю встрани. – Хайде, хайде, връщайте се – подкани ги господин Славов. – Кало – махна му, за да го повика. Момчето се отзова бързо. – Да, тренер? – Погледни – накара го да се завърти към лявата половина на игрището, – това ти е отборът не го забравяй следващия път. Кало се смръщи и хукна обратно сред играчите. – Готови ли сте? – високо попита учителят им и без да дочака отговор, наду свирката. – Играй! Не след дълго топката пак беше в Кало и той отново пробиваше защитата на по-големите. Само че нещо го разсея. Покрай пейките заедно с малката си сестра минаваше Йоана. Висока и елегантно облечена, с бузи като алена ябълка и златна коса, грейнала на слънцето. Лешниковите ѝ очи гледаха вперени право напред. Беше четиринайсетгодишна и като повечето седмокласници по това време главно се тревожеше за предстоящите матури. Рядко обръщаше внимание на случващото се наоколо и сякаш единствено сестра ѝ Рая беше способна да я извади от мислите за уроци. Рая бе на девет, с мека прасковено оранжева коса и ококорени очи. Вървеше след кака си послушно, стиснала слабичката ѝ ръка. Двете сестри бяха дошли в училище наскоро и ако някой им бе обърнал внимание, щеше да забележи, че са неразделни. Йоана сякаш не виждаше крещящите деца на игрището, но Рая хвърли поглед към момчето с топката. Кало се усмихна леко на момиченцето, щом разбра, че е забелязан, в следващия миг Ники му отне топката и съсредоточено хукна към мрежата на пети клас. Кало погледна Йоана за последно, наведе се и се изстреля с мощен скок, изяждайки цялата преднина на Ники. Той остана смаян, когато Кало се приземи до него, надигра го и с енергичен шут почти от самата врата на своя отбор успя да вкара гол във вратата на шести клас. Отново се разнесе радостна глъч от по-малките. Поддръжниците на пейките коментираха възторжено. Кало хвърли бърз поглед към тях, после към вратата на училището. Йоана и сестра ѝ вече бяха влезли в сградата. – Още един и ги водим – каза Тишо, подпрял длани на коленете, за да си поеме дъх. Кало му смигна и влезе отново в игра. До края на мача петокласниците водеха с шест на три и голмайсторът си оставаше Кало. В потвърждение на общоприетата истина, че немците са винаги точни, доктор Адолф Хамершмит никога не закъсняваше за своята смяна. Да, той ценеше своето време и не подраняваше за каквото и да било, но в неговите петнайсет години работа като медик не беше закъснявал дори и със секунда. Просто се появяваше точно навреме и толкоз. Правилото важеше не само за работата, а и за хокейните мачове, които посещаваше през уикенда, за съботните риболовни екскурзии с приятеля му Лайл, за семейните вечери и гостувания по рождени дни (на рождените дни често пристигаше преди самия рожденик и го посрещаше), за обществените събития, юбилейните срещи със съученици и разбира се, сбирките в клуба на Пазителите на Регламента. Олга, красивата съпруга на Адолф Хамершмит, която като девойка бе изключително ведра и разсеяна в своята целеустременост личност, позната на почти всички любители на руската красота от поредицата еротични клипчета, с които сама се бе рекламирала в новонет и които Адолф не беше гледал, защото не обичаше да си губи времето с еротични видеа, та тази Олга с годините бе попила от точността на своя съпруг. Ходеше в клубовете за разкрасителни процедури и масажи точно навреме, водеше двете им кучета на разходки и на тренировки по аджилити точно навреме и изпращаше своя любовник Антонио Де Сабато точно навреме... Но на двайсет и четвърти юли, събота, точно в десет сутринта, се случи нещо необичайно. Олга знаеше, че необичайните неща имат навика да настъпват точно след поредица от три съвсем обичайни събития, но в тази събота нейният усет за предзнаменования ѝ изневери така, както тя изневеряваше на своя акуратен съпруг... А обичайните събития си бяха налице: 1. Преди час кучетата бяха отведени от нея на тренировката по аджилити, която посещаваха всяка събота; 2. Преди два часа нейният възлюбен Адолф беше заминал с пикапа си към своя приятел Лайл, с който всяка втора събота (когато застъпваше на смяна вечерта в осем) се отдаваше на тих и спокоен риболов в Езерото на бисерите, отдалечено на петдесет и седем мили от къщата; 3. Преди половин час Антонио Де Сабато беше пристигнал и бе изпил на три глътки своето макиато с поглед, властно, но и нежно изучаващ тялото на любовницата – сякаш го вижда за първи, а не за деветдесет и шести път... след което Антонио се бе заел самоотвержено със своята амбициозна задача да задоволи нейното безгранично сладострастие, дошло още от корените на рода ѝ, живял с векове в сърцето на руската степ, а тя, Олга, разтърсваше двуетажното здание със своя могъщ мецосопран... И тогава, точно в десет сутринта, в къщата влезе разстроеният доктор Адолф Хамершмит, чу дяволските предсмъртни писъци от спалнята, огледа чашката с наскоро изпитото макиато и оставената до нея бейзболна шапка на \"Чикаго Къбс\"... Да, това обясняваше наличието на червеното спортно \"Алфа Ромео\", паркирано в задния двор, както и лачените сандали номер 12,5, грижовно оставени край входната врата. Доктор Хамершмит въздъхна, после излезе навън, където виковете на жена му отекваха в тон с песента на птиците в съботната утрин. Качи се обратно на пикапа и направи няколко обиколки на квартала, напазарува от супермаркета, зареди новомобила си с гориво и се върна точно навреме (както обикновено) – за да се размине с излизащото от уличката им червено \"Алфа Ромео\". Когато се прибра, остави покупките при входа и отиде право в спалнята, където неговата Олга, все още гола, топла и ухаеща на страст, лежеше със затворени очи, както правеше всяка втора събота след изтощителната битка, провеждаща се в семейното им ложе. Олга го погледна с изражение, което би било подходящо, ако в спалнята ѝ е нахлул масов убиец, и успя да произнесе с глас, прегракнал и изтощен от доскорошната ария: – Долфи? Какво правиш вкъщи, мили? – Наложи се да се прибера, скъпа. Доктор Хамершмит звучеше съвсем спокоен. Само в погледа му се четеше това, което реши да не ѝ казва с думи: че е бил тук и по-рано, че е видял \"Алфа Ромеото\", обувките и чашата за макиато, че е чул виковете, които през последните дванайсет години съвместен живот не беше успял да изтръгне от тялото ѝ сам... Той я гледаше и тя го гледаше, докато тя не разбра всичко. Тогава той седна на ръба на спалнята, с гръб към нея, и въздъхна: – Лайл е мъртъв. – Лайл! О, боже! Но... Как? Кога? – Умря в пикапа. Докато пътувахме към езерото. Ма- сивен инфаркт. – О, не! А ти? Нямаше ли как да... – Не. Нищо не можех да направя. – О, мили... Съжалявам... Аз... О... Съжалявам... Тя се загърна в мокрите и омачкани чаршафи. Той седеше с гръб към нея и гледаше в стената с отворената врата. И двамата мълчаха. Той не знаеше за какво да мисли с предимство – за смъртта на най-близкия си приятел или за измяната на своята съпруга. Да, ясно бе, че с жена му имат извънбрачни връзки, но те бяха по повелите на Регламента, нещо нормално за всички семейства. Виж, тези викове, чаршафите, обувките... А Лайл... Лайл беше най-добрият му приятел. Ходеха заедно на риболов, хокей, вечеряха семейно, дружно водеха кучетата си на пикник... Именно Лайл го бе въвел в клуба на Пазителите на Регламента. Доктор Хамершмит стана от ръба на спалнята и отиде в банята, където взе душ. Трябваше да се ободри. В крайна сметка – хората умират, такъв си е природният ред на нещата. А и какво толкова, че жена му имаше нерегламентирана извънбрачна връзка – сега той щеше да използва ситуацията и да навакса – при това с регламентирани извънбрачни връзки. Припомни си, че според точка двайсет и седма от Регламента \"тъгата е нещо съвсем неуместно в нашия нов свят\". Малко по-късно, когато отстъпи банята на своята съпруга, която междувременно бе сменила чаршафите в спалнята, доктор Хамершмит се отпусна в своето брачно ложе и заспа блажен сън. Олга взе душ, но щом чу тихото похъркване от спалнята, се успокои, изми чашата от макиатото, облече се, гримира се и замина да вземе кучетата от тренировка. Реши да ги заведе да обядват в кучешкия ресторант, както всяка втора събота, в която Адолф беше на риболов. После отидоха да пазаруват в търговския център, кучетата се включиха в забавна игра в кучешкия дресировъчен клуб, а Олга прекара няколко часа в салона за разкрасителни процедури. Не ѝ се искаше да среща Адолф отново днес. Знаеше, че изневярата не е фатална в наши дни, но нещо в погледа му, тогава, когато нахлу в спалнята... Не, тя щеше да се прибере в осем. Кучетата щяха да са доволни да поиграят по-дълго в клуба, а тя да си направи повечко процедури. А в осем вечерта, ако има поне едно сигурно нещо на този свят, то е, че Адолф ще застъпи на смяна в болницата. Да, Олга се прибра в осем. Прибра се с нов маникюр, нов педикюр, епилирана и подхранена с етерични масла кожа, нова прическа и нов цвят коса, нови мигли и вежди, с няколко чанти покупки в ръцете и... да, две щастливи кучета край нея... и тогава, когато влезе в тъмната къща, тя чу тихото похъркване на доктор Адолф Хамершмит, който днес за първи път от петнайсет години нямаше да пристигне навреме за работа в Обществена болница номер 26.", "date": "2019.06.21", "title": "Откъс от \"Кало Змея\" на Милен Хальов"}
{"url": "https://www.dnevnik.bg/evropa/2019/06/21/3928397_velikobritaniia_shte_ima_nov_premier_no_problemite/", "text": "Двамата претенденти за наследници на британския премиер Тереза Мей,  Борис Джонсън и Джереми Хънт , обещаха да успеят в това, в което тя се провали: да доведат докрай процеса на Брекзит. Но те ще се сблъскат със същите трудности. Тик-так, тик-так... Датата на  Брекзит  е определена - 31 октомври. Следващият обитател на \"Даунинг стрийт\" номер 10 ще разполага с много ограничено време, за да се заеме с един проблем, който Тереза Мей не успя да реши и чието споразумение с Брюксел за изтегляне от ЕС беше отхвърлено на три пъти от британския парламент. За да бъде спазена тази крайна дата, двамата кандидати ще трябва или да изберат напускане без споразумение, т.е. рязка раздяла, или да успеят да убедят Брюксел да поднови преговорите и да ги приключат в рекордно кратък срок. В противен случай ще бъде необходимо ново удължаване на срока. Патова ситуация в парламента Ситуацията в Камарата на общините е истинска политическа главоблъсканица, защото въпреки че депутатите отхвърлиха споразумението на Тереза Мей за Брекзит, те гласуваха и срещу напускането без споразумение. Новият премиер ще трябва да убеди депутатите от своята Консервативна партия, силно разделени на еврофили и евроскептици, да подкрепят новия подход. Но това може да се окаже недостатъчно: консерваторите имат мнозинство само с помощта на ДЮП, малката северноирландска юнионистка партия, която е особено твърда по въпроса за ирландската граница, а това е основна причина за безизходицата в парламента. Следователно бъдещият премиер ще трябва да се договори с лейбъристката опозиция на Джереми Корбин, представител на радикалната левица. Тереза Мей опита да го направи, но неуспешно. Твърдостта на Европа Двамата кандидати показаха, че ще се опитат да предоговорят постигнатото от Тереза Мей споразумение, за да премахнат разпоредбите, отнасящи се до ирландската граница. Тази изключително спорна мярка, наричана \"предпазната клауза\", предвижда в краен случай цяла Великобритания да остане в митническия съюз, за да се избегне създаването на физическа граница между северната британска провинция и Република Ирландия. Но Брюксел показа много ясно, че текстът не подлежи на предоговаряне. Вместо това ЕС е готов да предостави \"пояснения, уточнения или допълнения\" за политическата декларация, която трябва да придружава споразумението. Декларацията, която не е част от договора за излизане от ЕС, описва бъдещите търговски отношения между ЕС и Лондон. Без споразумение За икономическите среди това е катастрофален сценарий, синоним на връщане към митническия контрол и големите сътресения. След като известно време използваше тази заплаха, за да подобри позициите си в преговорите с Брюксел, Тереза Мей беше принудена да се откаже от нея, след като по-голямата част от британските депутати се противопоставиха. Но ако не се стигне до сделка, напускането без споразумение е вариантът по подразбиране, така че новият премиер може да го приложи на 31 октомври. Ако понесе политическите последствия. Депутатите може всъщност да решат да му се противопоставят, насрочвайки вот на недоверие, който вероятно би довел до нови парламентарни избори. Тази перспектива притеснява особено управляващите консерватори, които вече бяха наказани тежко от британците на европейските избори на 23 май. На тях те останаха на пето място с 9 на сто от гласовете. /БТА", "date": "2019.06.21", "title": "Великобритания ще има нов премиер, но проблемите остават"}
{"url": "https://www.dnevnik.bg/sviat/2019/06/21/3928400_iran_obiavi_che_mojel_da_svali_i_samolet_s_35_dushi/", "text": "Революционната гвардия на Иран е можела да свали и разузнавателен самолет P-8, придружавал сваления над Персийския залив дрон, предаде агенция \"Тасним\", цитирана от \"Ройтерс\". Агенцията цитира Амирали Хаджизадех, който оглавява въздушното подразделение на гвардията, с думите: \"С американския дрон в региона имаше и американски самолет Р-8 с 35 души на борда. Самолетът също влезе във въздушното ни пространство и можехме да го свалим, но не го направихме.\" Размяната на реплики между Техеран и Вашингтон ескалира в последния ден и половина след информацията, че иранска ракета е свалила американски безпилотен самолет. Двете страни спорят помежду си дали това се е случило в иранско (според ислямската република) или в международно въздушно пространство, както твърдят САЩ. Американският в. \"Ню Йорк таймс\" по-рано съобщи, че президентът Доналд Тръмп се е отказал в последния момент от удар срещу Иран. Според друг материал на \"Ройтерс\", която цитира правителствени служители в Техеран, посланието за предстоящ удар  е достигнало до страната им със съобщение  за върховния водач аятолах Али Хаменей. Тръмп междувременно смекчи тона си, като каза, че \"е трудно да се вярва\", че атаката е била умишлена. Р-8 е военен самолет, прозведен от \"Боинг\" за полети над водни пространства. Той е модификация на серията 737-800 и се използва основно за морски патрули, но е снабден и с противокорабни ракети Harpoon.", "date": "2019.06.21", "title": "Иран обяви, че можел да свали и самолет на САЩ с 35 души, летял заедно с дрона"}
{"url": "https://www.dnevnik.bg/zdrave/2019/06/21/3928455_ot_2009_g_e_problemut_s_onkomedikamentite_za_deca_no/", "text": "Проблемът с лечението на децата с онкохематологични заболявания съществува още от 2009г. Дълги години сдружението и родители на деца, болни от рак сигнализират отговорните институции, че периодично от позитивния списък отпадат медикаменти, които са част от основните протоколи за лечение на децата. Години наред никой не направи нищо този въпрос да бъде решен и да бъде осигурено адекватно лечение\". Това написаха в писмо до здравните власти от Сдружението на деца с онкохематологични заболявания. Родителите отново поискаха  промени в реда за финансиране на лечението  на онкоболни деца. И заплашиха с протести. В становището се посочва, че през 2015г. Е намерено частично решение на проблемите, като е било разпоредено от тогавашния министър неразрешените за употреба лекарства за лечение на рак при децата да се заплащат от Фонда за лечение на деца. \"Макар и тромава, процедурата заработи и за известно време настъпи затишие, като отново никой не направи нищо, за да се намери трайно решение\", отбелязват от сдружението. Според тях сега със закриване на фонда и прехвърлянето на функциите му към здравната каса проблемът се е задълбочил \"заради тромавата чиновническа процедура\". \"Лечението на рак при децата изисква прилагане на медикаменти по точно определена схема и на точно определени периоди! Няма време да се чакат решения на комисии, подписи и административни срокове. Лечението трябва да започне навреме и да бъде прилагано адекватно!\", се отбелязва в становището. Родителите отново настояват държавата да намери механизъм да осигурява всички необходими лекарства за трите клиники в България, където се лекуват деца с онкохематологични заболявания. \"След провеждането на няколко работни срещи от октомври 2018 г. до днес със зам.- министър Начева, на които беше ясно заявен проблемът с доставката и реимбурсирането на лекарствата, бе поет конкретен ангажимент за промяна в регламента за процедурата за отпускане на основните лекарства, който да влезе в сила незабавно от 1 май. Нищо не се промени!\", посочват родителите на болни деца. Те настояват за незабавна работна среща, на която да присъстват представители на трите клиники, в които се лекуват деца с онкохематологични заболявания, на болничните аптеки, на НЗОК, на здравното министерство и на родителите. Посочват, че такава среща им е била обещана за началото на месец юни, но така и не се е състояла. От сдружението искат да се осигурят непрекъснати доставки на лекарства, участващи в основните протоколи за лечение на онкохематологични заболявания в детска възраст. Да се даде възможност на болниците да заявяват и закупуват прогнозни количества медикаменти и административното придвижване на документите да не бъде вече ангажимент на родителите. \"Да не се налага повече лекари да пишат становища, да попълват купища документи, за да може болницата да получи лекарства, които са част от световно признати и работещи протоколи за лечение\". Подобни ангажименти за промени вчера поеха министър Кирил Ананиев, неговият заместник Жени Начева и ръководителят на здравната каса Дечо Дечев. Конкретни срокове, в които това може да стане и какви нормативни промени ще са необходими, обаче така и не бяха разяснени.", "date": "2019.06.21", "title": "От 2009 г. е проблемът с онкомедикаментите за деца, но никой не прави нищо, сигнализират родители"}
{"url": "https://www.dnevnik.bg/biznes/2019/06/21/3928393_niama_oshte_kriterii_po_koito_regulatorut_da_proveri/", "text": "В Закона за енергетиката или другаде няма определени критерии, по които Комисията за енергийно и водно регулиране (КЕВР) да разгледа сделки като тази за смяна на собствеността на ЧЕЗ. Това се разбра от думите на Иван Иванов, председател на регулатора, пред журналисти, цитиран от агенция \"Фокус\". Вчера се разбра, че \"Еврохолд\" АД и ЧЕЗ са постигнали договореност за сделката, повече за нея четете  тук . Когато се договаряше сделката с \"Инерком\" АД на Гинка Върбакова, не се предвиждаше проверката й от енергийния регулатор. Заради скандалите около нея обаче Законът за енергетиката бе променен и сега се предвижда такава проверка. Следим какво се случва със сделката между ЧЕЗ и \"Еврохолд. Ние ще изпълним закона, обяви Иванов. Обясни, че \"апелът, който беше отправен към институциите, да ни предоставят критерии не беше осъществен\". Иванов допълни, че ако се стигне до КЕВР, регулаторът сам ще се постарае да създаде обективните критерии. \"Не искахме ние да го правим, за да има, така да се каже, външна воля кои да бъдат критериите. Надявам се действително, когато се стигне до тази проверка, да бъдем подпомогнати при изработване на критериите\", допълни още Иванов. При сделката за ЧЕЗ няма да бъде направено нищо, което да постави под риск енергийната сигурност на страната и българските потребители. Това обяви на свой ред пред журналисти министърът на енергетиката Теменужка Петкова. На въпрос дали е имала срещи с новия купувач на ЧЕЗ \"Еврохолд\" и дали е по-голям оптимист министър Петкова посочи, че не е имала срещи нито с \"Инерком\", нито с новия купувач на активите на ЧЕЗ в България. \"Както винаги съм пояснявала, това е сделка, която се реализира по реда на чешкото законодателство. Чешката държава провежда тези процедури. За нас е важно да бъде гарантирана сигурността на електроенергийната система на страната\", обяви тя, цитирана от агенция \"Фокус\". Противно на информацията за липсващи критерии, по които КЕВР да провери сделката, Петкова посочва, че \"нашето национално законодателство е предвидило определени критерии, по които трябва да бъдат проверени тези потенциални желаещи да закупят активите на всяко едно електроразпределително дружество\". Междувременно ДПС обяви, че  сделката се сключва в тежка корупционна тишина. ", "date": "2019.06.21", "title": "Регулаторът няма критерии, по които да провери сделката за ЧЕЗ"}
{"url": "https://www.dnevnik.bg/sport/2019/06/21/3928353_inter_prodade_35_hiliadi_sezonni_karti_sled/", "text": "Интер\" се готви за революция след  назначаването на Антонио Конте  за треньор и ще се опита да се върне на върха в италианския футбол. \"Нерадзурите\" още не са взели нито един нов футболист, но въпреки това сред феновете им има оптимизъм. Няколко дни след началото на кампанията по продажба на билети за новия сезон \"Интер\" е на път да продаде всички сезонни пропуски. Според \"Гадзета дело спорт\" 18-кратният шампион е продал 35 хиляди сеознни карти до момента. От няколко години насам \"Интер\" пуска в продажба 37 500 сезонни билета, а останалите пропуски за мачовете се предлагат на свободна продажба. През миналия сезон \"Интер\" беше най-посетения отбор в Серия А. Тимът събра над 1.1 милиона души на домакинските си срещи на \"Сан Сиро\". Средната посещаемост на домакинствата на \"нерадзурите\" беше 61 423 души, с близо 8000 души повече от тези на градския съперник \"Милан\", който остана втори в тази класация. \"Интер\" не е печелил титлата в Италия от сезон 2009-10 насам. Последният трофей, който беше спечелен, е Купата на Италия през 2011 г.", "date": "2019.06.21", "title": "\"Интер\" продаде 35 хиляди сезонни карти след назначаването на Конте"}
{"url": "https://www.dnevnik.bg/razvlechenie/2019/06/21/3928349_suzdatelite_na_pokemon_go_pusnaha_igra_za_hari_potur_s/", "text": "Създателите на един от феномените в света на мобилните игри Pokemon Go представиха новото си творение, в което участват Хари Потър и други герои от света на магиите, станал популярен с книгите на Дж. К. Роулинг и филмовата поредица, базирана на тях. Играта се казва Harry Potter: Wizards Unite и е разработена съвместно от създателите на Pokemon Go - компанията Niantic Inc и AT&T Inc's Warner Bros, които държат правата за създаване на развлекателни продукти, базирани на света на Хари Потър. Играта тръгва в обращение от днес, а феновете в САЩ имаха възможност да я изтеглят още в четвъртък следобед, съобщава \"Ройтерс\". Wizards Unite използва добавена реалност и Google мапинг, за да изглежда така, сякаш героите се появяват в реалния свят. Играчите виждат героите, създанията и други елементи от играта върху заобикалящата ги среда, докато я гледат през камерата на телефона си и се движат в различни посоки. В играта участниците влизат в ролята на нов член на работна група със секретна задача за решаване на мистерии. Играчите могат да откриват артифакти, да правят заклинания и да се срещат с герои от филмите за Хари Потър, както и предисторията \"Фантастични животни и къде да ги намерим\". Управляващия Warner Bros. Games в Сан Франциско Джонатан Найт споделя, че има и нещо като игра в играта, която се развива постепенно: \"Има занаятчийска игра, в която събирате съставки за отвари и създавате такива, за да ги използвате и да бъдете по-добър магьосник\", казва той. Играта Pokemon Go се превърна в световен хит след представянето си през 2016 г.. Играта накара феновете си да ходят в други градове, да търсят улици, офиси, паркове и ресторанти в преследването на цветни анимирани герои. Актрисата Тифани Хадиш, която е заклет фен на книгите за Хари Потър, сподели по време на представящото събитие на играта, че любимата й част от нея е в това, че кара хората да се движат в търсене на следи и герои. Тя допълни още, че обикаляйки и играейки Pokemon Go, е свалила почти 5 килограма.", "date": "2019.06.21", "title": "Създателите на Pokemon Go пуснаха игра за Хари Потър с добавена реалност"}
{"url": "https://www.dnevnik.bg/biznes/turizam/2019/06/21/3928459_sled_signal_na_roditel_angelkova_poiska_zatvarianeto/", "text": "Както и предишните лета, министърът на туризма Николина Ангелкова започна активни обиколки по Черноморието, но за разлика от предходни години не е в конкуренция с тогавашния вицепремиер Валери Симеонов, с когото бяха в открита вражда. След като по-рано ресорният министър отиде лично да провери вчерашния сигнал на екоорганизации за премахване на дюни на плажа Корал-север 1, сега тя е посетила къща за гости с изтекъл срок на категоризацията. Къщата за гости \"Арт\" в Свети Влас няма никакво основание да предлага туристическа услуга. Тя действа изцяло в нарушение на българското законодателство, защото удостоверението й за категоризация е изтекло през 2015 година. Ще настояваме пред Комисията за защита на потребителите, в чиято компетентност е това, обектът да бъде запечатан веднага, заяви Ангелкова, цитирана от пресцентъра си. В съобщението на ведомството се посочва, че инспекцията се извършва след подаден сигнал от родител, че 25 деца са били настанени при изключително лоши условия. Веднага след получаване на сигнала експерти на Министерството на туризма, Комисията за защита на потребителите, РЗИ и местната администрация направили съвместна проверка на място. Специалистите са установили, че обектът е имал удостоверение за къща за гости 2 звезди, издадено от кмета на община Несебър от 21.06.2007 година, което е изтекло през 2015 г. Оттогава досега тя функционира без документи и разрешения. При проверката преди ден експертите са видели, че в хотела са настанени деца, за които собствениците обяснили, че са на познати, а не туристи. На собствениците ще бъде съставен акт, по който глобата е до 5 хил. лв. за физическо лице и до 10 хил. лв. за юридическо. Освен това НАП ще бъде сезирана да направи проверка за дейността на къщата за времето, когато е работила без правно основание. Вижда се, че хигиената е под всякакви критерии и норми, басейнът и водата са мръсни, каза министърът. Регионалната здравна инспекция е взела проби от водата. Ангелкова апелира към родителите да подават сигнали за такива случаи.", "date": "2019.06.21", "title": "След сигнал на родител Ангелкова поиска затварянето на къща за гости"}
{"url": "https://www.dnevnik.bg/sviat/2019/06/21/3928503_trump_potvurdi_che_otmenil_3_udara_sreshtu_iran_koito/", "text": "Президентът на Съединените щати Доналд Тръмп обяви, че е блокирал планиран военен удар срещу Иран, тъй като това не би било \"пропорционален отговор\" на свалянето на американски безпилотен самолет по-рано тази седмица. По думите му три различни цели в ислямската република трябвало да бъдат поразени. Отговорът бил подготвен, но въпрос, зададен от президента, променил решението му: \"Попитах колко ще умрат. 150 души, бе отговорът на генерала; 10 минути преди удара го спрях.\" С публикациите си в туитър Тръмп потвърди  разпространяваната от в. \"Ню Йорк таймс\"  и потвърждавана от  събеседници на \"Ройтерс\"  информация, че такъв удар е бил готвен, но е бил спрян в последния момент. \"Десет минути преди удара го спрях, непропорционално е в сравнение със свалянето на безпилотен самолет\", написа президентът. \"Не бързам.\" По думите му въоръжените сили на САЩ \"са готови\" да действат при нужда, но междувременно се задават и нови санкции срещу ислямската република, включително заради вчерашния инцидент. С предишните в серията туитове той нападна предшественика си Барак Обама, направил \"отчаяна и ужасна\" сделка с ислямската република. Иран обяви вчера, че е свалил американски безпилотен самолет над въздушното си пространство (САЩ настояват, че това се е случило в международно). Днес  ислямската република съобщи  (малко преди туитовете на Тръмп), че се е отказала да стреля по придружаващия дрона военен самолет P-8 на \"Боинг\" с 35 души на борда.", "date": "2019.06.21", "title": "Тръмп потвърди, че отменил 3 удара срещу Иран, които щели \"да убият 150 души\""}
{"url": "https://www.dnevnik.bg/bulgaria/2019/06/21/3928499_varna_shte_dobavi_77_elektrobusa_i_10_troleibusa_kum/", "text": "Община Варна е в процес на изготвяне на проект за купуване на нови екологични превозни средства за градския транспорт. Това съобщи днес пресцентърът на общинската администрация. Управляващият орган на оперативна програма \"Околна среда 2014 - 2020\" е определил като средствата ще бъдат използвани за електрически автобуси и тролейбуси за градския транспорт, гласи разпространената днес информация. Проектът включва купуването ориентировъчно на 54 съчленни, 23 солови електробуса и 10 тролейбуса. С парите от финансовата помощ по оперативна програма \"Околна среда 2014 - 2020\" предстоят купуването, доставката и монтажът на оборудване, съоръжения, обзавеждане и техника, необходима за поддръжка и обслужване на електрически превозни средства, станциите и точките за зареждането им, ремонт и подмяна на съществуващата контактна мрежа на градския транспорт. Окончателният брой на превозните средства да бъде определен на база на финансовите анализи, които се изготвят в момента, съобщават от общинската администрация във Варна. До септември т.г. трябва да бъдат подадени документите в Министерството на околната среда и водите, а до края на октомври да бъде извършена оценка и да бъде сключен договор с управляващия орган на оперативната програма за отпускане на безвъзмездната финансова помощ. С новите превозни средства автопаркът на общинската фирма \"Градски транспорт\" ЕАД ще бъде обновен на 100%, твърдят от варненската община. По проекта \"Интегриран градски транспорт на Варна\", финансиран по оперативна програма \"Регионално развитие\" вече бяха доставени 88 автобуса и 30 тролейбуса за градския транспорт в града. Извън доставката на превозните средства обаче най-големият проект с европейско финансиране, по който Варна е работила до момента, се оказа Той бе на стойност 115 млн. лв. и включваше десет компонента. Те трябваше да осигурят възможности за автоматична продажба на билети, за преминаване на автобусите на градския транспорт с предимство през кръстовищата, за информация в реално време за движението им между спирките и за създаването на бърз автобусен коридор между двете най-отдалечени точки на града (BRT). Освен това с парите по проекта трябваше да бъде извършена рехабилитация на пътни отсечки по трасето на коридора, да се създаде център за управление на интегрираната система за градски превози, да се ремонтира автобусното депо на общинския превозвач \"Градски транспорт\",  да се изградят велоалеи  и др. Но въпреки че още през 2016 г. проектът а бюджетът му от 115 млн. лв. като \"успешно усвоен\", високоскорстното автобусно трасе между кварталите \"Владиславово\" и \"Бриз\" няма, не работи и системата за осигуряване на зелен сигнал по кръстовищата за автобусите на градския транспорт, няма го предвиденото по проекта асфалтово покритие против замръзване по спирките, нито рампи за по-лесно качване в автобусите на инвалидни и бебешки колички. След многократни ПР кампании, доработване на проекта и отпускане на допълнително финансиране  автоматизираната билетна система така и не може да заработи  и до този момент. На всичко отгоре едва след неуспешните опитите за въвеждането й в експлоатация стана ясно, че автоматите не са пригодени за издаване на билети с различна стойност за пътуване до курортните комплекси извън града, не приемат всички банкнотни купюри и освен това не са пригодени за ползване от хора с нарушено зрение. В замяна на всичко това обаче в последните месеци преди последните избори за местна власт през 2015 г., администрацията на кмета Иван Портних похарчи Разследване на \"Дневник\" тогава показа, че  голяма част от поръчките за тази дейност са били спечелени от дружества, свързани със спортния министър Красен Кралев . В средата на март т.г. стана известно, че Варна ще трябва да плати от бюджета си близо 225 хил. лв. като финансова корекция заради нарушения при организирането на обществена поръчка за три пътни ремонта. Те са част от втората фаза на проекта й  \"Интегриран градски транспорт\" . Това стана ясно от решение на Административния съд във Варна по повод жалба на общината срещу наказанието, наложено й от Министерството на регионалното развитие и благоустройството. То е управляващ орган по оперативна програма \"Региони в растеж\", която финансира безвъзмездно и почти изцяло Изпълнители на ремонтите по булевардите \"Приморски\", \"Цар Освободител\" и ул. \"Първи май\" са дружеството \"Инжстройинженеринг\" и едноличния търговец \"Станка Василева\". Те са част от кръга на компаниите, които работиха по всички инфраструктурни проекти на местната администрация по време на трите мандата на бившия варненски кмет Кирил Йорданов. На базата на нови обществени поръчки и рамкови договори същите компании продължиха да работят без конкуренция и по време на мандата на сегашния варненски кмет Иван Портних.", "date": "2019.06.21", "title": "Още 70 млн. лв. ще налее Варна в провален транспортен проект"}
{"url": "https://www.dnevnik.bg/biznes/2019/06/21/3928507_bulgargaz_analizira_s_kolko_po-evtin_az_da_poiska/", "text": "Булгаргаз\" прави анализ на пазарната ситуация, тъй като има възможност за предоговаряне на цените с \"Газпром Експорт\". Това заяви министърът на енергетиката Теменужка Петкова, която участва в заседание на парламентарната комисия по енергетика, съобщи БТА. Министър Петкова отговори в рамките на заседанието на въпрос от народния представител от \"БСП за България\" Атанас Костадинов - дали страната се е възползвала от това си право да предоговаря цените, дадено след антимонополното дело на Европейската комисия срещу руската компания. Министър Петкова уточни, че този въпрос е свързан именно с ангажимента, който руската компания е поела, цените да бъдат предоговаряни периодично при условия, които са свързани с цената на природния газ на определени борси. \"За да се възползваме от тази възможност, трябва да се направи един много подробен анализ, за да се види дали са настъпили тези предпоставки. Това, което мога да ви кажа към настоящия момент, е, че колегите от \"Булгаргаз\" правят анализ на пазарната ситуация. Считаме, че има такива възможности, да се пристъпи към прилагането на тази клауза от това споразумение\", обясни Петкова. В началото на месеца по време на  икономически форум в Санкт Петербург президентът Румен Радев  също призова правителството да договори по-ниски цени на доставки. Тогава руският президент Владимир Путин обаче изрази мнение, че  цената е справедлива.  Според утвърдената в ангажимента процедура при наличие на пазарни условия се нотифицира \"Газпром Експорт\" и се дава начало на преговорите, като съответната страна обявява каква цена смята, че трябва да бъде постигната. \"Оттук нататък те дават своя отговор. Ако има несъгласие между страните, се отива към арбитраж. Каквото прецени арбитражът, това е финалното решение\", обясни Петкова. Николай Павлов, изпълнителен директор на \"Булгаргаз\" обясни, че до края на 2018 г. цената за българския пазар е била конкурентна. \"Считано от началото на 2019 г., цените на борсовите пазари започнаха своя спад. Естествено ние разполагаме с надеждна информация, изготвили сме анализ и сме на финалната права\", увери той. \"Уверявам ви, че ние ще направим всичко възможно, за да постигнем максимално изгодни условия за българските потребители\", каза още Павлов. Депутатите от ресорната комисия по енергетика приеха промени в Закона за енергетиката, с които се либерализира пазарът на газ. С 12 гласа \"за\" и трима \"въздържал се\" те подкрепиха текстовете, с които се създава платформа за търговия на газ.  Валентин Николов, председател на комисията заяви, че България е естествен регионален газов разпределител, тъй като 80% от инфраструктурата се концентрира в България. ", "date": "2019.06.21", "title": "\"Булгаргаз\" анализира с колко по-евтин газ да поиска България от Русия"}
{"url": "https://www.dnevnik.bg/ot_vas/novini_ot_vas/2019/06/21/3928490_navun_ne_vali_no_v_avtobus_84_e_druga_rabota/", "text": "Навън не вали, но в един от новините автобуси BMC по линия 84 е друга работа. Заснето в петък в 16.20 часа.", "date": "2019.06.21", "title": "Навън не вали, но в автобус 84 е друга работа"}
{"url": "https://www.dnevnik.bg/sport/2019/06/21/3928377_barselona_zapochva_borba_s_botovete_v_socialnite_mreji/", "text": "Барселона\" е най-успешният испански футболен клуб в последните години и постоянно подобрява представянето си на терена. Каталунците спечелиха титлата в Ла Лига за втора поредна и имат 12 милиона активни потребители в социалните мрежи. Част от тях обаче са от несъществуващи профили и вредят на клуба, сочи доклад. Наскоро клубът е поръчал проучване на агенцията I3 Ventures за присъствието на \"Барселона\" в социалните мрежи. То сочи, че 31 772 профила в социалните мрежи (\"Фейсбук\", \"Туитър\" и \"Инстаграм\") са ботове и не са реално съществуващи хора. Докладът гласи още, че единствената цел на тези профили е да дискредитират бранда. Според изданието Palco23, което разполага с проучването, около 30% от разговорите и дискусиите в социалните мрежи, свързани с клуба, се контролират от автоматизирани профили. Негативните коментари зачестяват около загуби на каталунците. Тогава се наблюдава систематична атака, която включва негативни коментари и призиви за уволнение на треньора. Изследването обхваща периода ноември 2017 г. - май 2019 г. То показва и разбивка на активните потребители, от тях 27% са испаноговорящи, 15% са каталунци, 21% са френскоговорящи, включително от Африка.", "date": "2019.06.21", "title": "\"Барселона\" започва борба с ботовете в социалните мрежи"}
{"url": "https://www.dnevnik.bg/sviat/2019/06/21/3928360_nato_obmislia_da_obiavi_kosmosa_za_nova_operativna_zona/", "text": "Към четирите досегашни зони на оперативни действия - суша, море, въздух и киберпространство, НАТО обмисля да добави пета, Космоса. Решението може да бъде взето на срещата на алианса на върха в Лондон на 3-4 декември с участието на Доналд Тръмп. По този начин НАТО ще демонстрира на президента на САЩ, че може да разчита на съюзниците си, които се адаптират към нови заплахи, малко след като през февруари той нареди да започне изграждането на американските космически сили. За това разказва \"Ройтерс\", позовавайки се на четири дипломатически източника. Ако решението бъде взето, това означава, че НАТО признава Космоса като пространство за сражения. \"Налице е съгласие, че трябва да обявим и Космоса за домейн и най-доброто място да го направим е срещата на върха в Лондон\", казва един от високопоставените дипломати от алианса, участващ в дискусиите. Той допълва, че все още се обмислят технически подробности как ще се реализира това. Рамките на космическата политика може да бъдат одобрени още на редовната среща на министрите на отбраната в Брюксел следващата седмица. НАТО няма намерение да води сражения в Космоса, но като го обяви за оперативна зона, ще започне дебат дали евентуално да не се използват базирани в орбита оръжия, които да свалят вражески ракети, да блокират противовъздушната защита и да унищожават спътници на противника. Последното изглежда важи предимно за Китай, допълва \"Ройтерс\", и Тръмп ще е доволен, че НАТО се включва във възпирането на възхода на китайската военна сила. Днес страните от алианса контролират 65% от спътниците, а Китай планира да разположи мрежа от сателити за търговски цели - от супербърз интернет за самолетите до проследяване на ракети и противникови сили на терен. Пекин разработва и оръжия за употреба в орбита и миналата година демонстрира способност да изпрати апарат на обратната страна на Луната. Русия, която от някогашен стратегически партньор се превърна във вражеска сила за много страни от НАТО, също е космическа сила и е една от малкото страни, способни да извеждат спътници в орбита. \"Може да водиш сражения само в Космоса, но който контролира Космоса, контролира случващото се на Земята, в морето и въздуха. Ако не контролираш Космоса, не можеш да контролираш никой от останалите домейни\", обяснява Джейми Ший, бивш говорител на НАТО, който днес е анализатор за брюкселския институт \"Приятели на Европа\" (Friends of Europe). Италия, Великобритания и Франция са водещите европейски космически сили, докато Германия подготвя нови закони и търси частни инвестиции, за да се сдобие със свой дял от възникващия космически пазар, който към 2040 г. може да достигне 1 трилион долара годишно. Франция държи да има повече гаранции за това как биха били използвани космическите ѝ активи в случай на криза. По правилата на НАТО при конфликт националните активи преминават в ръцете на Върховния командващ обединените сили в Европа. Един от най-деликатните въпроси е дали атака срещу сателит на натовска държава е равносилен на нападение срещу целия алианс с произтичащо от това задействане на Член 5 за колективната отбрана. Както се постъпи след обявяването през 2016 г. на киберпространството за оперативен домейн, първоначално ще се засили военното планиране, ще се направи анализ на слабите места на алианса и ще се обмисли как по-добре да бъдат защитени комерсиални сателити, използвани от армията.", "date": "2019.06.21", "title": "НАТО обмисля да обяви Космоса за нова оперативна зона"}
{"url": "https://www.dnevnik.bg/biznes/2019/06/21/3928526_spored_dps_tejka_korupcionna_tishina_obgrushta/", "text": "ДПС смята, че сделката за българския бизнес на ЧЕЗ се осъществява в тежка корупционна тишина. Това се казва в отговор на журналистически въпрос по повод придобиването, договорено от \"Еврохолд\", на зам.-председателя на парламентарната група на движението Йордан Йонев. Отговорът е публикуван на партийния сайт без да е отбелязано от кое издание е въпросът. \"Продажбата на най-големия електроенергиен разпределител, от което зависи цената на тока за българските граждани и бизнеса, а също така и националната сигурност, не може да се осъществява по такъв начин. Ние призоваваме управляващите от ГЕРБ и мъничкия им коалиционен партньор да задействат органите на държавата, които са компетентни да се произнесат по тази сделка. А именно – ДАНС и трите регулатора – КЕВР, КФН и Комисията за защита на конкуренцията\", казва Цонев. Според ДПС всичко по тази сделка трябва да бъде прозрачно и тя да се осъществи в интерес на българските граждани и националната ни сигурност. Затова ДПС настоява правителството да дойде следващата седмица в парламента и да запознае народните представители с подробностите по сделката и становището на органите. \"Впрочем тази сделка много съмнително се лансира и от медиите от кръга \"Капитал\" като ни я представят като вече свършен факт,\" добавя Цонев, цитиран от пресцентъра. Вицепремиерът Томислав Дончев, помолен в интервю за БНТ да коментира сделката, отговори, че нямам навик устата му да работи по-бързо от мозъка. \"Ако има какво да се коментира, първо трябва КЕВР и КЗК да се произнесат, ще дойде ред и на политиците да кажат по нещо\", добави той. Като коментар в аванс единствено добави, че се радва, че кандидат-купувачът е българска компания. По-рано днес председателят на енергийния регулатор Иван Иванов каза, че КЕВР е длъжна да провери сделката след като законът беше променен, но все още няма критерии, по които това да стане. Енергийният министър Теменужка Петкова добави, че сделката се сключва по процедури на чешката държава. Какво още обясниха шефът на КЕВР и министърът четете  тук.", "date": "2019.06.21", "title": "Според ДПС тежка корупционна тишина обгръща сделката между ЧЕЗ и \"Еврохолд\" (допълнена)"}
{"url": "https://www.dnevnik.bg/sviat/2019/06/21/3928531_moldova_se_otkaza_da_mesti_posolstvoto_si_v_izrael_ot/", "text": "Молдова няма да премести посолството си в Израел от Тел Авив в Ерусалим, както заявяваше бившият премиер Павел Филип, увери днес пред журналисти новият министър на външните работи и европейската интеграция Николае Попеску, предаде ТАСС. Попеску уточни, че решението за прехвърляне на дипломатическото представителство е било взето от правителството на Филип, когато то вече е било в оставка. \"Посолството ще остане там, където си е днес\", каза молдовският външен министър. Той изтъкна, че когато е било взето решение за преместването му, законното правителство е било това на Мая Санду. Правителството на Филип одобри на 11 юни преместване на молдовското посолството в Израел в Ерусалим, както и определяне на терен за строителството на ново дипломатическо представителство на САЩ в Кишинев. В началото на месеца в Молдова се създаде фактическо двувластие, когато Партията на социалистите на Република Молдова се споразумя с блока \"Акум\" (\"Сега\") да се обедини срещу Демократическата партия на Молдова, която контролираше предишния парламент и правителството. Веднага след това демократите сезираха Конституционния съд, който обяви сформираното от партиите правителство за незаконно и изиска от президента да разпусне парламента. Същевременно ЕС, Русия, САЩ и редица други държави изразиха подкрепа за новата коалиция. След това демократите се върнаха в парламента и възстановиха работата на държавните учреждения, а съдът отмени последните си решения, признавайки легитимността на парламента. /БТА", "date": "2019.06.21", "title": "Молдова се отказа да мести посолството си в Израел от Тел Авив в Ерусалим"}
{"url": "https://www.dnevnik.bg/biznes/2019/06/21/3928524_borisov_i_junker_obiaviha_nov_etap_za_proekta_za/", "text": "Председателят на Европейската комисия Жан-Клод Юнкер и министър-председателят Бойко Борисов приветстват важния етап, който бе достигнат за газовия хъб \"Балкан\". Това се казва в общо изявление на двамата, разпространено от правителствената информационна служба. То е по повод приетите по-рано днес на второ четене в енергийната комисия на Народното събрание промени в Закона Закона за енергетиката, които сега предвиждат програма за реализация на определени годишни количества газ на борсата от страна на обществения доставчик и крайните клиенти. Това според съобщението на пресслужбата води до \"безпрецедентно отваряне на българския газов пазар\". С 12 гласа \"за\" и трима \"въздържал се\" те подкрепиха текстовете, с които се създава платформа за търговия на газ, съобщи БТА. В заседанието на комисията участваха министърът на енергетиката Теменужка Петкова, председателят на Комисията по енергийно и водно регулиране Иван Иванов, заместник-директорът на Генерална дирекция \"Енергетика\" в ЕК Клаус Дитер Борхард, както и изпълнителните директори на \"Булгаргаз\", \"Булгартрансгаз\", \"Български енергиен холдинг\". Според Борхард, цитиран от агенцията, развитието на страната като такъв център води до необходимост да бъдат увеличени проектите за инфраструктура, свързана с капацитета за складиране. Предложеният пакет от мерки ще доведе до така необходимата промяна в конюнктурата на пазара на природен газ в България. Резултатът ще бъдат значителни стъпки към формиране на ликвидна среда и либерализиран пазар на природен газ не само за България, но също така и за региона. Те са в унисон с усилията на Европейската комисия и на българското правителство за създаване на единен пазар на природен газ, се посочва в общата позиция на Борисов и Юнкер. \"Искаме енергията да се насочи към България и към цяла Европа. Приветствам това положително развитие, което ще доведе до отваряне на газовия пазар с ползи за потребителите на газ в България и в Югоизточна Европа. Моята комисия остава ангажирана в подкрепата си към България в изпълнението на плановете й за регионален газов хъб - ние сме на едно мнение по този въпрос с българското правителство\", коментира Юнкер. \"Горд съм да кажа, че чрез въвеждането на програма за предлагане на определени количества газ за свободна търговия и непрекъсната работа по проекта газов хъб \"Балкан\", България демонстрира своята ангажираност да играе водеща роля за отворен газов пазар в Югоизточна Европа. Успешното сътрудничество с Европейската комисия и целенасочените усилия на българското правителство направиха възможно въвеждането на значителни промени в пазара на природен газ в България, което, несъмнено, ще доведе до съществени ползи за всички\", заявява Борисов, цитиран от пресслужбата си. След като бъде потвърдена от окончателния Закон за енергетиката и със създаването на газовата борса, програмата за предлагане на определени количества газ за свободна търговия се очаква да има положителни ефекти в посока конкурентоспособност за целия газов пазар в региона. По-голямата конкуренция ще доведе до по-голям избор и по-ниски цени и ще увеличи сигурността на доставките за бита и за предприятията. Ето защо Европейската комисия подкрепи пазарните реформи и мерки за увеличаване на ликвидността, включително чрез газовия хъб \"Балкан\" в България, посочва правителствената пресслужба. Газовата борса ще помогне България и регионът да се възползват в пълна степен от последните процеси в развитието на сектора във връзка с увеличаването на износа на втечнен природен газ. Това ще засили конкуренцията и ще даде повече възможности за развитието на икономиката в България и в региона, посочва пресслужбата. От раждането на идеята за газов хъб премиерът Бойко Борисов непрекъснато подчертава важността му за целия регион и се опитва да привлече подкрепата за проекта на различни европейски лидери. С председателя на Еврокомисията, чиито мандат изтича Жан-Клод Юнкер двамата винаги са демонстрирали близки отношения при срещите си в Европа.", "date": "2019.06.21", "title": "Борисов и Юнкер обявиха нов етап за проекта за газовия хъб \"Балкан\""}
{"url": "https://www.dnevnik.bg/sviat/2019/06/21/3928532_pentagonut_e_bez_postoianen_shef_v/", "text": "Пентагонът преживява труден момент, след като САЩ са без постоянен министър на отбраната. Правителството на Тръмп се мъчи да се справи със засилващата се криза с Иран, с необичайното и спорно разполагане на войски на американско-мексиканската граница, с продължаващата от почти 20 години война в Афганистан и изпадналите в застой преговори със Северна Корея за програмата ѝ за ядрени оръжия. На фона на всичко това, а и на други неща, и.д. министър на отбраната Патрик Шанахан се оттегли тази седмица, а човекът, подготвян да го замести временно, изглежда се сблъсква с правни пречки, които могат първоначално да му попречат да заема поста повече от около шест седмици. Това е необичайна степен на несигурност за една от най-важните длъжности в правителството. \"Много труден момент. При всичко, което се случва в Иран, и всички провокации и ответни действия е ужасяващо да нямаме министър на отбраната в този момент\", каза сенаторът демократ Чък Шумър от Ню Йорк. \"Това показва в какъв хаос е това правителство. В него има толкова много незаети позиции, постоянни смени, в най-деликатните области на сигурността.\" Шанахан и министърът на сухопътните сили Марк Еспър, който се предвижда да го замени, участват в заседания в Белия дом и други срещи, включително в разискванията как армията да отговори на свалянето на американски дрон от Иран. Предвижда се Еспър да стане и.д. министър на отбраната от полунощ в неделя и после, във вторник, да замине на среща на министрите на отбраната от НАТО. На нея ще бъде важно Еспър да убеди съюзниците, че сега той е начело и че и способно да взема решения, изправено пред засилващи се заплахи от Иран, на фона на въпроси от един предпазлив Конгрес. Междувременно в Пентагона юристи обсъждат как да бъде преведен Еспър през очертаващите се трудни правни процедури и утвърждаване от Конгреса. Служители по отбраната казаха вчера, че засега още нямат ясна представа как ще се продължи по-нататък. Ключовият проблем е, че Тръмп никога не е издигал официално кандидатурата на Шанахан за министър на отбраната. Той обяви, че възнамерява да го направи, но минаваха месеци, а това така и не се случи. Служители многократно казваха, че проверката се проточва. В понеделник Шанахан се оттегли, като каза, че иска да пощади семейството си, след като станаха известни подробности за домашни проблеми, свързани с трудния му развод преди почти 10 години. Тръмп веднага определи Еспър за нов и.д. министър, но поради ограничения, съдържащи се в съдебни решения и законодателство, уреждащо начина на попълване на свободни длъжности на високо ниво, той ще може да служи в това временно качество само около шест седмици. Законът забранява Еспър да бъде издигнат като кандидат за поста, докато същевременно е и.д. министър. Ако бъде номиниран, той ще трябва да се оттегли и да поеме друга длъжност, докато Сенатът гласува кандидатурата му. А всеки, избран да заеме поста временно, дори за кратко време, докато трае процесът на утвърждаване, за вземане на решения, от които един министър на отбраната се нуждае, когато страната му е във война в няколко държави и провежда големи военни операции в десетки други. Обикновено висшите ръководители могат да бъдат \"изпълняващи длъжността\" за 210 дни, но тъй като Шанахан никога не е бил номиниран, времето на Еспър е започнало да тече на 1 януари, когато подаде оставка предишният министър на отбраната Джим Матис. Това би принудило Еспър да спре да изпълнява временната си роля до 30 юли. Проблемът се усложнява от това, че дори ако иска да номинира Еспър, Тръмп ще трябва да предложи някой, който да заеме поста, също като изпълняващ длъжността, за неопределен срок. Тъй като Тръмп никога не е номинирал някой, който да замени Шанахан на предишния му пост като заместник-министър на отбраната, няма никой, който бързо да започне да действа като и.д. министър по време на процеса на утвърждаване. Законодателите изразяват първоначална подкрепа за Еспър, който е добре познат в Конгреса и по-рано е работил като законодателен сътрудник в комисии, но не е сигурно, че той ще бъде бързо одобрен. Като бивш висш служител в отбранителната компания \"Рейтиън\" Еспър може да се наложи да поиска да бъде изключен от решения, свързани с нея. А това може да включва деликатни преговори на високо равнище с Турция за решението й да купи руска система за противоракетна отбрана и ответното предложение на Америка за произведено от \"Рейтиън\" оръжие земя-въздух \"Пейтриът\". Законодателите също така изразяват висши служители в правителството на Тръмп. При управлението на Тръмп най-малко 22 от 42 души на висши правителствени постове, т.е. малко над половината, са изпълняващи длъжността. За разлика от това, според данни, събрани от преподавателката по политология в Йейлския университет Кристина Кинан, от 1977 г. до средата на април тази година - от управлението на президента Джими Картър до първата половина от президентството на Тръмп, 266 души са заемали правителствени постове. От тях 79 са били изпълняващи длъжността, т.е. трима от всеки десет. Тръмп казва, че обича да определя и.д. служители. През януари той заяви пред репортери: \"Това ми дава по-голяма гъвкавост.\" Тази практика позволява на Тръмп бързо, макар и временно, да поставя съюзници на важни позиции, като същевременно заобикаля процеса на утвърждаване от Сената, който може да бъде рискован, при положение че републиканците имат съвсем малко мнозинство в камарата - 53 на 47 места. Но друго обяснение е, че при управлението на Тръмп процесът на попълване на длъжностите е бавен и пълен с погрешни стъпки. Според непартийната организация \"Партньорство за обществена служба\", която проучва начини за подобряване на ефективността на управлението, досега Тръмп е оттеглил 63 кандидати - двойно повече от общо 31, които Обама беше оттеглил до този момент от своя първи мандат. Той също така реши да не издига някои кандидати, след като разбра, че контролираният от Републиканската партия Сенат би ги отхвърлил, включително двама евентуални кандидати за Управлението за федерален резерв: бизнесмена Херман Кейн и консервативния коментатор Стивън Мур. Освен това 568-те кандидатури, предложени от Тръмп през първaта му година като президент, са били с над 100 по-малко от предложените от Обама за същия период, показват данни на организацията \"Партньорство за обществена служба\". /БТА", "date": "2019.06.21", "title": "Пентагонът е без постоянен шеф в най-неподходящия момент"}
{"url": "https://www.dnevnik.bg/bulgaria/2019/06/21/3928535_mediiniiat_regulator_otpisa_oshte_edin_ot_kandidatite/", "text": "Съветът за електронни медии днес реши да не допуска до изслушване един от седмината останали кандидати за генерален директор на БНТ. Отказано е на Радостслав Главчев - инженерен кадър на телевизията, наричан от медиите и \"вечния кандидат\", защото се кандидатира безуспешно вече за 11-ти път. Преди днего от процедурата  отпадна и Кръстю (Къци) Вапцаров  заради участие във фирми. До третия етап - събеседване, са допуснати: 1. Сашо Йовков 2. Никола Тодоров 3. Явор Симов 4. Сашо Диков 5. Емил Кошлуков 6. Стоил Рошкев Те ще бъдат изслушани по график на 3 и 4 юли. СЕМ днес допусна до третия етап на процедурата за избор на генерален директор на БНР петимата кандидати, останали след отстраняването на Анета Милкова. Това са Светослав Костов, Митко Димитров, Валерий Тодоров, Даниела Манолова, Александър Велев. Те ще бъдат изслушани по график на 26 и 27 юни.", "date": "2019.06.21", "title": "Медийният регулатор отписа още един от кандидатите за шеф на БНТ"}
{"url": "https://www.dnevnik.bg/citat_na_deniia/2019/06/21/3928539_citat_na_denia_v_gerb_ima_samo_edin_nezamenim_i_tova/", "text": "Това каза пред БНТ депутатът от ГЕРБ и бивш председател на Народното събрание Димитър Главчев. В отговор на уточняващ въпрос добави, че незаменимият е лидерът Бойко Борисов. Той беше помолен да коментира вчерашната реплика на Борисов, който сподели пред медиите в Брюксел: \"Аз се разделих с най-близкия си. По-близък нямам. Аз семейство нямам за съжаление. Семейството ми беше Цветанов.\" След имотния скандал Цветан Цветанов напусна първо парламента, а после и зампредседателското място в ГЕРБ. Главчев каза, че \"ГЕРБ е голямо семейство и Цветанов беше и е сериозна фигура в ГЕРБ. Добави, че Цветанов не си тръгва от ГЕРБ, а само няма да заема длъжността, на която беше.", "date": "2019.06.21", "title": "Цитат на деня: В ГЕРБ има само един незаменим и това не е Цветанов"}
{"url": "https://www.dnevnik.bg/sport/2019/06/21/3928542_fia_othvurli_iskaneto_na_ferari_za_prerazglejdane_na/", "text": "Люис Хамилтън остава победител в  Гран при на Канада , след като панелът на стюардите към Световната автомобилна федерация (ФИА) отхвърли  искането на \"Ферари\" за преразглеждане . В началото на седмицата от \"Ферари\" отправиха официално искане за преразглеждане на резултата от състезанието на  пистата \"Жил Вилньов\" . В Канада Фетел беше лишен от победата, след като завърши пръв, но получи 5-секундно наказание. В крайна сметка от Скудерията представиха седем нови доказателства на стюардите преди Гран при на Франция. От пистата \"Пол Рикар\" беше направена конферентна връзка с Канада, но развръзката беше негативна за \"Ферари\". Стюардите обявиха, че \"от представените седем доказателства, пет са били налични и след последната обиколка в Канада, така че отборът не е събрал нов материал. Междувременно \"Мерцедес\" доминираше и в двете петъчни свободни тренировки преди Гран при на Франция. \"Сребърните стрели\" поставиха най-добри резултати и в двете 90-минутни сесии. В първата световният шампион Люис Хамилтън направи 21 обиколки, като най-добрата от тях беше за 1:32.738 минути. Валтери Ботас се нареди на по-малко от една десета зад британеца. Във втората сесия Ботас излезе начело с 1:30.937. Темпото на Хамилтън беше по-слабо и най-бързият му тур беше с 0.424 сек по-бавен от този на Ботас. И в двете тренировки трети се нареди Шарл Льоклер с \"Ферари\", който беше по-бърз от Фетел. Гран при на Франция е осми кръг за сезона във Формула 1. Стартът е в неделя от 16.10 часа българско време.", "date": "2019.06.21", "title": "ФИА отхвърли искането на \"Ферари\" за преразглеждане на резултата от Гран при на Канада"}
