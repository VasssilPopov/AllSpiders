{"url": "https://www.dnevnik.bg/sviat/2018/01/04/3107342_sasht_zamraziha_voennata_pomosht_za_pakistan/", "text": "САЩ замразиха превеждането на вече забавена военна помощ за Пакистан с обвинение, че властите в Исламабад не правели достатъчно за борбата с международния тероризъм. Говорителка на Държавния департамент посочи проблеми в борбата с афганистанските талибани и мрежата Хакани. Според Хедър Науърт решението може да бъде преразгледано, в случай, че Пакистан промени позицията си. Тя не успя да посочи конкретна сума за оборудването и въоръжението, които трябваше да бъдат изпратени за пакистанската армия и сили за сигурност, но допълни, че някои програми ще бъдат изключени от замразяването на средства. Американски официален представител каза пред \"Ройтерс\", че става дума за 255 милиона долара. Това е много малко на фона на близо 33 милиарда долара, които САЩ са изполвали за помощ за Пакистан през последните 15 години. Преди дни президентът Доналд Тръмп остро критикува пакистанските власти, като заяви, че само лъжели и мамели. \"Те възприемаха президентите ни като идиоти, предоставяйки убежище на терористи, които преследвахме в Афганистан\", написа той в \"Туитър\". Посланикът на САЩ в Исламабад бе извикан да даде пояснение във външното министерство, но властите се опасяват повече от предприемането на по-драстични мерки като намаляване на финансовата помощ и завой към по-близки отношения с Индия, коментира \"Ройтерс\". През 2011 г. Пакистан получи около 3.5 млрд. долара военна помощ, докато за 2016 г. тя е намаляла до 1 млрд долара. В същото време анализатори казват, че има граници, в които САЩ могат да влошават отношенията с Пакистан, защото страната е влиятелен съсед на Афганистан и американците трудно могат да постигнат някакъв напредък там без пакистанска помощ.", "date": "2018.01.04", "title": "САЩ замразиха военната помощ за Пакистан"}
{"url": "https://www.dnevnik.bg/sviat/2018/01/04/3107015_s_durjavni_kriptovaluti_rusiia_i_venecuela_shte_opitat/", "text": "Русия и Венецуела се надяват държавно спонсорирани виртуални валути да им помогнат да се справят с наложените от Съединените щати санкции чрез децентрализираните механизми на биткойн и други подобни проекти. Това  отбелязва \"Ню Йорк таймс\"  в обзор на плановете на двете държави, част от които са публична информация в последните месеци. Изданието отбелязва, че \"новият вид пари и финансова инфраструктура отвъд контрола на нито една централна власт, особено на Съединените щати\" дава примамлив модел за Москва и Каракас. То припомня, че централни банки в редица държави като Великобритания и Китай също разглеждат възможността да използват технологии, подобни на биткойн, за да създадат собствени дигитални валути. Подобна идея  се обсъжда и в Израел , а стъпки към нея се направиха в Ливан и Дубай. Във Венецуела президентът Николас Мадуро от миналата година говори за \"петро\", подкрепяна от петролните, газови, златни и диамантени ресурси на страната, а източници от обкръжението на руския президент Владимир Путин говорят за \"крипторубла\", базирана на биткойн. Съветникът на Путин по въпросите на регионалната икономическа интеграция Сергей Глазев казва, цитиран от руски издания като  РИА \"Новости\"  и  \"Комерсант\" , че \"инструментът е много подходящ\" за \"чувствителни\" дейности и за извършване на \"плащания към бизнес партньорите из целия свят независимо от санкциите\". Без посредници Експерти, които \"Ню Йорк таймс\" цитира, са скептични за възможността двете валути да работят по начина, по който правителствата в Русия и Венецуела биха искали, тъй като лидерите им ще имат известен контрол върху валутите, докато \"недържавните\" им аналози остават децентрализирани. Транзакциите с биткойн например се записват с технологията \"блокчейн\", поддържана от множество компютри и разработена за избягване на големи финансови институции - досущ както имейлите позволяват на потребителите да избягват пощенските станции. Тъкмо заради премахването на посредника централните банкери в някои държави са скептични към идеята за собствени дигитални валути, които ще улеснят гражданите в това да не използват посредници като банки и кредитни карти. Представители на централната банка в Германия, обратно, са заявявали, че подобна стъпка \"може да бъде адаптирана\" за конкретните нужди и изисквания на финансовата система в страната. След като Мадуро обяви официално през декември, че \"за да се преодолее финансовата блокада, (плановете за нова криптовалута) ще помогнат за придвижване към нова форма на международно финансиране\", Каракас създаде орган към правителството, който отговаря за \"петро\", и назначи екип, който да се занимава с разработването ѝ. Валутата ще използва блокчейн технологията, но стойността ѝ ще идва от обезпечаващите я ресурси, създавайки връзка, подобна на \"златния стандарт\". На теория това може да се справи и с  проблемите на хиперинфлацията  при венецуелската национална валута боливар. Някои експерти смятат, че \"отворените технологии\" и децентрализацията, подобна на тази при биткойн, са решение в бушуващата в страната икономическа криза. \"Съперници\" Връзката между валутата и петролните ресурси на правителството и потенциалната спирачка, която това може да представлява за инвеститорите, не е единственият проблем, разказва вестникът. Според него има известна ирония в интереса на венецуелските власти към криптовалутите - такива се използват от жителите на страната от няколко години, и то с нарастващ интерес, но целта е да се избяга от хватката на правителството. За това например помага платформата LocalBitcoins, транзакциите с която са се увеличили десет пъти във Венецуела само за година според компанията за анализ на данни Chainalysis. Според Ранди Брито, основателя на групата \"Биткойн Венецуела\" във \"Фейсбук\", през декември е имало най-малко 10-20 случая на арести заради дейности с биткойн, двукратно по-голям брой, отколкото през последната година. Част от проблема е, че купуването на чужда валута във Венецуела е незаконно. Според напусналия Венецуела през 2004 г. Брито, който сега живее в Испания, всички в групата осъзнават, че правителството наказва гражданите си за същата дейност на национално ниво, която и то се опитва да извърши с международната финансова система. Междувременно организация, която участва в транзакции с криптовалути във Венецуела,  пише , че през септември миналата година сделките с криптомонети са възлезли на 40 милиарда боливара (към момента около 4 милиарда долара). \"Копаещите във Венецуела са основно млади предприемачи, в мнозинството си мъже, запознати със света на технологиите, представители на средната класа или заможни\",  писа Би Би Си  във версията си на испански миналата година. Възможност И в Русия президентът Владимир Путин е изтъквал опасностите  както от прекомерна регулация  на цифровия свят, така и от  злоупотребите , които са възможни с дигиталните валути - включително такива, свързани с пране на пари, укриване на данъци или  финансиране  на терористична дейност. Путин обаче е показвал, че допуска възможността такава технология да се използва, ако е под държавен контрол, пише \"Ню Йорк таймс\" и припомня за негова среща през юли миналата година със създателя на мрежата за криптовалути Ethereum  Виталик Бутерин  - канадец от руски произход. Руската икономика обаче се справя доста по-добре от венецуелската и Москва не би бързала толкова много с подобни планове, колкото Венецуела. Според министерството на комуникацията на Русия \"крипторублата\" ще е изградена по начин, различен от биткойн, и няма да е нужна техниката на \"копаенето\", която позволява пускането на биткойни в обръщение. Министър Николай Никифоров уточни през октомври, че има правителствено постановление за разработване на \"крипторубла\", която по думите му трябва да се пусне бързо, защото ако Русия не направи това до няколко месеца, ще го сторят други държави от Евразийската икономическа общност. Тази валута би улеснила проследяването на транзакциите - предимство в страна, която има проблем не само със санкциите, а и с укриването на данъци и отлива на капитали. Въпреки това Русия е далеч от пускането на подобна валута, отбеляза \"Файненшъл таймс\" по-рано през януари и допълни, че политиките на Москва в областта с в контраст с тези на Беларус. Президентът Александър Лукашенко легализира биткойна и \"копаенето\" на криптовалути в края на декември миналата година.", "date": "2018.01.04", "title": "С \"държавни криптовалути\" Русия и Венецуела ще опитат да избегнат санкциите на САЩ"}
{"url": "https://www.dnevnik.bg/bulgaria/2018/01/04/3107237_mvr_ima_zapodozrian_za_ubiistvata_v_novi_iskur_prozira/", "text": "МВР има заподозрян за шесторното убийство в Нови Искър. Разследващите издирват 56-годишния Росен Желев Ангелов, информира пресцентърът на ведомството. Според Би Ти Ви той е живял преди 10 години в Нови Искър. За него се знае, че е осъждан и през 80-те години е изтърпял присъда за педофилия. Заподозреният за шесторното убийство е регистриран в полицията за блудство. \"Има вероятност той да е въоръжен и опасен. Хората, които имат информация за местонахождението на издирвания, могат да подават сигнали на тел. 112 или в най-близкото поделение на МВР при гарантирана анонимност\", се казва в съобщението на полицията. Установено е и че той непрекъснато е сменял местожителството си. Знае се и че заподозреният е добър планинар, информира още телевизията. Вече над девет часа продължава специализираната акция на МВР в района на село Луково след шесторното убийство. Извършителят се издирва и с хеликоптер. Жандармерия е блокирала един от пътищата високо в планината, където се извършват и процесуално-следствени действия, съобщава още Би Ти Ви. Според телевизията именно там се намира къщата, в която е живял или се е укривал заподозреният на тежкото престъпление По непотвърдена информация Росен Ангелов е поддържал непрекъснати отношения с една от жертвите - Кети Кюхова. Вчера директорът на националната следствена служба и зам.-главен прокурор Борислав Сарафов и главният секретар на МВР Младен Маринов представиха известното до момента по случая, с което опровергаха всичко говорено преди това, включително и главния прокурор Сотир Цацаров. Повече четете  тук .", "date": "2018.01.04", "title": "МВР има заподозрян за убийствата в Нови Искър, прозира личен мотив (обновена)"}
{"url": "https://www.dnevnik.bg/sport/2018/01/04/3107150_mourinyo_obiavi_che_iska_da_ostane_zadulgo_v/", "text": "Мениджърът на \"Манчестър юнайтед\" Жозе Моуриньо  обяви, че иска да остане дълго време начело на отбора. Португалецът има договор с \"червените дяволи\" до лятото на 2019 г., но изрази желание да го удължи. \"В средата на договора си съм и подписването на нов зависи изцяло от клуба. Отдаден съм (на клуба) и искам да остана. Виждам себе си тук\", каза 54-годишният треньор.  \"Това е въпрос, който зависи от борда на директорите, от (изпълнителния директор) г-н Удуърд, от това дали те са доволни от приноса ми и искат да остана и след края на договора\", допълни той. Бившият треньор на \"Порто\", \"Челси\", \"Интер\" и \"Реал\" (Мадрид) отрече писанията в британската преса, че не е щастлив на \"Олд Трафорд\" и иска да се раздели с \"Юнайтед\". Португалецът определи тези твърдения като неверни. По думите му това са медийни спекулации, с които се цели търсене на сензация. \"Най-лошото нещо, което някой може да направи, е да постави под съмнение професионализма ми във всеки един детайл от работата ми. Само защото не се държа като клоун на тъчлинията, означава ли, че съм загубил страстта си? Предпочитам да се държа по-зряло, което е от полза за отбора и мен самия\", каза ще Моуриньо. \"Червените дяволи\" започнаха силно сезона, но не издържаха на темпото на градския съперник \"Манчестър сити\". \" Гражданите\"  се представят впечатляващо и имат 62 точки от 66 възможни. Те имат аванс от цели 15 точки пред \"Юнайтед\".", "date": "2018.01.04", "title": "Моуриньо обяви, че иска да остане задълго в \"Манчестър юнайтед\""}
{"url": "https://www.dnevnik.bg/zelen/2018/01/04/3107251_hiliadi_izliazoha_na_protesti_protiv_i_za_promenite_v/", "text": "Хиляди хора в различни части на страната излязоха на протести заради променения от правителството режим за дейностите в националния парк \"Пирин\". Коалиция \"За да остане природа в България\" организира тази вечер протести в десет града срещу правителственото решение от 28 декември, което, според обясненията на управляващите, разрешава строителство на спортни съоръжения в ски - зоната над Банско и строителство на водохващания за питейна вода в 48% от територията на националния парк. Опасенията на природозащитниците са, че облекченията целят увеличение на строителството на нови хотели, според тях изграждането на нов лифт не е икономически обосновано, а в хода на процедурата са допуснати закононарушения в полза на концесионера \"Юлен\". За час шествието премина от НДК по бул. \"Витоша\", хората изпълниха Ларгото и останаха за кратко пред сградата на Министерския съвет. След това протестиращите продължиха към Орлов мост, като към 20.30 ч. движението на двете възлови кръстовища - пред Софийския университет \"СВ. Климен Охридски\" и на \"Орлов мост\" беше спряно. В Банско други няколко хиляди, според свидетелствата на репортер на Би Ти Ви, затвориха главния път Е-79 в знак на подкрепа на обратната идея - развитие на ски съоръженията, което според тях ще допринесе и за растеж на туристическия бизнес в курорта. Над три хиляди души поеха в 19 ч. в шествие по улиците на София със скандирания \"Оставка\" и под плакат с надпис \"Граждани срещу мафията\". Гайдар изсвири \"Хубава си моя горо\", младежи биеха барабани. В шествието се виждат лицата на много хора, семейства са довели децата си и домашните любимци, участват и велосипедисти, съобщи репортер на \"Дневник\". Настроението е приповдигнато. Някои от участниците са облекли костюми на елфи и горски духове, инсталация с балони пресъздава идеята, че Пирин не е балон, показана е и карта на планината с отбелязана в червено зона, в която правителството разреши строителство. Пред сградата на Министерския съвет участниците в проявата изпяха химна на България и припомниха стиховете на Иван Вазов: \"Аз съм българче, обичам наш'те планини зелени\". Петко Ковачев от коалицията \"За да остане природа в България\" заяви, че начело на Европейския съвет стои мафиотска държава и евролидерите трябва да научат българската дума \"оставка\". \"Има октопод, но той не е зелен, а кафяв\", коментира пред \"Дневник\" участник, който се представи като независим бизнесмен от Разлог и допълни, че е дошъл със семейството си. Повече от 200 души се събраха тази вечер и във Варна, за да протестират срещу променения от правителството режим за дейностите в националния парк \"Пирин\". Протестът беше организиран от сдружението \"Варна диша\", което от години полага усилия, за да запази от по-нататъшно застрояване Приморския парк в града. \"Пирин е на всички\" и \"Истинското ни богатство е природата\", беше изписано на част от плакатите, носени от участниците в събитието. \"Пирин е Национален парк и част от световното наследство, защитено от ЮНЕСКО, каза представители на сдружението. В национален парк не се строи и по тази причина няма да приемем никакви аргументи в защита на идеята в Банско да бъде построен втори кабинков лифт. Няма да дискутираме това! Тук във Варна ние имаме аналогичен проблем с бездействието, или по-скоро със съдействието, което общинската администрация оказва на престъпното застрояване на Морската градина \". Според друг член на \"Варна диша\" – Кръстю Кръстев, правителството от години върши всичко възможно, за да узакони застрояването на Пирин и този път е направило решителна крачка в тази посока. \"Всичко това се случва, за да бъдат удовлетворени икономическите интереси на една определена компания , каза Кръстев. Подобни действия могат да бъдат определен само с една дума - \"корупция\"\". Протестиращите във Варна на няколко пъти скандираха \"оставка\" по адрес на правителството. Необичайно многоброен, според Би Ти Ви, е и протестът и в Пловдив. Благоевградско и Поморие излязоха на контрапротест Контрапротести се провеждат в Банско и спонтанно, според репортера на Би Ти Ви, в Поморие. Участващите в тях застъпват тезата, че строителството е необходимо заради развитието на туризма и ще им донесе поминък. От репортаж на телевизията се разбра, че протестиращи са били извозени от Банско до международния път Е-79 с автобуси, платени от сдружението \"Бъдеще за Банско\", което е и инициатор на проявата. Тя е събрала подкрепата на 14 общини от региона. В Поморие протестиращите бяха организирани от националната асоциация \"Българско Черноморие.", "date": "2018.01.04", "title": "Хиляди излязоха на протести \"против\" и \"за\" промените в режима на парк \"Пирин\" (допълнена в 20.32)"}
{"url": "https://www.dnevnik.bg/sport/2018/01/04/3107243_video_neveroiatnoto_izmukvane_na_grigor_dimitrov_pri/", "text": "Световният номер 3 Григор Димитров беше на няколко милиметъра от неочаквана загуба още в първия си мач за 2018 г. Българският тенисист започна днес защитата на титлата в Бризбейн и срещна изключителни трудности срещу местния любимец Джон Милман. Миналогодишният шампион няколко пъти беше изправен до стената, но  успя да направи инфарктен обрат срещу 218-ия в света . След като загуби първата част, Димитров трябваше да спасява два мачбола в тайбрека на втория сет. Той показа характер и железни нерви, за да се измъкне от критичните ситуации. Особено впечатляващ беше начинът, по който българинът отрази първия мачбол. Родения в Бризбейн Милман поведе с 6:5 в тайбрека и сервираше за победата. Двамата сътвориха зрелищно разиграване, което премина през 26 удара и беше спечелено от Димитров след две прекрасни отигравания на мрежата. При 7:6 Милман отново имаше мачбол, но Димитров отново се измъкна. Миналогодишният шампион спечели драматичния тайбрек с 10:8, след което довърши обрата и триумфира след два часа и 36 минути.", "date": "2018.01.04", "title": "Видео: Невероятното измъкване на Григор Димитров при мачбол"}
{"url": "https://www.dnevnik.bg/biznes/2018/01/04/3107253_kompaniiata_uestinghaus_e_prodadena_za_46_mlrd_dolara/", "text": "Американската компания \"Уестингхаус\" ( Westinghouse Electric Company) е продадена за $4.6 млрд. долара. Това  съобщи на борсата  купувачът - инвестиционната \"Брукфийлд\" (Brookfield Business Partners L.P.). Става дума за споразумение за придобиване на контрол над 100% от една от допреди години емблематичните компании на енергетиката в САЩ, която в момента е собственост на японската \"Тошиба\" (Toshiba). В сделката участват и партньори, като около 3 млрд. долара от средствата ще представляват дългосрочен заем. При решението на японците от миналата пролет да се разделят с \"Уестингхаус\" във Вашингтон се появиха опасения, че от нея може да се заинтересуват руснаци или китайци. През юни 2017 г. енергийният министър Рик Пери директно каза, че САЩ трябва да осигурят икономическа и технологична връзка с ядрената енергетика, защото иначе това място ще бъде заето от \"Китай и Русия\". \"Файненшъл таймс\" цитира представител на новата администрация, според когото президентът Доналд Тръмп непрекъснато контактувал с потенциални купувачи и инвеститори, защото САЩ искат новият собственик да не създава заплаха за националната сигурност на страната. \"Уестингхаус\" произвежда не само оборудване за ядрени централи, но и работи за ядрените подводници на САЩ. \"Брукфийлд\" е част от листваната в Ню Йорк и Торонто компания за управление на активи \"Брукфийлд асет мениджмънт\" (Brookfield Asset Management Inc.) Тя управлява активи за над $265 млрд., от които около 141 млрд. са в американската икономика.", "date": "2018.01.04", "title": "Компанията \"Уестингхаус\" е продадена за 4.6 млрд долара"}
{"url": "https://www.dnevnik.bg/evropa/2018/01/04/3106835_polsha_se_nadiava_da_si_vurne_rabotnicite_sled_brekzit/", "text": "Новият премиер на Полша Матеуш Моравецки се надява образованите в чужбина милениъли (родените от средата на 80-те до началото на 21-ви век - бел. ред.), за които бъдещето във Великобритания след Брекзит е неясно, да бъдат привлечени у дома от бързо растящата икономика и нарастващата общност от предприемачи в страната, пише \"Политико\". Но въпреки хаоса, създаден от решението на Великобритания да напусне Европейския съюз, удобният живот и заплатите в Лондон, както и смятаното за назадничаво полско правителство спират именно хората, които Полша най-много иска да си върне – висококвалифицираните банкери, изпълнителните директори и мениджърите. На международната сцена Полша продължава да бъде смятана за дълбоко католическа, консервативна страна под управлението на партия \"Право и справедливост\", провеждаща спорни съдебни реформи. Острите критики на ЕС срещу промените в правосъдната система,  които може да доведат до санкции за страната , още повече влошиха образа на страната в чужбина. За амбициозните и предприемчиви поляци, които, подобно на други успели европейци, живеят в чужбина, Полша не е особено привлекателна. \"Повечето хора (в Лондон) продължават да казват \"няма да се местим. Това е нашето място\", коментира Марчин Жентек, полски предприемач и ръководител на базираната в Лондон консултантска фирма Zientek Global. Кампанията Моравецки  е символ на ново начало . Той говори немски и английски език свободно и може да маневрира сред световните лидери, оставайки в същото време верен на партийната линия. Докато беше финансов министър, той стартира нови програми, за да насърчи дигиталните иновации и да подкрепи финансирането на нов бизнес. Моравецки и правителството му настояват, че Полша вече не е затънтената страна, която се присъедини към ЕС преди малко повече от десетилетие. Тя е смятана за една от най-безопасните държави в Европа според Държавния департамент на САЩ, а еврофинансирането я превръща в модерно добре свързано място. И все пак това може да се окаже недостатъчно. \"Всички поляци, които познавам в технологиите... имат различна политическа ориентация от (управляващата партия \"Право и справедливост\"). Не познавам никой, който да е впечатлен от Моравецки. Хората не се интересуват от техните фондове\", коментира Павел Худжински, полски партньор в базирания в Берлин фонд за венчър капитал Point Nine Capital. По-вероятно е талантливите поляци във Великобритания да се преместят в Берлин или Амстердам, ако изобщо решат да напуснат Обединеното кралство. Технологичните предприемачи в Лондон отбелязват, че Великобритания има много по-глобална мрежа от Полша. Освен това регулаторната среда там е по-несигурна на фона на благоприятните бизнес условия в Лондон. \"Не искате да работите в страна, в която на следващия ден може да има промяна в закона, правеща бизнеса ви незаконен\", казва Павел Кусковски, шеф на Coinfirm. Работната ръка След като Полша влезе в ЕС през 2004 г., амбициозните поляци внезапно се сдобиха с относително лесен достъп до по-високите заплати и конкурентните трудови пазари в Западна Европа, особено във Великобритания. Оттогава населението намаля с повече от милион, или почти 5%, тъй като много хора напуснаха родината си. Редица банки и многонационални компании преместиха офисите си в големите полски градове, примамени от предложенията на предишните правителства, тенденция, продължена от Моравецки. Това обаче не промени факта, че липсват достатъчно хора, които да заемат новите работни места. Според Съюза на предприемачите и работодателите Полша се нуждае от 5 милиона допълнителни работници, за да поддържа икономически растеж. Повече от половин милион украински имигранти, търсещи по-добри възможности в държава - членка на ЕС, се установиха в Полша през последните пет години. В началото те работеха основно в строителството и селското стопанство, но постепенно започнаха да се издигат, точно както поляците, емигрирали на Запад след 2004 г. И все пак украинците не могат да запълнят голяма част от висококвалифицираните работни места. Бъдещето е на младите Повече от 5000 поляци учат в университети и колежи във Великобритания по данни на Британския съвет по въпросите на международните студенти. На фона на очакванията, че Обединеното кралство ще въведе контрол върху визите за чуждестранни студенти, особено след Брекзит, те започват да търсят алтернативни начини да градят кариера. Освен това Варшава изглежда по-удобна от препълнените лондонски улици. \"По-безопасно е, по-чисто е и престъпността е по-ниска\", казва Миколай Фирлей, възпитаник на Оксфордския университет.", "date": "2018.01.04", "title": "Полша се надява да си върне работниците след Брекзит. Едва ли ще успее"}
{"url": "https://www.dnevnik.bg/sport/2018/01/04/3107260_federer_i_benchich_stignaha_finala_na_hopman_kup_bez/", "text": "Швейцария е първият финалист в световното отборно първенство за смесени двойки \"Хопман къп\". В директен сблъсък за първото място в група В Роджър Федерер и Белинда Бенчич се наложиха над американците Джак Сок и Коко Вандеуей с 3:0 победи. Швейцарските тенисисти не загубиха нито един мач по пътя към финала в Пърт. В първия кръг те победиха Япония с 3:0, а след това надиграха Русия със същия резултат. Днес Федерер и Бенчич си подпечатаха първото място в групата след две трудни победи на сингъл. След това те триумфираха и в мача на двойки, който беше без значение за крайното класиране. В първата среща Федерер победи Сок със 7:6 (5), 7:5 след 95 минути игра. Двубоят постави нов рекорд по посещаемост в турнира - 14 029 зрители. Мачът премина под доминацията на сервиращите и в него падна само един пробив. Той дойде при 5:5 във втория сет след паметно разиграване, при което Федерер върна три волета на Сок, след което пласира успешен форхенд в краката на американеца. Рекордьорът по титли от Големия шлем завърши с 16 аса и общо 38 печеливши удара при 23 непредизвикани грешки. Сок пласира 14 директни точки от сервис и записа 29 уинъра, като допусна три непредизвикани грешки по-малко от съперника. В целия мач Федерер загуби едва пет от разиграните 43 точки в своите подавания. Той два пъти трябваше да спасява точки за пробив, но се справи уверено. В същото време той реализира само една от осемте възможности, които имаше в подаванията на Сок, но това се оказа достатъчно за победата. 36-годишният швейцарец продължава без загубен сет от началото на турнира, след като в първия си мач победи Юичи Сугита с 6:4, 6:3, а във втория - Карен Хачанов с 6:3, 7:6 (8). \"Успях да задържа високо ниво и в трите си мача, което е страхотно. Мисля, че днес с Джак направихме вълнуващ двубой за зрителите\", заяви Федерер. Във втория мач за деня Бенчич победи полуфиналистката от Australian Open и US Open Коко Вандеуей със 7:6 (6), 6:4. 20-годишната швейцарка, която заради контузия пропусна почти целия минал сезон, записа 21-и пореден успех на сингъл. Бенчич спечели три титли в трите си турнира преди \"Хопман къп\" и успя да се върне в топ 100, след като беше изпаднала до №318 през ноември. В мача на смесени двойки Федерер и Бенчич отново не загубиха сет срещу Сок и Вандеуей и спечелиха с 4:3 (3), 4:2. Във финала швейцарските тенисисти ще се изправят срещу победителя от група А, който ще бъде определен в петък. Очертава се това да бъде Германия в състав Александър Зверев и Анжелик Кербер.", "date": "2018.01.04", "title": "Федерер и Бенчич стигнаха финала на \"Хопман къп\" без загубен мач"}
{"url": "https://www.dnevnik.bg/sport/2018/01/04/3107279_hirsher_izravni_alberto_tomba_po_pobedi_v_svetovnata/", "text": "Марсел Хиршер спечели 50-ата си победа в Световната купа по ски алпийски дисциплини. 28-годишният австриец триумфира в слалома в Загреб и се изравни с италианската легенда Алберто Томба на третото място във вечната класация по спечелени състезания. Носителят на големия кристален глобус за последните шест сезона вече изостава само от сънародника си Херман Майер (54) и шведа Ингемарк Стенмарк (86). Хиршер записа трета поредна победа в дисциплината слалом и общо пета от началото на сезона. Успехът му в Загреб дойде след много оспорвана и вълнуваща битка със сънародника му Михаел Мат. Мат беше най-бърз в първия манш, а Хиршер остана втори с изоставане от 0.21 сек. Носителят на Световната купа обаче направи по-добро второ преминаване по трасето и финишира с общо време 1:50.60 мин., като изпревари своя сънародник само с пет стотни от секундата. Норвежецът Хенрик Кристоферсен допълни почетната стълбичка с изоставане от 0.11 сек., след като даде най-добър резултат във втория манш. Хиршер увеличи аванса си на върха в генералното класиране. Той събра 674 точки след 17-ото от 37-те състезания през сезона. Кристоферсен е втори с 580 точки, следван от още двама норвежци - Шетил Янсруд с 480 точки и Аксел Лунд Свиндал с 453 точки. В битката за малката световна купа в слалома води Хиршер с 354 точки и аванс от 78 точки пред Кристоферсен. Мат е трети с 228 точки.", "date": "2018.01.04", "title": "Хиршер изравни Алберто Томба по победи в Световната купа"}
{"url": "https://www.dnevnik.bg/photos/2018/01/04/3107264_fotogaleriia_v_zashtita_na_planinata/", "text": "Каузата за защита на националния парк \"Пирин\" от застрояване изведе хиляди хора на протест в София. Протестът се оказа най-големият от началото на управлението на коалицията ГЕРБ - Обединени патриоти.", "date": "2018.01.04", "title": "Фотогалерия: В защита на планината"}
{"url": "https://www.dnevnik.bg/sviat/2018/01/04/3107017_zashto_rusiia_ne_govori_za_korupciia_v_bulgariia/", "text": "Онзи ден бяха на среща с журналисти в посолството на Русия в София. Когато попитах посланика защо Русия никога, ама никога не говори за корупцията в България, той отвърна: \"О, това съм го оставил на Европейския съюз.\" С този виц, разказан от Светослав Терзиев от в. \"Сега\", завършва статията  \"В България цари ендемична корупция\" , с която френският седмичник \"Журнал дьо диманш\" представя коя е страната, поела от 1 януари председателството на Съвета на ЕС. Изданието изброява тезите, публикувани и в други издания в края на 2017 г. - за най-корумпираната държава в ЕС, за най-несвободните медии в ЕС, за това, че никой не може да отговори колко все пак са милионите евро за европредседателството и как точно се изразходват. Но текстът съдържа и по-остри квалификации: \"Има нещо детинско, нещо като хитруване на слаб ученик, което почти те разсмива. Да приемеш антикорупционен закон броени дни преди шестмесечното ротационно председателство! Ама вие сериозно ли!\" В статията се говори, че обикновените хора в страната нямали илюзии: \"България е като миниатюрна Русия - мафиотско мислене, заради което никога няма да покрием критериите, които ни се поставят от Брюксел.\" \"В навечерието на Нова година само шепа от най-критично настроените протестират пред сградата на правителството и това е далеч от десетките хиляди протестиращи в Румъния или от протестните самозапалвания преди няколко години в България.\" Повече от десет години след приемането в ЕС за корупцията ще ви разкажат по какви ли не поводи - за приемане в детска градина, за добър лекар, за проблеми с полицията или, но в доста по-големи мащаби, за получаване на договор, финансиран с парите на Европейския съюз, пише още \"Журнал дьо диманш\". В София посрещат гости с усмивки и твърдения, че няма такива работи, но е достатъчно да се разходите в полите на Витоша, за да разберете защо тук се говори, че 10 фамилии контролират богатството на страната. Някои от тях са си построили там превъзходни къщи с охрана и камери за сигурност. Да живееш в Бояна или Драгалевци означава \"Аз съм богат\" или \"Аз съм корумпиран\". Но снегът по Витоша сякаш притъпява сетивата и приспива разума, разказва още изданието. Според проучване на \"Отворено общество\" за това какво тревожи българите корупцията е на четвърто място след бедността, безработицата и лошото управление. Едва 15% от анкетираните имат доверие на институциите си. Какво доверие да има към България като временен председател, пита \"Журнал дьо диманш\". Арман Бабикян, специалист по комуникации и политически PR, напомня, че ЕС много добре знае какво е било нивото на корупция в България, когато я е допуснал в редиците си. \"Опитахме да убедим европартньорите, че ще сторим всичко възможно да прекратим корупцията, и нищо не се случи. А най-сериозното е, че това не притеснява сериозно ЕС.\" Всичко е само един театър, допълва изданието и отново цитира Терзиев - демокрацията ни е фасадна, но това е фасада от европейски театър, в който народът е изключен от пиесата.", "date": "2018.01.04", "title": "Защо Русия не говори за корупция в България"}
{"url": "https://www.dnevnik.bg/photos/2018/01/04/3107326_snimka_na_denia_pojar_i_izostaven_paket_v_ndk/", "text": ".", "date": "2018.01.04", "title": "Снимка на деня: \"Пожар\" и \"изоставен пакет\" в НДК"}
{"url": "https://www.dnevnik.bg/sport/2018/01/04/3107212_veteran_izgubil_dvata_si_kraka_v_afganistan_mechtae_da/", "text": "Алпинистът Хари Буда Магар, който е изгубил двата си крака по време на войната в Афганистан, продължава да мечтае един ден да изкачи Еверест (8848 м). Ветеранът е готов да направи опит да покори най-високия връх в света въпреки  забраната на правителство на Непал за самостоятелни изкачвания . Според промените чуждестранните алпинисти ще трябва да бъдат придружавани от гид. Новите правила засягат също хора с двойна ампутация и слепи алпинисти. Те ще могат да правят опит за изкачване само при наличието на валиден медицински документ. \"Ще разгледам всички възможности. Ще го направя, дори ако трябва ще изкача върха от Тибет или да отида на съд. Доказал съм, че мога да се катеря, и вярвам в себе си от дъното на сърцето си. Катеря се вече пет години и това е мечтата ми\", заяви Магар, цитиран от изданието forces.net. Той допълва, че е преминал 18-месечна подготовка за изкачването на върха, което първоначално е било запланувано да се осъществи през април. Магар е единственият човек с два ампутирани крака над коляното, който е успял да се изкачи на 6000 метра надморска височина. Целта на властите в Непал със забраната за самостоятелни изкачвания е да се ограничат инцидентите и да се намалят смъртните случаи. \"Те трябва да окуражават хората с увреждания да излизат от комфортната си зона, да изучават себе си и да стигат до върха на възможностите си, а не да им забраняват да правят неща\", написа 38-годишният Магар във \"Фейсбук\". Магар постъпва в британската армия на 20-годишна възраст. Той е участвал в мисии в Кения, Бруней, Малайзия, Австралия, Нова Зеландия, Канада, Босна и Херцеговина, Косово, Германия и Афганистан, където при експлозия губи двата си крака. По времето на инцидента Магар е на 31 години. Впоследствие той е освободен от армията с ранг на ефрейтор. Оттогава Магар участва в различни предизвикателства, като същевременно подпомага каузи за набиране на средства за ветерани. ", "date": "2018.01.04", "title": "Ветеран, изгубил двата си крака в Афганистан, мечтае да изкачи Еверест въпреки забраната"}
{"url": "https://www.dnevnik.bg/bulgaria/2018/01/04/3107331_ombudsmanut_podkrepi_ratifikaciiata_na_istanbulskata/", "text": "Националният омбудсман Мая Манолова изрази подкрепа за ратификацията на т. нар. Истанбулска конвенция, насочена срещу насилието над жени, но допусна възможността България да изрази резерви към някои текстове, които да не бъдат прилагани от нея. В позиция, изпратена до медиите, Манолова упрекна управляващите за \"липсата на предварителен обществен дебат, в който да бъдат обяснени смисъла, значението и последиците от тази ратификация, както и за липсата на дебат за необходимите промени в националното законодателство. Повод за изявлението са споровете в управляващата коалиция за това дали да се ратифицира международния акт, който според  опасенията на част от министрите  съдържал спорното понятие \"трети пол\" и улеснявал достъпа на \"транссексуални бежанци\" в страната. Резерви към документа изказаха и БСП и СДС. . Насилието над жени и домашното насилие са брутално посегателство върху правата на човека и са огромен проблем в световен, европейски и национален план, пише Манолова като напомня, че според проучване на \"Алфа рисърч\" всяка четвърта жена в България е жертва на домашно насилие, а според национално представително", "date": "2018.01.04", "title": "Омбудсманът подкрепи ратификацията на Истанбулската конвенция"}
{"url": "https://www.dnevnik.bg/sport/2018/01/04/3106662_juventus_dopulni_polufinalite_v_kupata_na_italiia/", "text": "Носителят на Купата на Италия за последните три сезона \"Ювентус\" се класира за полуфиналите в тазгодишното издание. \"Бианконерите\" взеха градското дерби с \"Торино\" след успех с 2:0 и продължават преследването на рекордно 13-о отличие в турнира. Треньорът на \"Ювентус\" Масимилиано Алегри даде почивка на част от основните си играчи, като Джанлуиджи Буфон, Андреа Бардзали, Алекс Сандро, както и Гонсало Игуаин и Сами Кедира, които се появиха от пейката. \"Бианконерите\" вкараха по един гол в двете полувремена. Преди почивката Дъглас Коста се разписа след красив удар от въздуха в 15-ата минута. Топката стигна малко щастливо до бразилеца, но с изпълнението си той не остави шансове на вратаря на \"биковете\" Ваня Милинкович-Савич. Крайният резултат оформи Марио Манджукич в 67-ата минута. Попадението на хърватина падна в момент, в който футболистите на \"Торино\" спряха да играят и искаха нарушение на Сами Кедира срещу Акуа. Това не се случи и Манджукич се възползва, прехвърляйки технично вратаря. Това доведе до бурни протести от треньора на \"Торино\" Синиша Михайлович. Дори гледането на видеоповторение от рефера Даниеле Довери не промени мнението му, а заради реакцията си сърбинът беше изгонен на трибуните. На полуфиналите \"Ювентус\" ще срещне  \"Аталанта\", който отстрани \"Наполи\"  във вторник вечер. Следващата фаза на турнира се играе в два мача на разменено гостуване, като другият финалист ще бъде определен от сблъсъка между  \"Милан\"  и  \"Лацио\" .", "date": "2018.01.04", "title": "\"Ювентус\" допълни полуфиналите в Купата на Италия"}
{"url": "https://www.dnevnik.bg/biznes/2018/01/04/3106414_zaradi_lipsa_na_oferti_sofiia_shte_ima_60_a_ne_120/", "text": "Само 60 от обещаните през 2017 г. 120 автобуса на газ ще успее да купи Столичната община. Причината е, че в обявената обществената поръчка с две обособени позиции за обща стойност 72 млн. лева без ДДС има само две подадени оферти. Те са за 60 единични автобуса, като никой не е кандидатствал за позицията за 60 двойни, показва справка в сайта на Агенцията по обществените поръчки. Поръчката за 120 автобуса  беше обявена в края на май , като плановете на общината бяха те да започнат да се движат в София през 2018 г. Прогнозната стойност на 60-те единични автобуса бе 28.88 млн. лева и 43 млн. лева без ДДС за 60-те съчленени, за които обаче няма желаещи. Новите 60 автобуса ще бъдат доставени за 28.87 млн. лева без ДДС от лизинговата компания \"БАКБ Файненс\" ЕАД, собственост на \"Българо-американска кредитна банка\". Според условията те ще бъдат доставени до 6 месеца след сключването на договор и Столичната община ще ги изплаща на месечни вноски в продължение на 8 години. На няколко пъти в изказвания кметът на София Йорданка Фандъкова посочваше, че с новите 120 автобуса ще се обнови автопарка на София, което би довело до повишаване на качеството на въздуха. От пресцентъра на Столичната община казаха за \"Дневник\", че до края на януари ще бъде обявен нов търг за 60 съчленени автобуса на газ. Лизинг с потенциал От документите се вижда, че оферти в търга са подали лизинговите компании \"БАКБ Файненс\" ЕАД и \"Евролийз ауто\" ЕАД\", като и двете искат да доставят само 60-те единични автобуса. На първо място е класирана \"БАКБ Файненс\" с оферта от 28.8 млн. лева без ДДС, като общото оскъпяване е 5.8 млн. лева или около 25.5 %. Класираната на второто място \"Евролийз ауто\" е предложила по-ниска цена - 28.7 млн. лева без ДДС, но с оскъпяване от 27% или 6.15 млн. лева. Компанията \"БАКБ Файненс\" е собственост на \"Българо-американска кредитна банка\", като капиталът й е 3 млн. лева. Дружеството се представлява съвместно от Илиян Георгиев, който е и главен изпълнителен директор на банката, и от Росен Пиралков. Двамата влизат и в съвета на директорите на лизинговата компания, заедно с Михайл Михайлов. Справка в Търговския регистър показва, че през май 2017 г. Михайлов е основал туроператорската компания \"Стаси транс\" в Търговище. Капиталът на \"Евролийз ауто\" е 20 млн. лева, като компанията е част от холдинга \"Еврохолд България\". Идват от Турция В предложението си \"БАКБ Файненс\" е посочила, че ще достави автобусите от турската \"БМС Отомотив санай ве Теджарет А.III.\". От август за градския транспорт в София се използват 60 газови автобуси на \"БМС\" по 17 линии. Те са  собственост на частната \"МТК Гроуп\" , която има договор със Столичната община за 144 млн. лева за следващите 8 години. Офертата на \"Евролийз ауто\" пък е щяла да достави автобуси от китайската \"Джънджоу Юйтун Бус Ко. ЛТД\". От средата на 2016 г. по 12 линии в София се  движат 110 на китайската компания , но които бяха купени от Столичната община. Те обаче се движат на дизелово гориво и струваха 33.3 млн. лева.", "date": "2018.01.04", "title": "Заради липса на оферти София ще има 60, а не 120 нови автобуса"}
{"url": "https://www.dnevnik.bg/sviat/2018/01/04/3106148_vtora_jena_ot_siriia_za_seks_bez_griah/", "text": "Днес вече никого не можеш да удивиш със сайтове за запознанства. Как обаче стоят нещата, когато си търсиш \"трета половинка\"? След протести на правозащитници, преди няколко дни в Турция блокираха сайта Evlilikci.com, който предлагаше възможности за женени мъже и жени да си намерят по още един партньор - при това в пълно съответствие с религиозните норми. Други подобни сайтове обаче продължават да действат. \"Да задоволиш потребностите си без грях\" Сайтът Evlilikci.com се хвалеше, че това е първата подобна услуга в Турция и третата в света - след аналогични проекти, регистрирани във Великобритания и Индонезия. От описанието става ясно, че платформата е предназначена за мъже и жени, които биха искали да удовлетворят своите сексуални потребности \"без да съгрешат\". Платформата предлага и услуги за дамите, които по някаква причини не желаят да се омъжват, но не искат и да \"влизат в грях\". В описанието на сайта се привеждат цитати от Корана, посветени на жените. Малко след като информацията за \"услугите\" стана достояние на обществеността, правозащитниците се разбунтуваха. Федерацията на женските сдружения в Турция (TKFD) внесе жалба срещу сайта в прокуратурата. \"Този сайт злоупотребява с правата на жените, за да проповядва дискриминация по полов признак, прикрита като религиозен ритуал\", четем в жалбата. \"Колко често се молите?\" По разпореждане на Агенцията за информация и комуникационни технологии (BTK) сайтът беше блокиран. Но това не е единствената платформа от такъв род. Аналогични услуги предлагат например онлайн-платформите Seсond Wife и \"Сирийски жени\". За да се регистрира в сайта Seсond Wife, човек трябва да отговори на редица въпроси. Освен за семейното си положение, потребителят трябва да даде информация за своето вероизповедание, да отговори на въпроса, откога е мюсюлманин и колко често се моли. Сайтът \"Сирийски жени\" предлага различни подрубрики – например: \"Сирийки, които искат да се омъжат\" или \"Какво се харесва на сирийските жени\". Информациите там изобилстват от примитивни нравоучения и мачистки представи за жените. За да не създава впечатление, че става дума за банална сексуална експлоатация на жени, които са били принудени да напуснат родината си, сайтът пише, че когато ползва \"услугата\", мъжът всъщност \"върши добро дело\". По-нататък четем: \"Войната е увредила психиката на тези жени. И семейният живот е полезен за тях. Вие можете да поддържате тези жени, за да се почувстват те по-добре\". В сайта има и коментари от потребители. Ето един пример: \"Аз съм на 30 години и бих искал да се оженя за сирийка. Няма значение дали е била омъжена преди това\". Многоженството в Турция е формално забранено и такива бракове официално не се регистрират, но на практика нещата изглеждат другояче. \"Многоженството в Турция е нещо обикновено, особено в провинциалните региони\", казва Гюлзерен Каплан от Центъра за помощ на жените в град Шанлъурфа, в близост до турско-сирийската граница. Тя допълва, че броят на турските мъже, които си взимат сирийка като втора жена се е увеличил значително. \"Тези жени бягат от войната. А някои турски мъже твърдят, че се женят за тях, за да ги защитят\", казва Гюлзерен. Според нея, често става дума за бездетни турски семейства, които явно разчитат, че втората жена ще им роди наследник. \"Ако не се държиш добре, ще си взема жена от Сирия\" Една активистка от Шанлъурфа, пожелала анонимност, разказва, че в случай на конфликт в семейството, турските мъже все по-често заплашват съпругите си с думите: \"Ако не се държиш добре, ще си взема жена от Сирия\". Според същата активистка, междувременно се е променило и още нещо: \"Навремето само богатите мъже бяха в състояние да си вземат втора жена, защото за това беше необходимо да разполагат със съответно състояние. Сега всичко е по-просто. Не е задължително да имаш много пари. Всеки може да си доведе втора жена\", каза събеседничката на ДВ.", "date": "2018.01.04", "title": "Втора жена от Сирия: за \"секс без грях\""}
{"url": "https://www.dnevnik.bg/sport/2018/01/04/3106686_grigor_dimitrov_zapochva_noviia_sezon_s_ambiciia_da/", "text": "След страхотен сезон, в която проби до третото място в света и спечели двете най-престижни титли в кариерата си, Григор Димитров влиза в новата година с амбиция да направи следващата голяма крачка. Днес българският тенисист ще изиграе първия си индивидуален мач за 2018 г. Той започва защитата на титлата в Бризбейн срещу местния любимец Джон Милман. Двамата ще излязат на корта около 12.30 часа българско време в двубой от втория кръг на турнира. Димитров почиваше на старта като поставен под №1 в основната схема. Милман, който участва с \"уайлд кард\", преодоля първия кръг след победа срещу канадския квалификант Питър Полански със 7:6 (4), 6:0. Досега българинът и австралиецът не са играли помежду си. Милман е 28-годишен и заема 128-ото място в света. Тенисистът, който е родом от Бризбейн, все още преследва първата си титла от световния тур на АТП. Най-доброто му класиране в ранглистата е №60, а в турнирите от Големия шлем - достигането до третия кръг на последния US Open и на Australian Open и \"Уимбълдън\" през 2016 г. Димитров ще опита да завоюва деветата титла в професионалната си кариера и да защити 250-те точки, които спечели в Бризбейн през 2017 г. Той по традиция се представя много силно в австралийския град, където игра финал през 2013 г., полуфинал през 2015 г. и четвъртфинал през 2016 г. \"Усещането да се завърнеш в даден турнир като действаш шампион е страхотно. Разбира се, това те кара да имаш по високи очаквания към себе си. В моя случай искам да намаля малко очакванията и просто да изляза на корта и да се наслаждавам на играта си\", каза Димитров в навечерието на турнира. Българският тенисист вече записа две победи в Бризбейн. Той достигна до полуфиналите в турнира на двойки, където си партнира с американеца Райън Харисън. Днес световният №3 ще опита да спечели шеста поредна победа в индивидуалната надпревара. Победителят от двубоя между Димитров и Харисън ще срещне в четвъртфиналите британеца Кайл Едмънд или шампиона от младежките финалите на АТП Хьон Чун от Южна Корея. Димитров остана един от едва двамата поставени в основната схема, които все още са част от турнира. Другият е австралиецът Ник Кириос, който стартира с труден обратн срещу сънародника си Матю Ебдън и ще играе с Александър Долгополов в четвъртфиналите. В долната половина на схемата не остана нито един поставен, след като вчера №4 Милош Раонич и №8 Миша Зверев претърпяха неочаквани загуби срещу тинейджърите Алекс де Минор и Майкъл Момоа. 18-годишният австралиец и 19-годишният американец ще играят един срещу друг в четвъртфиналите. В последния четвъртфинал Денис Истомин от Узбекистан очаква победителя от мача между Райън Харисън и германеца Яник Хафман, който влезе в турнира като \"щастлив губещ\" от квалификациите след оттеглянето на Анди Мъри. Поглед към върха  Голямата цел на Григор Димитров винаги е била спечелването на титла от Големия шлем. Сега на хоризонта му обаче стои и първото място в света. В момента разликата до Роджър Федерер и Рафаел Надал е доста голяма - 4945 точки за българина срещу 9605 за швейцареца и 10 600 за испанеца. Федерер и Надал обаче имат да защитават солидно количество точки този сезон. През 2017 г. те си разделиха трофеите в Големия шлем и спечелиха пет от деветте турнира от сериите \"Мастърс 1000\". В допълнение швейцарецът навърши 36 години през октомври, а испанецът отново има проблеми с колената. Димитров има да защитава 1220 точки от титлите в Бризбейн и София и полуфинала в Австралия. В края на годината той ще има още по-трудната задача да защити още 2500 точки от трофеите в Синсинати и Лондон. Пред него обаче има много турнири, в които може да надгради спрямо 2017 г. Това важи в най-голяма степен за \"Ролан Гарос\", \"Уимбълдън\" и US Open. Освен това миналия сезон българинът премина третия кръг само в два от деветте мастърса. \"На хартия е възможно\", каза Димитров преди турнира в Бризбейн, попитан за битката за първото място в света. \"Но все още е рано да говорим за това, сезонът тепърва започва. Началото е много важно, за да видим как ще тръгне годината. Всеки иска се бори за по-високо място.\" На първо време целта му е оставане в топ 3. \"Всички играят добър тенис и дават всичко от себе си. Ще бъде доста трудна задача, но вярвам, че мога да се справя. Точно затова играя тенис - за да тествам възможностите си до краен предел и да видя на какво съм способен\", каза още шампионът от финалите на АТП.", "date": "2018.01.04", "title": "Григор Димитров започва новия сезон с амбиция да продължи възхода си"}
{"url": "https://www.dnevnik.bg/analizi/2018/01/04/3106307_2018_-_prestrukturiraniia_v_partiite_i_testvane_na/", "text": "- Първо участие на националистически партии в правителството. Безсилие на опозицията да повдигне реални проблеми и предложи алтернативи. Заявка за подреждане на Балкански пъзел. - Ре-визия: Ре-визия на прехода. Ре-визия на приватизацията. Ре-визия на законодателството. Ре-визия на отношенията със съседите - Поне три мотива могат да стоят зад тази заявка. \"Укротяване\" на политически или икономически опоненти; Отклоняване на вниманието от текущи престъпни деяния; Опит за създаване на нова идеологическа конструкция – \"ощетените от прехода\". Респективно, заявка за \"маркетиране\" и политическо представителство на този най-многоброен у нас електорален резервоар.  - Обединените патриоти разтоварват ГЕРБ от бремето да гребе срещу национал-популистката вълна, обхванала голяма част от Европа. По силата на сравнението придават по-европейски вид на големия коалиционен партньор.  И не на последно място, консолидират определени бизнес интереси. - Борисов показа, че без притеснение умее да влиза в нови роли и да поема в нови посоки. С това превъзхожда всеки един от политическите си съперници. Премиерът не е експерт дипломат и геополитик. Той обаче е добър комуникатор, умее да впрегне в своя полза очакванията на събеседниците и да представи ситуацията като печеливша и за двете страни. Проблемът е в честа смяна на позиции по един и същи въпрос. Това ограничава периметъра на ползите до краткосрочни победи и увеличава неизвестността пред дългосрочните ангажименти на страната. - В съдържателен план, без съмнение мнозинството успява да прокара своя дневен ред и решения по всички важни законопроекти. Ако говорим в стилистичен план обаче, езикът в това Народно събрание стига до нива по-ниски и от неговия рейтинг. Използваната реч и начин на общуване са само отражение на отчайващото качество на аргументите и дебатите. А то се предава по индукция от мнозинство на опозиция и обратно. - Типичен пример на лидерска партия, партия на Борисов. Същевременно, като голяма структура, в която е съсредоточена много власт, в нея започват да се обособяват кръгове, ядра, вкл. различни стилове на правене на политика, но нито един от тях не е витален извън Борисов. Той може да се лиши от всеки човек или структура; те не могат да имат самостоятелно съществуване без него.  - Не мисля, че има по-точни думи от определението на покойния издател на в. \"Дума\" Стефан Продев, дадено преди двадесетина години – \"партия на червените мобифони и червените бабички\". Нищо не се е променило оттогава. БСП не стана партия на младите леви, както в Западна Европа от 60-те и 70-те години; нито на работниците; нито защитник на индивидуални човешки права или на екологични каузи. Оттук идва и периодично проявяващия се разнобой между БСП и ПЕС. Българските социалисти продължават да експлоатират носталгията на възрастните си избиратели, за да поддържат икономическия просперитет на наследниците на бившата номенклатура или за геополитическо преориентиране на страната. Всъщност, това са две прояви на една и съща цел. - ДПС е пара-партия, нещо като, но по-силно от партия. При нея действат най-силни лоялности и зависимости, не защото лидерът й е най-могъщ, а защото почиват на съкровени идентификации на избирателите им – етнос, религия, род, семейство, страх от отлъчване от общността. Това го няма при другите партии, поради което и \"обменът\" при тях е много по-голям - от ОДС към НДСВ или ГЕРБ; от БСП към ГЕРБ или ОП пр. Обратното, опитите да възникне конкурентна на ДПС партия не дават резултат, точно защото тя се опира на екзистенциално важни за българските турци идентичности, отвъд тясно политическите.  - Опит за решаване на трудна задача – как да развие образа си на единствен реален опонент на ГЕРБ и Борисов, запазвайки национално-обединителния си имидж. Точно конкуренцията за ролята на \"националния обединител\", доведе до изнервеност и премиера, и президента. Тя предизвика и непреставащите открити баталии или удари под масата между тях – от избора на Грипените, та до мораториума върху новите медикаменти.  - Има неминуемо за съвременния сложен свят разделение на компетентностите и отговорностите, но липсва фундаментът – гаранциите за независимост и публичният контрол. За обикновения човек разграничението между двете обаче често е невидимо. Още повече, че обилно се преекспонира медийно чисто формалното, а не съдържателно разделение на функциите между отделните власти. Само дълбоки кризи (като изборът на Пеевски за шеф на ДАНС) \"осветяват\" този проблем и скандализират обществото. В останалите случаи върви тихо срастване между властите, \"разделяно\" не от взаимния им контрол, а от интересите на участващите в тях групи.  - По-европейска отколкото преди 10 години. Поне в направления като: възможности за пътуване, образование, работа, пренос на модели и стил на живот. В други сфери обаче – ефективно правосъдие, равенство пред закона, противодействие на корупцията, защита на индивидуалните човешки права и солидарност оставаме по-близо до източните съседи на ЕС. - В навечерието на 2018 г. светът не е място, което да предвещава спокойствие за която и да е страна. Когато несигурността и непредвидимостта нарастват, дори малък конфликт може да се окаже с огромни последици. Това естествено важи и за България. Което пък изисква от всички много по-голяма отговорност, разум и воля. - През последните години прокремълската и антиевропейска пропаганда упорито налага клишето, че ЕС е нещо като \"нов Съветски съюз\" – няма споделени ценности, няма баланс на интереси, няма съгласуване на решения, само диктат на Брюксел. Европредседателството е шанс да разберем и усетим чрез медиаторската роля на собствените ни министри, институции, експерти, че Европа постига мир и благоденствие на базата на внимателно изработени правила и зачитане на общи принципи, а не чрез спуснати отгоре решения. Българинът е проевропейски настроен, но все още твърде малко вярва в силата на българския глас и позиция. Успех за европредседателството е не толкова да създаде повече на брой европейци, колкото по-европейци.  - Успех е, че България постави въпроса за Западните Балкани и успя да включи темата в майската среща на върха на ЕС. Същевременно не мисля, че страната ни трябва да се задоволи само с \"адвокатстване\" пред останалите страни от ЕС. Добре би било тя да поеме активна роля за повече общи политики, проекти, духовни и културни пространства на Балканите. Що се отнася до диалога ЕС – Анкара, тук възможностите ни са по-ограничени. Ролята ни би била в поставянето на въпроси, които пряко ни засягат и в които сме развили наша експертиза.  - Крайно време е да се отърсим от тези комплекси. Българите не заслужават по-малко от чужденците. Ако направим страната си добра за нас, ще е добра и за всички останали.  - Възможно е само, ако Комисията по принцип се откаже от този механизъм.  - Очаквам по-скоро мъчителен развой, борба на лобита, сблъсък на интереси. Прекалено взривоопасен е този казус, във всичките му аспекти, за да имат управляващите интерес да го тласнат към скорошна развръзка. Ако има развръзка, тя няма да е през 2018 г. - Точно по този повод, очевидно не. Едно такова посещение не би било триумфално, а Владимир Путин е показал, че се стреми към победни визити. - Кардинални промени не очаквам. Още повече, че 2018-та не е изборна година. Тя обаче ще е година на вътрешни натрупвания, преструктурирания, тестване на нови формули, очертаване на позиции. Партиите, които успеят да срещнат духа на времето с подходящите личности и ентусиазма на симпатизантите, ще са най-печеливши в решаващата 2019 – годината на евро и местните избори.  - От 2001 г., т.е. от края на правителството на ОДС досега, само едно нещо е сигурно – че прогнозите за ренесанс на десницата се увеличават обратно пропорционално на нейната тежест. Ние, социолозите, също все вещаем възкръсване на дясното, а то все не се случва. Ако останем в границите на разумната прогноза, са възможни два сценария. Първият, консолидиране на относително малка, но жизнеспособна модерна десница – по-технократска, либерална и солидарна. Вторият, възникване на по-голямо протестно движение - ако ГЕРБ по някаква причина изпусне духа от бутилката, а една нова десница успее да го овладее. Нито един от тях обаче няма да се случи \"от само себе си\". - Само в тоталитарните общества няма алтернатива. В демократичните има - и по-добри, и по-лоши алтернативи.  - Бойко Борисов, Христо Иванов, Томислав Дончев. Имат потенциал и енергия да променят – важно е да се следи в какви посоки, с какъв размах и с какъв ефект. - На неизгубената ни способност да вярваме в доброто, но и да се гневим, когато е нужно.", "date": "2018.01.04", "title": "2018 - преструктурирания в партиите и тестване на нови формули"}
{"url": "https://www.dnevnik.bg/bulgaria/2018/01/04/3106603_slujiteli_na_mvr_shte_imat_uchenie_tazi_vecher_krai_ndk/", "text": "Тази вечер след 20 часа служители на Столичната дирекция на вътрешните работи ще проведат планирано противопожарно и евакуационно учение. Това съобщават от МВР. Учението ще бъде в района на НДК. Столичната полиция се извинява предварително на гражданите за причиненото неудобство, допълват от министерството. Малко преди това, от 18:30 ч. е насрочен поредният протест на природозащитници срещу одобрения от правителството актуализиран план за развитие на парк \"Пирин\".", "date": "2018.01.04", "title": "Служители на МВР ще имат учение тази вечер край НДК"}
{"url": "https://www.dnevnik.bg/sviat/2018/01/04/3106688_rusiia_preturpia_nai-tejkata_si_zaguba_na_vuorujenie/", "text": "Най-малко седем руски самолета са били унищожени от бунтовнически артилерийски обстрел срещу военновъздушната база Хмеймим в Сирия на 31 декември. Новината беше разпространена от руския вестник \"Комерсант\", който се позовава на два източника, съобщава БТА. Това е най-тежката загуба на въоръжение за Русия от началото на въздушната ѝ кампания в Сирия през есента на 2015 г. В нападението на радикални ислямисти има над 10 ранени руски военнослужещи. Най-малко четири бомбардировача Су-24, два изтребителя Су-35 и един транспортен самолет Ан-72, както и един склад за муниции са били унищожени при обстрела.", "date": "2018.01.04", "title": "Русия претърпя най-тежката си загуба на въоръжение от началото на въздушните удари в Сирия"}
{"url": "https://www.dnevnik.bg/sviat/2018/01/04/3106533_separatistite_chakat_puchdemon_da_reshi_dali_shte_se/", "text": "Големият въпрос за съставянето на правителство след изборите в Каталуня зависи от това дали уволненият премиер Карлес Пучдемон ще реши да се върне в Барселона, за да бъде гласувана кандидатурата му и отново да оглави правителството. Партията му обаче би искала \"политически пакт\" с Мадрид, преди той да се върне, пишат испански издания. Вчера хартиеното издание на в. \"Ла вангуардия\" съобщи, че Каталунската републиканска левица (ERC) притиска Пучдемон, за да \"изясни бъдещето си\" - дали ще опита да е премиер, като се върне в Испания с риск да бъде арестуван, или ще предложи алтернатива от своята листа \"Заедно за Каталуня\". \"Републиканците няма да му предлагат алтернативи, докато не хвърли светлина върху бъдещето си,\" пише изданието, цитирайки източници от двете партии. Освен това те \"не вярват (председателят на ERC Ориол) Жункерас да е свободен утре\", имайки предвид четвъртък, за когато е насрочено и изслушване на лидера в съда. След обвиненията в бунт и подстрекателство към размирици на Жункерас беше наложен превантивен затвор, но той поиска преразглеждане на мярката, след като двукратно призна властта на Мадрид, отхвърляна в дните непосредствено след като испанският кабинет наложи на Барселона пряко управление. ERC, които получиха втория най-добър резултат сред сепаратистките партии след листата на Пучдемон (и станаха трета партия в парламента в Барселона), настояват, че резултатите предполагат единствено завръщане на уволнения премиер и опит той да получи нов мандат, пише изданието. Същевременно от партията не посрещат с разбиране изчакването на \"Заедно за Каталуня\", макар че за подобно решение Пучдемон има най-малко три седмици време (до 23 януари, когато трябва да е първото гласуване на депутатите). Условия Според вестника преговорите между формациите се водят дискретно и засягат не само бъдещия кабинет, а и разпределението на позициите в парламента, включително ролята на Кандидатурата за народно единство (CUP), която най-ярко подкрепя независимостта. Същевременно партиите за момента отхвърлят възможността за нови избори, до която би довел провал на преговорите им. Депутатът от PDeCat (партията на Пучдемон, която беше и основата на листата му) Феран Бел обаче предупреди, че е нужен \"политически пакт\" с испанската държава, за да може бившият премиер да се върне в Каталуня. Бел не отхвърли възможността да се стигне до \"назначаване от разстояние\", но подчерта, че този краен случай трябва да бъде решен от \"135-те депутати\" в парламента. \"Без гаранции ще трябва да търсим и изследваме всяка възможност.\" Съюз с \"Подемос\" Междувременно в. \"Ел паис\" съобщи, цитирайки източници в спечелилата най-много гласове на изборите партия \"Граждани\", че управляващата в Мадрид Народна партия на премиера Мариано Рахой подтиква либералите да търсят разбирателство с \"Подемос\", в случай, че преговорите между партиите на независимостта се провалят. Подобен сценарий е възможен единствено ако намиращите се в Белгия или в затвора депутати от сепаратистките партии не успеят да гласуват за новото мнозинство. За намеренията на \"Граждани\" и лидера им в Каталуня Инес Аримадас поне да оглавят парламента в Барселона - с помощта на каталунски клон на \"Подемос\" - пише и подкрепящият независимостта в. \"Ел насионал\". Изданието отбелязва, че според лидера такъв съюз би избегнал случки като гласуването на декларацията за независимост в парламента на 27 октомври.", "date": "2018.01.04", "title": "Сепаратистите чакат Пучдемон да реши дали ще се върне в Испания, за да бъде премиер"}
{"url": "https://www.dnevnik.bg/zdrave/2018/01/04/3106595_razbitoto_surce_moje_naistina_da_uvredi/", "text": "Изразът \"да те боли сърцето\" заради загубата или смъртта на близък човек обикновено се използва като метафора, но всъщност подобна емоционална травма може съвсем наистина да предизвика нарушения в ритъма и здравето на сърцето, оттам и да нанесе трайни поражения върху сърдечно-съдовата система. Връзката между двете е доказавана в различни научни изследвания неведнъж, включително и за пореден път в ново датско проучване на Университета в Орхус, пише списание \"Тайм\". Един от популярните медицински термини за сърдечно-съдовите проблеми, причинени от негативни емоции, е стресовата кардиомиопатия или \"синдромът на разбитото сърце\". Проявява се например след внезапната смърт на партньор, раздяла, или друго голямо стресово или дори вълнуващо събитие и кара страдащия човек да се чувства физически по същия начин, както ако изживява истински сърдечен удар със задух и болки в гърдите, но без фактора на запушените артерии. Едно от обясненията, които са се наложили в научните среди за появата на феномена, е приливът на хормони на стреса, които разбираемо са в свръхпроизвоство при подобна ситуация. Новото датско проучване, публикувано в журнала \"Open Heart\", обаче обръща внимание на друг аспект на здравето на сърцето - ритъмът и предсърдното мъждене. Учените изследвали база данни със здравните картони на над 88 хиляди души, диагностицирани с разлчини видове нарушения и предсърдно мъждене в страната. Закономерността проличава много отчетливо - при 41% от изследваните хора с предсърдно мъждене, нарушението се е появило в първия един месец непосредствено след като са преживели смъртта на близък, а рискът за повторни появи на проблема при тези хора оставал висок за средно една година, докато при останалите периодът на поява и на отшумяване на нарушението били доста по-кратки. Статистиката показала също и, че рискът е значително по-висок при по-млади хора и при хора, които преживяват неочаквана преждевременна смърт на близък, отколкото ако страдат смъртта на човек в напреднала възраст, за когото краят е бил предвидимо близо. Според учените от Орхус анализът им доказва, че стресът и чувството на разбито сърце имат много по-дълбоко физиологично значение, отколкото се допуска в медицината, а пък работи на няколко различни нива и може да се окаже много по-вредно, отколкото се предполага. В Медицинския университет в Ню Йорк също изследват темата и потвръждават тенденцията, но от там коментират за \"Тайм\", че макар и осъзнат проблем, засега за него няма много решения. Не могат да бъдат предотвратени стресовите ситуации, но може би могат да се търсят начини за изменение на въздействието на хормоните на стреса върху тялото, смятат от там. Това може да стане и напълно естествено като се закалява парасимпатиковата част на нервната система например чрез редовен спорт,  медитация, йога и дълбоко дишане - дейности, които подобряват и общото здравословно състояние , така че дори имат двоен ефект, препоръчват от Ню Йорк.", "date": "2018.01.04", "title": "\"Разбитото сърце\" може наистина да увреди сърдечно-съдовата система, твърдят учени"}
{"url": "https://www.dnevnik.bg/evropa/2018/01/04/3106300_polskata_kraina_desnica_-_vuzmojnost_i_zaplaha_za/", "text": "Когато през ноември активисти от източна Полша заминаха за Варшава, за да вземат участие в крайнодясно шествие, местният кмет от управляващата партия Право и справедливост плати пътните разноски на някои от тях, пише \"Ройтерс\". Маршът привлече вниманието на световните медии, защото една част от общо 60 000 участници носеха плакати с расистки и ксенофобски призиви като  \"чиста кръв, чист ум\" и \"Европа ще бъде бяла или необитавана\" . Кметът на Сталова Вола Луциуш Надбережни заяви, че \"не съжалява, че е подкрепил пътуването\". От офиса му казаха, че маршът за Деня на независимостта през ноември е бил \"безопасна и радостна проява на патриотизъм\" и хората от града не са участвали в нито една \"провокация\". Активизирането на крайнодесни изказвания поставя Право и справедливост, социално консервативна група с националистическа програма, пред дилема. Крайнодесните избиратели са заплаха, но и възможност. Партията съумя да се възползва от разочарованието от западните либерални ценности, когато победи на изборите през 2015 г. с най-голямото мнозинство, спечелено от която и да е партия след края на комунизма. В други европейски държави, където десните призиви срещу статуквото също стават все по-гръмогласни, няколко крайнодесни групи влязоха във властта. В Полша обаче те нямат особен успех, или по-скоро желание, да се съревновават за постове. Това в голяма степен се дължи на факта, че Право и справедливост е нагодила посланията си към крайнодесните избиратели. Активистите от Сталова Воля заявиха, че отиват във Варшава, за да изразят съпротивата си срещу \"инвазията на имигранти и атеизъм в Европа\". Макар няколко членове на Право и справедливост да заявиха, че расистките призиви са били малко и непредставителни, те изразиха одобрението си за марша. Външният министър Витолд Вашчиковски каза, че той е разпалил \"патриотично поведение сред поляците\" и каквито и да било прояви на ксенофобия са били \"инциденти\", които са \"разбира се, са трябва да бъдат осъдени\". Коментарът му е пример за типичната смесица от патриотизъм и общо осъждане на расизма и антисемитизма. Ярослав Качински, влиятелният лидер на Право и справедливост, който няма официална позиция в правителството, каза през 2015 г., че мигрантите от Близкия Изток може да донесат паразити и болести в Полша. Той обаче подчерта и че расистките призиви по време на шествието са \"позорен боклук\" и че \"полската традиция\" няма нищо общо с расизма или антисемитизма. Риск от разделение Право и справедливост внимава с нуждата да запази подкрепата на всички десни избиратели, включително и на крайнодесните, за предстоящите избори през следващите три години. Партията обаче има едно наум и за риска от разделение и изплуването на ултраконсервативна група, която да постави под въпрос мнозинството й в парламента. Тадеуш Цимански, зам.-председател на парламентарната група на Право и справедливост, каза, че \"е в интерес на демокрацията и в интерес на държавата крайните групи, независимо дали са леви или десни, да нямат представителство в парламента\". \"Какъвто и да е съюз (на ONR, която помогна за организирането на шествието, с Право и справедливост – бел.ред.) би бил болезнен и неприятен, аз го отхвърлям, но мисля, че би било по-добре дори ако аз или моята група се съюзят с тях, вместо тези сили да спечелят властта\", допълни той. По думите му Право и справедливост знае, че победата на изборите през 2015 г. се дължи от части на факта, че няколко по-малки групи не са прескочили изборната бариера, което е донесло на партията му повече места в парламента. Друг изявен член на Право и справедливост Ришард Чарнецки коментира, че партията е създала у крайнодесните избиратели чувство за принадлежност за разлика от предишните центристки правителства, смятани за \"космополитни\". \"Някои млади хора сега предпочитат да гласуват за Право и справедливост. Ако (центристкото) управление беше продължило, мисля, че радикалните движения щяха да са по-силни в Полша\", отбеляза той. Центристкият електорат на партията й остана верен въпреки залитането на дясно, от части заради щедрите социални политики. Но според анализатори всеки по-силен съюз с крайнодесните може да отблъсне тези избиратели. Възход на ксенофобията ONR и друго крайнодесни полски групи като Общополска младеж (Mlodziez Wszechpolska) отказват да предоставят данни за броя на членовете си, но според анализатори приемането на ксенофобските призиви като насилие срещу мюсюлманите е във възход. През ноември 2016 г. проучване на CBOS показа, че 95% от поляците не познават членове на крайнодесни групи, но един на всеки трима подкрепя крайнодесни дейности. Престъпленията от омраза срещу мюсюлмани са се увеличил с повече от 300% между 2013 и 2016 г. По данни на Варшавския университетски център за проучване на предразсъдъците. ONR, която призовава за \"етническа хомогенност\" в Полша, твърди, че е помогнала на Право и справедливост. Те \"копираха част от нашата реторика, например за мигрантите от мюсюлмански страни\", коментира зам.-председателят на ONR Томаш Дорош. \"Това им осигури победата на последните избори. Полша, подобно на Унгария, отказа да изпълни квотата си за бежанци от Сирия и от други държави с оправданието, че мюсюлманските мигранти са заплаха за националната сигурност и стабилност. Новият полски премиер Матеуш Моравецки каза в понеделник, че правителствената позиция спрямо мигрантите няма да се промени през следващите години. \"Няма да приемаме бежанци, мигранти от Близкия Изток и Африка. Това е нашето суверенно решение\", подчерта Моравецки. \"Макар Право и справедливост все повече да управлява като крайнодясна партия, тя не води кампанията си като такава и не е избирана като такава\", коментира Кас Муде, експерт по крайндесните движения от Университета в Джорджия. На местните избори в края на 2018 г., на парламентарния вот през 2019 г. и на президентските избори през 2020 г. се очаква тази тактика да продължи. Прогнозите са на местните избори партията да се представи по-добре в сравнение с преди четири години.", "date": "2018.01.04", "title": "Полската крайна десница - възможност и заплаха за управляващите"}
{"url": "https://www.dnevnik.bg/na_put/2018/01/04/3106619_fotogaleriia_ledeno_carstvo_niagara/", "text": "Студената вълна, спуснала се от Канада на юг през почти цялата територия на САЩ, превърна Ниагарския водопад, разположен на границата между двете страни, в ледена приказка.", "date": "2018.01.04", "title": "Фотогалерия: Ледено царство Ниагара"}
{"url": "https://www.dnevnik.bg/bulgaria/2018/01/04/3106713_ministurut_na_zemedelieto_ne_vijda_jelanie_v/", "text": "Министърът на земеделието Румен Порожанов заяви пред Би Ти Ви, че не вижда голямо желание в Европейската комисия и особено в ресорния еврокомисар за въвеждане на единно законодателство за стандарта на храните. Според него без подобно споразумение, проблемът няма да бъде решен. Миналата година се разбра, че има двоен стандарт на храните в страните от Европейския съюз. Това предизвика масови изследвания на някои продукти в България и беше установено, че някои от тях са или с различни съставки, или с различна цена, въпреки че става въпрос за еднакви продукти. Според Порожанов подобни разлики има и между държави като Германия и Австрия. По думите му трябва да се изготви единна методология, чрез която да се правят изследвания на продуктите и да не се стига до този двоен стандарт. Земеделският министър каза още, че няма основание цените на стоките да бъдат увеличени заради поскъпването на тока. Той уточни, че в производството се използва по-малко ток, отколкото при обработката на даден продукт.", "date": "2018.01.04", "title": "Министърът на земеделието не вижда желание в еврокомисията за единен стандарт при храните"}
{"url": "https://www.dnevnik.bg/sport/2018/01/04/3106693_venger_se_iadosa_zaradi_absurdnata_duzpa_za_chelsi/", "text": "Мениджърът на \"Арсенал\" Арсен Венгер отново се ядоса заради съдийството в мач на своя отбор. Французинът определи като абсурдна дузпата, която Еден Азар получи в мача с \"Челси\". Срещата  предложи много емоции и завърши 2:2 . Малко след като \"Арсенал\" поведе, дойде и решението на Антъни Тейлър да даде наказателен удар, като видя нарушение на Ектор Бейерин. \"Показахме великолепни психически сили, за да стигнем до равенството, а имаше и абсурдно решение за дузпата. Знаехме, че това може да се случи, така че трябва да се справим\", каза Венгер. Преди дни той реагира остро след друга дузпа срещу отбора му, предизвикала спорове. \"Уест бромич\"  стигна до 1:1 след късен гол от наказателен удар . Впоследствие Футболната асоциация предприе действия срещу французина заради острите му критики. \"Във футбола съм от 35 години. Знам какво казах след мача и стоя зад думите си.\" Срещу \"Челси\" \"топчиите\" стигнаха до равенството с гол в добавеното време. Преди това сините имаха две отлични възможности да вкарат трети път, като уличиха и греда. \"Може би щях да се прибера вкъщи и да се самоубия. Толкова близо бяха до това\", пошегува се Венгер.", "date": "2018.01.04", "title": "Венгер се ядоса заради \"абсурдната\" дузпа за \"Челси\""}
{"url": "https://www.dnevnik.bg/bulgaria/2018/01/04/3106344_sudut_otkaza_na_bulgarka_jiveeshta_v_holandiia_da/", "text": "Тричленен състав на Върховния административен съд (ВАС) отказа да възстанови българското гражданство на млада жена - Матилда Нахабедян, която от години живее в Холандия. Повод за определението на съда е жалба на Нахабедян срещу решение на правосъдното министерство, с което те спират процедурата по възстановяването на гражданството й. През август миналата година \" Дневник\" разказа  историята на Нахабедян. Тя е родена в България и живее и учи тук до 22-годишна възраст. След това заминава за Холандия. Преди време получава холандско гражданство, което означава, че трябва да се откаже от българското си. Към този момент тя все още не е омъжена. И не знае, че е допустимо да има двойно гражданство, ако има брак с холандец. Миналата година, след като разбира, че може да си върне българското гражданство, В началото на юни, обаче от правосъдното министерство спират процедурата, като посочват, че причината за това, е че Матилда има арменски произход. За да продължи, тя трябва да представи удостоверение от МВР, че е имала разрешение да пребивава в страната. Към тези документи са необходими и свидетелство за съдимост и документ от прокуратурата, че срещу нея няма образувано наказателно производство за умишлено престъпление от общ характер. Министерството се позовава на чл. 26, ал. т.3 от закона за българско гражданство, според който \"лицата от небългарски произход трябва да имат не по-малко от три години към датата на подаване на молбата за възстановяване, разрешение за постоянно пребиваване или дългосрочно пребиваване в Република България\".  В отговора си, в който Матилда Нахабедян трябва да представи необходимите документи, за да продължи процедурата, тя цитира определение на Върховния административен съд (ВАС) от 2014 година. То е по подобен казус, но съдът обявява заповедта за прекратяване на производството за нищожна и приема, че Според съда понятието \"българин\" в закона за българското гражданство не следва да се тълкува в неговия етнически смисъл за лицата, които са загубили българското си гражданство и кандидатстват за неговото възстановяване. Това според ВАС би било в противоречие със забраната за дискриминация в член 6 от Конституцията на България. Тричленният състав на ВАС, който гледа жалбата на Нахабедян обаче не обръща внимание на това определение. Съдът  приема, че и в частност изискването на чл. 26, ал. 1, т. 3 да бъдат представени изискуемите документи. \"Тук е мястото да се отбележи, че в дадения от административния орган двумесечен срок нито един от тези три документа не е представен от молителката, като към преписката са налични свидетелство за съдимост и удостоверение от прокуратурата, които обаче са от един по-късен период-месец август 2017година, когато административния орган вече се е произнесъл по подадената молба. В този смисъл напълно ирелевантни са изложените в жалбата твърдения относно приложимостта на едно от изскванията по чл.26,ал.1 от ЗБГ за прилагане към молбата на удостоверение от от МВР удостоверяващ наличие на три години разрешено постоянно пребиваване в Република България\", пише съдебният състав с докладчик съдия Бисерка Цанева (командирована в съда през 2011 г., когато съпругът й беше депутат от ГЕРБ). Определението на ВАС може да бъде обжалвано пред петчленен състав. Адвокатите на Матилда Нахабедян вече са подали жалба.", "date": "2018.01.04", "title": "Съдът отказа на българка, живееща в Холандия, да възстанови гражданството й (обновена)"}
{"url": "https://www.dnevnik.bg/zelen/2018/01/04/3106566_grajdani_ot_deset_grada_izlizat_tazi_vecher_na_protest/", "text": "Граждани в десет града в страната излизат на протест в защита на национален парк Пирин тази вечер.. Причината за гражданско им неподчинение, организирано от коалиция \"За да остане природа в България\", са приетите между коледните и новогодишни празници поправки в плана за управление на парка, които позволяват строителство в парка. На 4 януари в София, Пловдив, Варна, Бургас, Русе, Стара Загора, Велико Търново, Дупница, Свищов и Свиленград природозащитните организации и граждани ще протестират срещу приетото на 28 декември 2017 г. \"незаконнорешение на Министерски съвет\", което позволява строителство почти половината от територията на националния парк, заявяват от екокоалицията. По същото време жителите на Банско ще блокират първокласен път Е-79 в Симитли. Това съобщава Димитър Руксов, представител на сдружение \"Бъдеще за община Банско\" за агенция \"Фокус\".  Протестното шествие в София започва в  18,30 ч . от паметника на Алеко Константинов на кръстовището на бул. Витоша и бул. Патриарх Евтимий. Исканията на протеста са за отмяна на решението на кабинета и за оставка на министъра на околната среда и водите Нено Димов, който \"саботира основната функция на екоминистерството – да опазва природните богатства на България.\" От \"За да остане природа България\" подчертават, че протестът е срещу: – отварянето за строителство на 48% от територията на Национален парк \"Пирин\" – много повече от едно трасе за лифт, с което се погазват Законът за защитените територии и европейската директива за природните местообитания; – подмяната на процеса на обществено обсъждане за промени в плана за управление на Национален парк \"Пирин\" – подадени са хиляди граждански становища срещу строителството в парка, които и досега не са входирани и нямат отговор; - протесът се организира както от природозащитници, така и от граждани, които са против корупцията, непрозрачното взимане на решения и държавната подкрепа за бизнеси, които източват в офшорни фирми спечеленото в ущърб на българската природа. Решението на Министерски съвет отслабва защитата на Пирин като отваря врати за сечи на вековни гори от бяла и черна мура, ела, смърч и бял бор на възраст между 100 и 500 години, заявяват еколозите. Няма как да има компенсаторно залесяване, което би възстановило пораженията от унищожаването на природата на Пирин, коментират още природозащитниците и припомнят, че за да бъдат тези гори това, което са в момента – Ноев ковчег на биологичните видове на Европа, те са се еволюирали хиляди години, без да бъдат увреждани от човешка дейност. София – 18,30 ч .  от паметника на Алеко Константинов на кръстовището на бул. Витоша и на бул. Патриарх Евтимий Пловдив - 18,30 ч. , площад \"Стефан Стамболов\" Варна - 18,30 ч. , пред сградата на Общината Бургас – 18,30 ч. , Часовника Русе - 18 ч.,  Халите Стара Загора – 18 ч. , мемориален комплекс \"Бранителите на Стара Загора\" Велико Търново – 17 ч., площад \"Майка България \" Дупница – 17, 30 ч., площад \"Свобода \" Свищов – 18,15 ч.,  пред беседката в градската градина Свиленград - 17,30 ч ., Пощата", "date": "2018.01.04", "title": "Граждани от десет града излизат тази вечер на протест в защита на Пирин"}
{"url": "https://www.dnevnik.bg/biznes/2018/01/04/3106717_samo_88_otkloneniia_ot_normite_v_gorivata_pri_nad_1000/", "text": "Държавната агенция за метрологичен и технически надзор е извършила 1047 проверки за качеството на горивата през миналата година, като откритите отклонения са 88, съобщи днес по \"Нова телевизия\" директорът на дирекция \"Контрол на качеството на течните горива\" в агенцията Васил Ненчев. Той уточни, че в 71 случая има несъответствия, свързани с примеси, а в 17 липсва задължителния биокомпонент в горивата. Наложените глоби са за над 1 млн. лева. През миналата година са били изтеглени от търговската мрежа над 300 хиляди литра гориво, като повече от 200 хиляди от тях са дизел. При проверките на горивата не са открити примеси, които биха повредили мотора на автомобила. Най-честите отклонения от нормата при дизела са свързани с пламната температура, а при бензина дестилационните характеристики. Държавната агенция за метрологичен и технически надзор е извършила през миналата година 27 проверки по сигнали на потребите, като едва в два от тях, е имало проблем с качеството на горивата.", "date": "2018.01.04", "title": "Само 88 отклонения от нормите в горивата, при над 1000 проверки, са констатирани през миналата година"}
{"url": "https://www.dnevnik.bg/evropa/2018/01/04/3106714_edin_chovek_zagina_a_15_biaha_raneni_zaradi_buriata_v/", "text": "Мощна буря с пориви на вятъра на места до 160 километра в час връхлетя части на Западна Европа, предаде \"Асошиейтед прес\", цитирана от БТА. Един човек е загинал, а най-малко петнадесет души бяха ранени във Франция. В Швейцария пострадаха няколко човека. Бурята доведе до транспортен хаос в редица страни, причини дерайлиране на влакове в Швейцария и Германия и остави стотици хиляди домакинства във Франция, Швейцария,  Ирландия и Великобритания без електричество . Жертвата на бурята е скиор във Френските Алпи, който бил ударен от повалено от вятъра дърво в Морийо, в департамента От Савоа. Няколко души бяха ранени, когато влак бе буквално издухан от релсите край град Ленк, южно от швейцарската столица Берн. В Западна Германия влак дерайлира близо до Люнен, след като се удари в повалено от вятъра дърво на релсите. При този инцидент няма ранени. Бурята стана причина за отмяна на полети в Цюрих и Базел, в Швейцария. Камион се преобърна на магистрала заради ветровете. Хиляди домакинства в района на езерото Цюрих останаха без ток. Пожарникари бяха извикани, за да помагат на хората за разчистване на паднали на улицата дървета. Проливните дъждове, съпътствали бурята, пък предизвикаха наводнения на някои места. В Англия бурята донесе светкавици и градушка. На три големи магистрали трафикът бе преустановен заради преобърнали се автомобили. Затворени за движение бяха и някои мостове. Големите вълни срутиха частично стена на пристанището на Корнуол и причиниха наводнение. Бурята порази и Северна Франция, където скоростта на вятъра достигна 145 километра в час. Това са най-мощните пориви, регистрирани в района от години. Много хора качиха в социалните мрежи снимки на смачкани от повалени дървета коли и на рухнали скелета и покриви. Бурята остави над 200 000 домакинства без ток, в това число и 30 000 в района на Париж. Там повалено дърво удари кола и рани сериозно един човек. Друг местен жител пострада тежко, когато бе издухан от сграда. От ранените общо 15 души във Франция четирима са в сериозно състояние. Бурята доведе до закъснения на полети на летище \"Шарл де Гол\" в Роаси край Париж. Бяха взети допълнителни мерки за безопасно отвеждане на пътниците до самолетите. Заради поривите на вятъра в Париж Айфеловата кула бе затворена за посетители вчера. В Германия магистрали край Дуисбург и Юлих бяха частично блокирани заради паднали дървета и наводнения. Зоопарковете в Мюнхен и Аугсбург в Бавария бяха затворени за деня. Заради бурята бе преустановено движението и на влака до най-високата планина в Германия, Цугшпице. В съседна Австрия заради бурята бе отменено състезание по ски скокове. В Холандия бурята наруши трафика на летище Схипхол край Амстердам. Много полети бяха отменени или отложени. В Белгия стихията причини материални щети. Според местни хора това е била най-силната буря, която помнят. Съобщава се за изкоренени дървета и за клони, паднали върху автомобили, за множество наводнени приземни помещения и отнесени покриви, както и за селища без ток. Скоростта на вятъра е била 110 километра в час.", "date": "2018.01.04", "title": "Един човек загина, а 15 бяха ранени заради бурята в Западна Европа"}
{"url": "https://www.dnevnik.bg/sviat/2018/01/04/3106568_teherancite_koito_ne_protestirat_razbirat_bolkata_na/", "text": "Иранците излизат по улиците на най-големите демонстрации от почти десет години, а жители на столицата, където обстановката е все по-напрегната, казват, че споделят  икономическото недоволство на протестиращите  и гнева им срещу корупцията в държавния апарат. \"Асошиейтед прес\" разговаря с иранци в Техеран на шестия ден от протестите, при които в страната загинаха най-малко 21 души, а стотици бяха арестувани.  Протестите , избухнали в няколко града, са най-големите след тези, последвали спорните президентски избори през 2009 г. Жителите хвърлят неспокойни погледи към увеличаващото се присъствие по улиците на полицията и доброволческите сили басидж, които играха ключова роля в смазването на демонстрациите от правителството преди девет години. Много хора обаче казаха, че растящата безработица и повишаващите се цени са довели хората до ръба на отчаянието. \"Ако властите не се бият с протестиращите, протестите ще са мирни\", каза 34-годишният строителен работник Рахим Гураванд. \"От месеци съм без работа. Кой е отговорен за това? Правителството би трябвало да спре да харчи пари за ненужни неща в Сирия, Ирак и другаде и да ги даде за създаване на работни места тук\", каза той, имайки предвид подкрепата на Иран за сирийското правителство и регионални въоръжени групировки. Сравнително умереният ирански президент Хасан Рохани, който беше преизбран миналата година, изрази съчувствие към мирните протестиращи, които се чудят как да свържат двата края при високата безработица и 10-процентна инфлация. Подкрепата за него обаче изглежда отслабва, след като много иранци не виждат никакви ползи от сключеното от него ядрено споразумение със световните сили през 2015 г., съгласно което Иран ограничи ядрената си програма в замяна на премахване на някои международни санкции. Иран поръчва самолети за милиарди долари и отново продава своя суров петрол на международния пазар, но хората още не са усетили ползата. \"Гласувах за Рохани, но виждам, че ръцете му са вързани и той не може да изпълни обещанията си\", каза 23-годишната студентка в техеранския университет \"Азад\" Париса Масуди. \"Правителството би трябвало да либерализира политическата сфера, ако иска да запази подкрепата на хората.\" Насрола Мохамади, който работи като механик близо до техеранския площад \"Енгелаб\" - арена на много протести в миналото, каза, че подкрепя исканията на демонстрантите. \"Те са прави. Корупцията е голяма, а възможностите се предоставят на техни приятели\", каза Мохамади, имайки предвид правителствените служители. \"Имам двама сина - на 27 и 30 години, които стоят у дома без работа години след дипломирането си.\" През 2009 г. протестите бяха концеnтрирани главно в Техеран и бяха оглавявани от представители на средната и по-горната класа поддръжници на реформистките кандидати, които загубиха от хардлайнера Махмуд Ахмадинеджад на избори, съпроводени от твърдения за измама. Сегашните протести започнаха във втория по големина град в страната Машхад и се разпространяват в провинциите без ясни водачи или политическа програма освен гнева срещу правителството. В Техеран също има протести, но най-насилствените сблъсъци са на други места. Не всички в Техеран подкрепят тези демонстрации. 31-годишната Фарназ Асади, която продава стоки чрез популярното приложение за съобщения \"Телеграм\", изрази гнева си от решението на правителството да спре услугата, след като протестиращите я използваха, за да организират демонстрации и да споделят снимки и видеоматериали. Приложението се използва от близо 40 милиона души на ден в Иран - половината от населението на страната. \"Не е честно. Някои протестиращи излязоха по улиците, но защо аз да плащам цената?\", попита тя. \"Правителството спря \"Телеграм\" и магазинът ми също спря.\" Друг студент - 21-годишният Реза Незами, определи спирането на Телеграм като още едно неспазено обещание от правителството. \"Рохани беше казал, че неговото правителство няма да ограничава социалните мрежи\", заяви той. За други протестите са просто още една беда. \"Не се радвам. Някои протестиращи счупиха прозорци и повредиха обществено имущество\", каза 45-годишният електротехник Абас Остади. \"Те изгориха таксито на мой приятел. Кой ще го обезщети? Как той ще занесе у дома хляб на семейството си?\" /БТА", "date": "2018.01.04", "title": "Техеранците, които не протестират, разбират болката на демонстрантите в Иран"}
{"url": "https://www.dnevnik.bg/evropa/2018/01/04/3106718_pritokut_na_mladi_muje_migranti_v_germaniia_e/", "text": "Изследване по поръчка на германското правителство показа, че притокът на предимно млади мъже мигранти е довел до увеличаване на престъпленията, съпроводени от насилие, предаде \"Асошиейтед прес\", цитирана от БТА. В проучването, чийто автор е криминологът Кристиан Пфайфер, са използвани данни от северната германска провинция Долна Саксония. Целта му е била да направи оценка на последиците от бежанския приток върху престъпността през 2016 и 2016 г. Според изследването, което бе публикувано вчера, престъпленията с насилие в Долна Саксония са нараснали с 10.4% през тези две години - нещо, което се обяснява почти изцяло с наплива на бежанци. Отбелязва се, че пътуващите сами млади бежанци, които са предимно мъже, е по-вероятно да извършат престъпление, ако сметнат бъдещето си за безнадеждно, както и че повечето от тях са от мюсюлмански страни, \"характеризиращи се с мъжка доминация\". Изследването потвърждава необходимостта от по-големи усилия за интеграцията в Германия, коментира говорителка на министерството на семейството, възрастните хора, жените и младежта.", "date": "2018.01.04", "title": "Притокът на млади мъже мигранти в Германия е увеличил насилието, показа проучване"}
{"url": "https://www.dnevnik.bg/istorii_na_denia/2018/01/04/3105615_momicheto_koeto_moje_da_vdigne_na_krak_cialo_rodopsko/", "text": "Има хора, които водят неравна битка с общините да спрат разрухата на къщи като Финговата - емблеми на архитектурата, задали тона на българския град. Други се застъпват за изчистените линии на модернизма, формирали голяма част от градската среда, но останали в сянката на по-тържествените си предшественици и на наследството на соца. 24-годишният архитект Кристияна Брънзалова обаче си е поставила задача с повишена трудност: да запази архитектурното наследство на няколко родопски села, начело с училището на село Хвойна – образец на модернизма, строен от пловдивския архитект Боян Чинков. Кристияна завършва магистратура по архитектура в Политехническия университет в Милано. За дипломната работа по предмета \"Архитектурен дизайн и презервация\" курсът й трябва да придаде нов живот на две сгради в планината – някогашни колонии на италианската фашистка младеж. По време на една от ваканциите си у нас обаче Кристияна открива предизвикателство, което истински я вдъхновява – изоставеното училище \"Св. Св. Кирил и Методий\" в село Хвойна. \"Буквално се блъснах в него. По български тертип то е на най-красивото, високо и слънчево място в селото, заедно с църквата \"Свети пророк Илия\", която е на 160 години.\" Кристияна открива още, че нейният род, който е на 900 години, е свързан с него. Прапрадядо й е първият учител в селото, прадядо й също преподава, а в Хойна има хора, които още го помнят. В архива в Смолян тя намира трудовата му книжка, както и много снимки от строежа на сградата. \"Училището е ценно не само от архитектурна гледна точка, но и за хората в селото. Правено е почти без никаква помощ от страна на държавата. Хората са се самооблагали, носили са пясък от реката, за да го вдигнат\", разказва младият архитект. В селото още помнят последния звънец в сградата, прозвучал преди 10 години. Вътре кабинетите стоят, както са били оставени – с глобусите и книгите, ползвани от децата на селото. Проектът на Кристияна е за изнесен офис в планината за IT специалисти и архитекти – идея, популярна в чужбина, а и не неосъществима предвид локацията на Хвойна - недалеч от Пловдив на главния пътя Асеновград-Смолян. Но тя не спира дотук. \"Влизайки в сградите ми стана тъжно, защото вътре ситуацията е много зле.\" Покривът в сградата на Чинков тече, а в жълтото училище, строено през 19 век, където основно се съхраняват книги, има и дупка в покрива, и дупка в пода. \"Но сградите са каменни и абсолютно спасяеми.\" Затова Кристияна организира благотворителен фолклорен фестивал – \"Камък върху камък ще остане\" – за набиране на средства за ремонт. Спасяването на такива големи сгради в обезлюдяващо се планинско село може би изглежда непосилно за едно момиче. Но само за седмица студентката успява да събере почти всичките 500 жители на селото, че и отгоре. Участие взимат трупата й по народни танци от Милано (Кристияна е запален танцьор), нейни приятели от Мюнхен и Париж, няколко състава от околните села и известния певец Здравко Мандаджиев. Озвучаването е осигурено от кметската управа, както и няколкостотин столчета, които не достигат за всички гости. Фестивалът силно разчувства местните хора. \"Цялото село сме с нея. Опитваме се и ние да сме общественополезни. Защото малко хората като Крисито, навъдиха се сега обществено безполезни, да не кажа вредни\", казва съседът й Димитър Чинов, който е на 50 години. От дарения по време на фестивала се събират 1500 лева - далеч от 10-те хиляди, необходими за дупката в малкото училище, но достатъчно за течащия покрив на сградата на Чинков. От август се чака единствено комисия, назначена от кметството в Чепеларе, която да даде зелена светлина за ремонта (\"Дневник\" не успя да се свърже с кметицата за коментар). Междувременно Кристияна е учредила своя фондация - \"Даскал Брънзалов\", която да събира парите, но и да се грижи за други изоставени къщи в Родопите. Има и големи амбиции, и план.     \"Искаме да направим регистър на сградите с отличителна архитектурна стойност в Родопите. И ако някоя баба не може да ремонтира старата си къща, идваме ние на бял кон.\" Идеята й е да организира курсове за студенти по архитектура, които искат да усвоят старите техники на строителството, и да ремонтират къщите про боно под ръководството на майстори-занаятчии. Срещу това собствениците им ще дадат съгласието си да не нанасят промени в автентичния вид на сградите. \"Много грандиозна идея, но съм виждала как работи\", казва Кристияна. \"Защото е тъжно да вървиш по улицата и да виждаш интересни сгради, санирани със стиропор. Ние, младите архитекти, трябва да обясним на досъпен език защо хората не бива да правят така.\" Засега фондацията ще се концентрира върху сградите в района на Рупчос – Хвойна и няколко околни села. \"Набелязала съм Паскалевия хан на входа на Чепеларе, тепавицата на Чепеларе, както и ветеринарната лечебница в Хвойна – страшно красива сграда с модернистични елементи, която за съжаление също е изоставена.\" Сградите не са паметници на културата и процедурата по ремонтирането им не би трябвало да е толкова трудна. А и не в статута според Кристияна е въпросът. Защото също до Нареченски бани се намира прекрасното село Косово, където \"90% от сградите са паметници, но падат. Толкова е автентично, че може да се снима филм. И въпреки че има курорт в непосредствена близост, никой не знае за него.\" Затова другата задача на фондацията ще е второ издание на фестивала \"Камък върху камък\" през лятото край Хвойна. В програмата ще има хумористична пиеса на тема родопска сватба, написана от етнолог на автентичното местно наречие. В неформалния екип около Кристияна, чисто по приятелска линия, има още юрист, а и фотограф – Мариана Камбурова  чието семейство има къща в Хвойна и прави докторантурата си върху снимки от училището. Нейната серия портрети на възпитаници на \"Св. Св. Кирил и Методий\" - \"Време и трансформация на едно училище в село Хвойна\" в сградата вече гостува в Пловдив, а през тази година ще дойде благотворително и в София. Истината е, че колкото и големи да звучат плановете на Кристияна, енергията й и убедеността й са заразителни. Дори учениците в столичното 22-о училище, където работи майка й, се включват в набирането на средства за Хвойна с картички на коледен базар. \"Имам огромно желание да живея в България, да й дам нещо\", казва Кристияна, която преди Милано е учила в Манчестър и отказва предложение за работа в Италия заради инициативата си в Хвойна. В началото на декември, когато говорим, току що е намерила работа по специалността си след 4-месечно търсене. Кандидатства и за архитект в община с чиновническа заплата (не я взимат), и за тройно по-добре платена работа в колцентър, където почти започва. От дългите си занимания с народни танци е забелязала, че повечето българи в чужбина \"милеят за България - живеят обути в цървули и на баба шушоните, но тук просто няма какво да правят.\" Все още обаче смята, че е на прав път. \"Харесала съм си една мисъл – по-лесно е да напуснеш потъващия кораб, отколкото да запълниш дупките в него. Да, дупките са много, но има хора да ги запълним.\" Сметката за дарения на \"Даскал Брънзалов\" е  BIC: UNCRBGSF IBAN: BG08 UNCR70001523073653 BGN ", "date": "2018.01.04", "title": "Момичето, което може да вдигне на крак цяло родопско село"}
{"url": "https://www.dnevnik.bg/detski_dnevnik/2018/01/04/3091352_kak_mobilno_prilojenie_izprashta_deca_v_koleja/", "text": "Кварталът \"Кейп Флатс\" в Кейп Таун, Южна Африка, си е спечелил лоша слава в известния с престъпността си град. Тази година Кейп Таун зае 13-то място в класацията на Мексиканския граждански съвет за обществена сигурност за градовете по света, в които насилието е най-разпространено, разказва сайтът ozy.com. Графити на престъпни банди покриват стените на сградите и служат за своеобразно маркиране на територията, а високата безработица създава порочен кръг - бедността предизвика престъпност. През последните години обаче една нова инициатива помага на младежите в \"Кейп Флат\" да се развиват - технологиите. \"Повечето млади хора са заровени в телефоните си през цялото време\", пише в редакционна статия за списание Fast Company Марлън Паркър, основател на иновативните Реконструирани живи лаборатории в Кейп Таун. Той разказва за базирана в Кейп Таун мобилна социална мрежа, която свързва младите хора с възможностите за работа. Те могат да създадат свои онлайн профили, до които имат достъп и работодателите. Паркър пише, че инициативата е била решение на проблем, при който \"младите хора често нямат познания за това каква работа е подходяща за тях и не могат да съставят дори и елементарна автобиография\", а това ги прави неспособни да кандидатстват. Разрушаване на бариери Бариерите пред икономическия растеж са основна причина за неравнопоставеното положение на общностите. За младите хора, които израстват с технологиите, разрушаването на тези бариери именно чрез подобни иновативни решения може да бъде решаващ фактор. Кейп Таун не е единственият град, осъзнал този потенциал. Друг пример е една скорошна, базирана на технологиите инициатива, която има за цел да разшири икономическите възможности за младите хора в Охайо като се свърже с тях дори още преди да са започнали да си търсят работа. Семейната фондация на Леброн Джеймс (LJFF), баскетболиста на \"Кливланд кавалиърс\" родом от Акрон, Охайо, обещава стипендии за колеж на 2 300 деца от държавните училища в Акрон. Условието? Учениците трябва да покриват както академичните критерии, така и изискванията на LJFF преди да завършат училище през 2021 г. Изниква обаче въпросът как всеки един от тези ученици може да бъде следен индивидуално? Отговорът дава Code for Good - редовна програма за технологични състезания за разработване на софтуерни проекти, домакинствана от компанията JPMorgan Chase. На събитията, организирани в рамките на Code for Good, технолози от фирмата се свързват с ученици в колежа и ги предизвикат да измислят базирани на технологията решения, за да помогнат на неправителствени организации от целия свят. Иновативни решения  Екип от Доминиканския университет в Охайо спечели състезанието с идеите си за приложение, което може да помогне на гимназистите в Акрон да следят напредъка си към получаването на стипендия от LJFF. Генерираните в Code for Good идеи се превръщат в работен продукт от екипа на JPMorgan Chase през следващите месеци. Изпълнителният директор на LJFF Мишел Кампбел обяснява, че с времето поставят пред учениците допълнителни задачи извън училище, свързани например с обществени услуги и проактивна подготовка за работа. Силата на приложението, казва тя, е, че то държи учениците постоянно ангажирани и фокусирани върху целите си. Ник Лопес, творчески дизайнер и дигитален мениджър на LJFF, отбелязва, че това е много лесно. \"Учениците ще могат да работят за собствения си напредък и ще знаят къде точно се намират по пътя\". Потенциалният проблем с технологичните решения е, че обикновено неправителствените организации работят, за да помогнат на по-бедните слоеве от обществото, но често не разполагат с достатъчно средства и ресурси, за да наемат високо квалифицирани технолози. Затова програми от големи фирми като JPMorgan Chase са ключова част от уравнението - да се вземе това, в което дадена фирма е добра, и да се използва, за да се направи нещо добро.", "date": "2018.01.04", "title": "Как мобилно приложение изпраща деца в колежа"}
{"url": "https://www.dnevnik.bg/bulgaria/2018/01/04/3106734_policiiata_izdirva_shofyor_ubil_jena_na_okolovrustniia/", "text": "Около 50-годишна жена е била блъсната от кола на Околовръстния път в София и е починала на място, съобщава \"Фокус\". Инцидентът е станал на Западната дъга в района на кв. \"Люлин\". Шофьорът на автомобила е избягал от мястото на инцидента. Екипи на \"Пътна полиция\", които са на мястото на произшествието, вече са изискали записите от камерите на бизнес сграда в района. Починалата жена е открита малко преди 6 ч. тази сутрин. Все още не се знае кога е била блъсната тя. Според нейни роднини, които са се събрали на мястото на инцидента, тя се е прибирала от работа вчера вечерта, когато са загубили връзка с нея.", "date": "2018.01.04", "title": "Полицията издирва шофьор, убил жена на Околовръстния път в София"}
{"url": "https://www.dnevnik.bg/sport/2018/01/04/3106751_andi_muri_shte_propusne_i_australian_open/", "text": "Шотландският тенисист Анди Мъри остава извън Australian Open. Финалистът в пет от последните осем сезона в надпреварата се отказа заради контузия в бедрото. \"За съжаление, няма да играя в Мелбърн тази година, тъй като не съм готов да се състезавам\", заяви Мъри. Той посочи, че се прибира у дома, за да продължи възстановяването си и благодари за окуражителните съобщения. \"Надявам се да играя отново скоро\", каза шотландецът. Мъри не е играл в официален мач от \"Уимбълдън\" миналия юли. В края на декември  той се включи в демонстративния турнир в Абу Даби и загуби с 2:6 от Роберто Баутиста Агут . Впоследствие шотландецът се насочи към Бризбейн, където  трябваше да участва в турнира, но се отказа . Директорът на Australian Open Крейг Тайли заяви, че напълно уважава решението на Мъри. \"Наясно сме, че той минава през труден период заради проблемите с бедрото и че направи всичко възможно да се подготви за австралийското лято. Лично аз знам, че Анди обича тениса и би направил всичко, за да играе.\" Малко по-рано и японецът Кей Нишикори обяви, че няма да участва в турнира в Мелбърн. Очаква се да се разбере дали Новак Джокович ще е готов за надпреварата. Сърбинът не е играл от шест месеца, като  ще се включи в два демонстративни турнира преди Australian Open . Първият за годината турнир от Големия шлем започва на 15 януари. В последните осем години Мъри пет пъти игра във финала, но до момента не е спечелил титлата в Мелбърн.", "date": "2018.01.04", "title": "Анди Мъри ще пропусне и Australian Open"}
{"url": "https://www.dnevnik.bg/evropa/2018/01/04/3106731_s_nov_zakon_makron_iska_da_prebori_falshivite_novini/", "text": "Френският президент Еманюел Макрон обяви вчера проект на закон за борба с фалшивите новини в интернет в предизборните периоди, предадоха световните агенции, цитирани от БТА. \"Ако искаме да защитим либералните демокрации, ние трябва да имаме по-силни закони\", каза Макрон на пресконференция. Той допълни, че проектът на нормативния акт ще касае социалните медийни платформи, по-специално през периодите на избори, и ще внесе дълбоки промени в ролята на френския медиен регулатор. \"Нашите юридически разпоредби ще еволюират, за да защитим демократичния живот от фалшивите новини\", заяви Макрон. След избирането си за президент, Макрон отправи критики към руските медии, обвинявайки открито руския телевизионен канал \"Ар Ти\", че е разпространявал дезинформации за него в сайта си и в социалните мрежи по време на президентската кампания. На пресконференция през май миналата година с руския президент Владимир Путин, Макрон каза, че \"Ар Ти\" и руската обществена агенция \"Спутник\" са разпространявали \"опозоряващи контраистини\" и \"лъжлива пропаганда\". И двете медии имат сайтове на френски, а през декември \"Ар Ти\" пусна и своя телевизия на френски. По повод проекта на закона за борба с фалшивите новини в интернет в периоди на избори, Макрон каза, че подробности от него ще бъдат представени в идните седмици. Той уточни, че социалните платформи ще бъдат задължени да са по-прозрачни по отношение на така наречените спонсорирани съдържания. В случай на разпространение на фалшива новина пък, ще е възможно да се сезира съдия, което ще позволи да се пристъпи към последващи разнородни действия.", "date": "2018.01.04", "title": "С нов закон Макрон иска да пребори фалшивите новини"}
{"url": "https://www.dnevnik.bg/sviat/2018/01/04/3106752_trump_zakri_komisiiata_koiato_proveriavashe_za_izmami/", "text": "Президентът на САЩ Доналд Тръмп закри своя анкетна комисия, която проверяваше съществуващи според него измами на миналогодишните президентски избори в САЩ, предаде \"Франс прес\".  Инициативата на Тръмп  за създаване  на тази ръководена от вицепрезидента  Майк Пенс  комисия предизвика остри реакции от редица щати, които отказаха да предоставят исканите от тях информации. Въпреки това милиардерът продължава да е убеден, че, противно на мнението на мнозинството експерти, между три и пет милиона души са гласували незаконно за съперничката му Хилари Клинтън на президентския вот през ноември 2016 г.  Тръмп спечели изборите с повече електорални гласове (излъчвани в различен брой от всеки щат според големината му), но Клинтън спечели повече гласове от редовите избиратели - около три милиона повече от Тръмп в национален мащаб. \"Въпреки съществените доказателства за изборни измами, редица щати отказват да предоставят на президентската комисия за честност на изборите елементарните сведения\", които тя им е поискала, оплака се Тръмп в изявление. \"Вместо да започвам безкрайна съдебна битка за сметка на данъкоплатците, днес подписах указ за разпускане на комисията и поисках от министерството на вътрешната сигурност да вземе необходимите мерки\", заяви Тръмп. Множество щати отказаха да предоставят искани сведения като номер на социална осигуровка или статистика на гласуванията, защото смятат, че тази информация може да се използва за лишаване на някои хора от правото им на глас. През ноември федерален съдия във Вашингтон посочи, че тази анкетна комисия е консултативен орган и няма законови правомощия да принуждава щатите да предоставят информация, отбелязва \"Ройтерс\". /БТА", "date": "2018.01.04", "title": "Тръмп закри комисията, която проверяваше за измами на президентските избори"}
{"url": "https://www.dnevnik.bg/photos/2018/01/04/3106712_fotogaleriia_da_vtalish_taralej/", "text": "Десет таралежа с наднормено тегло са подложени на строг режим на хранене и упражнения, след като са живели по улиците на Тел Авив. Животните тежат два пъти повече от нормалното, защото са се хранили с котешка храна, която се оставя по улиците от хората за бездомните котки.", "date": "2018.01.04", "title": "Фотогалерия: Да вталиш таралеж"}
{"url": "https://www.dnevnik.bg/sviat/2018/01/04/3106754_turski_banker_e_vinoven_za_zaobikaliane_na/", "text": "Бившият заместник-директор на турската държавна банка Халкбанк Мехмет Хакан Атила бе признат днес за виновен по обвинения, че е помогнал на Иран да заобиколи американските санкции, предадоха \"Ройтерс\" и \"Асошиейтед прес\". Присъдата може да бъде обжалвана. Американските прокурори обвиняваха Хакан Атила, че е действал заедно с турско-иранския търговец на злато Реза Зараб и други лица, за да помогне на Иран да избегне американските санкции чрез незаконни транзакции със злато и храни. Случаят обтегна отношенията между  Турция  и САЩ. Атила пледира невинен и Халкбанк отрече всякакво участие в незаконни транзакции. Само той и Зараб бяха арестувани, но американските власти са повдигнали обвинения на още седем души. Зараб се смяташе за главния обвиняем, докато не се призна за виновен. Тогава се съгласи  да сътрудничи  на американските прокурори и се превърна в свидетел по делото, разгневявайки властите в Турция и обвинявайки политици на най-високо държавно ниво в страната, че са свързани или са знаели за схемата, включително президента и бивш премиер  Реджеп Тайип Ердоган . Хакан Атила бе признат за виновен от съдебно жури в Ню Йорк. Процесът срещу него там се води четири седмици. По време на съдебните заседания свидетели описаха корупция във висшите нива на турското правителство. Според журито той е виновен по пет обвинения, между които и заговор за избягване на санкциите и измама срещу банки в САЩ, но не и това за пране на пари. \"Хора на Гюлен са замесени в процеса\" Турският президент Реджеп Тайип Ердоган вече определи процеса като американски заговор за шантаж и за опетняване на неговата страна. В \"Туитър\" турският вицепремиер Бекир Боздаг написа, че решението няма правна стойност и нарушава международното право, както и че е доказателство за сътрудничеството на Съединените щати и техните Централно разузнавателно управление и Федерално бюро за разследване с мрежата на Фетхуллах Гюлен - живеещия в Съединените щати ислямски духовник, когото Турция обвинява за неуспешния опит за преврат през лятото на 2016 г. В четвъртък турското външно министерство, цитирано от \"Ройтерс\", каза, че решението на съда е \"несправедливо\" и представлява намеса във вътрешните работи на Анкара. Институцията смята още, че процесът се е основавал на фалшиви доказателства и че в него са се замесили лица, свързани с Гюлен. Турската Халкбанк, за която преди това работеше Хакан Атила, от своя страна обяви, че всички нейни транзакции са били \"прозрачни\" и \"открити\" и че тя занапред ще действа за по-добро спазване на международните регулации. Банката подчерта, че не е била страна по процеса и че решенията на съда не засягат дейността ѝ.", "date": "2018.01.04", "title": "Турски банкер е виновен за заобикаляне на американските санкции срещу Иран, реши съд в САЩ"}
{"url": "https://www.dnevnik.bg/detski_dnevnik/2018/01/04/3106733_konstruktorite_lego_stavat_na_60_godini/", "text": "Емблематичните пластмасови тухлички на \"Лего\" навършват 60 години през 2018 г. Датската компания обаче вече няма защита на патента си, а имитатори отдавна се опитват да настигнат и надминат успеха й. Същевременно истинската конкуренция всъщност се разгаря другаде, отбелязва компанията. Повече от половин век цветните пластмасови тухлички на \"Лего\" се използват за създаването на сгради, коли, самолети и цели въображаеми светове в детските стаи по целия свят. Появяват се пирати, принцеси и космически кораби наред с цели поредици конструктори, посветени на блокбастъри като \"Междузвездни войни\", \"Карибски пирати\" и \"Хари Потър\". Същевременно конкурентни фирми пуснаха \"клонинг\" продукти, които много приличат на оригиналните, а датската семейна компания трябва да се съревновава и с онлайн игрите. Счетоводните документи на \"Лего\" вече не показват предишната добра форма. Всичко започна преди около 60 години на 28 януари 1958 г. Някогашният управляващ директор на \"Лего\" Годфред Кирк Кристиансен внася патент за малко пластмасово кубче с два реда с по четири пъпчици отгоре и три тръбички отвътре и така се ражда емблематичната тухличка \"Лего\". Скритите тръбички са тайната, която държи частите заедно и по-стабилно от другите конструктори. Техническият патент изтече след 20 години. В наши дни всяка компания може да копира тухличките на \"Лего\" и доста го правят. \"Слубан\", компанията, чиято европейска централа се намира в Холандия, но произвежда конструкторите си в Китай, прави продукти, които могат да се свързват с тухличките на \"Лего\", но са доста по-евтини. Подобни стратегии имат и други фирми като \"Лепин\" и \"Леле\". Те дори предлагат разработените вече теми от \"Лего\". Разликата е, че те не се отказват от войници и танкове, които са табу за датчаните поради етични съображения. \"Лего\" не може да направи нищо срещу копията, каза датският адвокат, специалист по патентите, Торбьорн Сванстрьом. \"Тухличката изглежда по начина, по който изглежда, тъй като има функция\", допълни той. От години \"Лего\" съди имитаторите си, често напразно, а Сванстрьом казва, че тухличките на \"Лего\" вече не могат да бъдат защитени. \"Всички ние знаем: никой от нас не харесва конкуренцията. Чудесно е да имаш монопол\", допълва Сванстрьом. Имитациите навлизат на основните пазари на \"Лего\". Първо конкурентните продукти се продаваха само в Азия, след това в Гърция и Турция. \"Сега идват в Северна Европа\", каза Сванстрьом. Дори в родината на \"Лего\" Дания голяма търговска верига за играчки неотдавна предложи \"клонинги\" на \"Лего\" малко преди Коледа. В Германия \"Лего\" продължава да бъде безспорен пазарен лидер. Според германската асоциация за търговия на играчки (BVS) датската компания е производителят с най-голям оборот на германския пазар на играчки - доста по-напред от Ravensburger, Playmobil и Simba. В германската статистика все още не са се появили копията на \"Лего\", казва шефът на асоциацията Вили Фишел. Според асоциацията обаче оборотът на \"Лего\" в Германия е спаднал с 2% за периода януари - октомври. Това е част от една по-широка тенденция за \"Лего\". През първата половина на 2017 г. продажбите и печалбата намаляха с 3 до 5% спрямо същия период предходната година. Дори 2016 г. бе пълна с предизвикателства, особено на важните пазари Европа и САЩ, където продажбите намаляват. Неотдавна \"Лего\" обяви, че ще съкрати 1400 служители по света, което е около 8% от персонала на компанията. Въпреки заплахата от нарастваща конкуренция датската компания, както изглежда, се опитва да остане спокойна. \"Честната конкуренция е в наш интерес\", каза говорителят на компанията Роар Рюде Трангбек. \"Лего\" видя как се променя пазарът на играчките и сега инвестира в онлайн платформа, където децата могат да свалят проекти за строителство и да споделят снимки на техните модели. Смисълът е да се придаде на продукта \"дигитален пласт\". Искаме да сме част от всичко, с което децата прекарват време, казва Трангбек. Всичко е съсредоточено върху тухличката на \"Лего\", допълва той. /БТА", "date": "2018.01.04", "title": "Конструкторите \"Лего\" стават на 60 години"}
{"url": "https://www.dnevnik.bg/na_put/2018/01/04/3101532_fotogaleriia_planinata_v_nas/", "text": "И скиорите, и планинарите с еднакво вълнение очакват зимата заради снега. За любителите на преходите снежната покривка преобразява планината и превръща върховете, към които се стремят, в съвсем нови предизвикателства. Кадрите на \"Ройтерс\"/\"Ред бул\" събират планинските красоти от различни сезони. Снимките са част от колекцията, пусната по повод Международния ден на планините, който се отбелязва през декември. В кадър е Петерсберг, Германия.", "date": "2018.01.04", "title": "Фотогалерия: Планината в нас"}
{"url": "https://www.dnevnik.bg/sviat/2018/01/04/3106787_ruski_voinici_sa_zaginali_pri_obstrela_na_baza_hmeimim/", "text": "Двама руски военнослужещи са загинали при обстрела на авиобазата \"Хмеймим\" на 31 декември, за който съобщиха руски медии. Това потвърди министерството на отбраната на страната в изявление, цитирано от ТАСС. Базата, която се използва от руските военни, е била нападната с миномет от \"мобилна диверсионна група бойци\", каза министерството. То обаче добави, че  разпространяваната от големи руски издания  (първо съобщена от \"Комерсант\") новина за унищожаване на седем бойни самолета не отговаря на действителността. \"Съобщението на \"Комерсант\" за \"фактическо унищожение\" на седем руски военни самолета на авиобаза \"Хмеймим\" е фейк\", се говори в изявлението на министерството. Институцията отбелязва още, че в руската авиация в \"Хмеймим\" е в пълна готовност за изпълняване на задачи. \"Комерсант\" цитираше дипломатически източници, според които загубата е най-голямата от началото на руската операция в Сирия. Вчера \"Интерфакс\" съобщи, позовавайки се на министерството, че руски хеликоптер се е разбил в Сирия и и двамата пилоти са загинали.", "date": "2018.01.04", "title": "Руски войници са загинали при обстрела на база \"Хмеймим\" в Сирия, но не са унищожени самолети"}
{"url": "https://www.dnevnik.bg/biznes/2018/01/04/3106791_za_kakvo_da_se_vnimava_pri_vzimaneto_i_vrushtaneto_na/", "text": "При предсрочно погасяване на заем кредитодателят няма право да изисква от клиента си лихвата за целия период на договора. Това напомни председателят на Комисията за защита на потребителите Димитър Маргаритов, цитиран от пресцентъра на комисията. Коментарът му е по повод данните, че има силен ръст на потреблението на бързи кредити. По данни на \"Кредит център\" в края на миналата година е отчетен ръст от 30% в ползването на такива заеми. \"Лихвата е възнаграждението на кредитора за това, че неговите пари са престояли при получателя за определен период. Когато този период е съкратен, то очевидно и това възнаграждение трябва да бъде съкратено\", коментира Маргаритов. И добави, че за останалия период на договора потребителят следва да дължи само главницата. Председателят на комисията предупреди, че в случаите, в които потребителят изпадне в забава, кредиторът има право да обяви заема за предсрочно изискуем и да получи обезщетения за оставащия период на договора в размер основния лихвен процент плюс десет пункта. Други такси или плащания обаче не могат да бъдат изисквани. За да не се стига до усложняване на отношенията кредитор - потребител, Маргаритов препоръча тегленето на заеми да не бъде \"моментен импулс\", а да се планира. \"Дори и да има остра необходимост от \"бързи пари\", да се направи внимателна преценка какво точно се взима и какво трябва да се върне. Винаги да си даваме сметка дали, ако сега сме в затруднение и много желаем да вземем кредит, то това няма да ни въвлече в затруднение за по-дълъг период\", акцентира той и добави, че този подход стои в основата на възможността впоследствие потребителят да изплаща регулярно вноските си по кредита. Преди теглене на кредит Маргаритов посъветва да се преглеждат повече от една оферти и напомни, че на пазара в момента оперират над 50 регистрирани в БНБ финансови институции за отпускане на заеми на потребители. \"Има вече и възможност за използването на кредитни консултанти. Съществува стандартен европейски формуляр, който може да бъде изтеглен от интернет страницата на комисията. Той е задължителен реквизит в преддоговорните отношения и в него трябва да се съдържат всички съществени елементи по отношение размера на кредита, допълнителните такси, лихвения процент и т.н.\", допълни председателят. След като в първите години на по-интензивно ползване на бързи кредити изискването за подписване на запис на заповед при сключване на договор за заем е засегнало много потребители, законът е въвел ограничение това да не може да става без съгласието на потребителя, посочи Маргаритов. \"Тези действия са много затормозяващи, защото представляват безусловно волеизявление за поемане на финансов ангажимент, и то в целия размер на кредита и дори в по-голям\", изтъкна той. И посъветва хората да внимават при отпускането на кредита наред с договора да не им бъде представен недобросъвестно и менителничен ефект, защото при подписването му ще бъдат обвързани. По думите на председателя постъпващите в комисията жалби от граждани най-вече са свързани с изискването на допълнителни нерегламентирани такси. Той призова при възникването на проблеми във връзка с изпълнението на договора потребителите да търсят съдействието на институциите. Най-наред трябва да се обърнат към предоставилата кредита финансова институция и кредитните консултанти, а на следващ етап – към Комисията за защита на потребителите като контролен орган и към Помирителната комисия за платежни спорове за намиране на удовлетворително решение и за двете страни.", "date": "2018.01.04", "title": "За какво да се внимава при взимането и връщането на потребителски кредити"}
{"url": "https://www.dnevnik.bg/sport/2018/01/04/3106804_bivshiiat_shef_na_ruskata_antidopingova_agenciia_shte/", "text": "Виталий Родченков, бившият шеф на Руската антидопингова агенция (RUSADA) и ключов свидетел около разкритията за системен допинг в руския спорт, ще говори пред ФИФА. Той ще бъде разпитан за степента, в която допингът участва в руския футбол, каквито информации се появиха в последно време. В началото на 2018 г. стана ясно, че ФИФА е изискала от RUSADA информация за допинг тестовете на 19 състезатели. Сред тях попадна и  бившият български национал Благой Георгиев , който прекрати кариерата си в края на 2017 г. Разследването на ФИФА съвпада с оттеглянето на руския вицепремиер Виталий Мутко от ръководните му постове в Руския футболен съюз (РФС), организационния комитет на световното първенство \"Русия 2018\", както и от олимпийския комитет. Той продължава да настоява, че не е направил нищо нередно, а се оттегля, \"за да изчисти името си\". Според доклада на комисията \"Макларън\", ръководена от канадския професор Ричард Макларън, 34 футболисти са взимали допинг, част от програмата на руската държава. Това се е случило в периода, когато  Мутко  беше министър на спорта. След разкритията за системен допинг в руския спорт, довели до забраната на Русия да участва на олимпийските игри в Рио де Жанейро и Пьончан, както и отмяна на резултати от Сочи, сега разследването се насочва към футбола. Това се случва няколко месеца преди страната да приеме световното първенство за пръв път. \"Едва отскоро доктор Родченков има възможност да свидетелства в съдебни производства, инициирани от международни федерации. Преди това не можеше да го направи заради ограничения, въведени от американските власти\", гласи съобщение на Световната антидопингова агенция (WADA). Наскоро адвокатът на Родченков  Джим Уолдън заяви, че клиентът му се страхува за живота си . Той обвини Международния олимпийски комитет (МОК), че не е защитил бившия шеф на RUSADA. От 2016 г. той е в САЩ, където се укрива.", "date": "2018.01.04", "title": "Бившият шеф на руската антидопингова агенция ще съдейства в разследването на ФИФА"}
{"url": "https://www.dnevnik.bg/sport/2018/01/04/3106806_brazilskiiat_ronaldo_po_moe_vreme_beshe_mnogo/", "text": "Бившият нападател на бразилския национален отбор Роналдо заяви, че по негово време е било много по-трудно даден играч да бъде на върха. \"В моето поколение конкуренцията беше далеч по-голяма, без да подценявам (Лионел) Меси и Кристиано Роналдо. Те ще продължат да се борят за титлата \"най-добър играч в света\" и в следващите години\", заяви бразилецът пред \"Билд\". \"Но по мое време имахме (Зинедин) Зидан, Ривалдо, (Луиш) Фиго, мен, а след това и Роналдиньо. Това беше поколение, в което да си най-добър беше много по-трудно\", добави Феномена. В интервюто бразилецът видя сходство в трансфера на сънародника си Неймар извън \"Барселона\". \"Не знам какво стои зад него, може би е имал проблем с ръководството на клуба, както се случи с мен.\" Миналото лято Неймар отиде в ПСЖ за рекордните в историята на футбола 222 млн. евро. След приключването на сделката бразилецът се изказа остро за ръководството на каталунците. \"Напускането на Неймар има много сходства с това, което стана през 1997 г. Отидох в \"Интер\", когато италианското първенство беше много по-силно, отколкото е френското сега\", добави Роналдо.", "date": "2018.01.04", "title": "Бразилският Роналдо: По мое време беше много по-трудно даден играч да е на върха"}
{"url": "https://www.dnevnik.bg/biznes/2018/01/04/3106809_bezraboticata_se_e_svila_s_45_za_13_g_sochi_analiz/", "text": "Броят на безработните в България е спаднал с над 45% за последните 13 години - от 449.1 хил. души до 247.2 хил. души за периода 2003 - 2016 г., показва анализ на Българската търговско-промишлената палата. Коефициентът на безработица е намалял от 13.7% през 2003 г. до 7.6% за 2016 г., а за третото тримесечие на 2017 г. е достигнал нива 5.8% по данни на Националния статистически институт и съответно 200.2 хил. безработни лица. Единствено Румъния е с по-ниска безработица от нашата по последни данни с коефициент на безработица 5.2%. В съседните страни се наблюдават значително по-високи нива на безработица – Сърбия - 15.6%, Македония - 23.2%, Гърция - 20.7%, Турция - 10.7% (по данни на Международния валутен фонд от World Economic Outlook 2017). Според работодателската организация тази положителна статистика се дължи на подобряване на бизнес климата, но и на недостига на кадри, който е основен проблем пред бизнеса. Най-голям е броят на безработните със средно образование – 99.6 хил., с основно, начално и по-ниско – 65.3 хил.души, и най-малък е броят на хората с висше образование – 35.2 хил. Голяма част от тези хора не могат да си намерят работа поради ниската квалификация, която имат. От друга страна, има още 205 хил. души от населението, които не търсят работа, макар да имат готовност да почнат. Този своеобразен резерв за пазара на труда обаче в последните години силно намалява – през 2011 г. тази група са били 284 хил. души. Проучванията на палатата показват, че компаниите изпитват силен недостиг на квалифицирани кадри, като най-много се търсят IT специалисти, хора, завършили машинно инженерство, както и служители в туристическия бранш, транспорта и строителството.", "date": "2018.01.04", "title": "Безработицата се е свила с 45% за 13 г., сочи анализ"}
{"url": "https://www.dnevnik.bg/tehnologii/2018/01/04/3106801_gugul_otkri_seriozni_problemi_v_procesori_proizvejdani/", "text": "Специалистите по сигурността в \"Гугъл\" (Google) потвърдиха, че са открили сериозни неизправности, свързани със сигурността, които засягат чиповете на компютърните процесори, произведени от \"Интел\" (Intel), Ей Ем Ди (AMD) и Ей Ар Ем (ARM), предадоха \"Асошиейтед прес\" и Би Би Си. Екипът \"Проект нула\" на \"Гугъл\" съобщи снощи, че неизправността може да позволи на престъпници да събират пароли или друга деликатна информация от паметта на системата, като задействат зловреден код в нея. \"Грешката\" дава достъп на всяко приложение до системната памет на устройствата. Технологичният гигант разкри слабостта малко след като \"Интел\" обяви, че работи по отстраняването ѝ. Според Би Би Си неизправностите са били известни на двете компании от месеци.  Производителят на чипове бе принуден да разкрие проблема вчера, след като британският технологичен сайт \"Реджистър\" съобщи за него и това предизвика поевтиняване на акциите на \"Интел\", пише БТА. Тогава изданието определи кризата, пред която е изправена компанията, като \"една от най-големите от 50 години\". По-късно \"Интел\" отправи критики към текста, защото според него тя е единствената, засегната от проблема.  ARM обяви, че вече са споделени пачове, които отстраняват проблема, с потребителите на компанията. Според AMD за продуктите ѝ има \"почти нулев риск\" към момента. \"Интел\" и \"Гугъл\" казаха, че са планирали са разкрият проблема следващата седмица, когато ще бъдат готови корекциите. \"Гугъл\" отбеляза, че проблемът засяга и други процесори, както и устройствата и операционните системи, които ги ползват. Според \"Майкрософт\" и \"Епъл\" в компаниите се работи по актуализации, които потребителите на техни операционни системи да могат да инсталират. В съобщение \"Гугъл\" изреди продуктите си, които са уязвими (сред тях  не е Gmail, но е браузърът Chrome ) и това изисква действие от потребителите. ", "date": "2018.01.04", "title": "\"Гугъл\" откри сериозни проблеми в процесори, произвеждани от няколко компании"}
{"url": "https://www.dnevnik.bg/sport/2018/01/04/3106843_stef_kuri_spasi_goldun_steit_s_troika_tri_sekundi/", "text": "Шампионът в НБА  \"Голдън стейт уориърс\"  записа 30-а победа от началото на сезона, след като надви със 125:122 \"Далас маверикс\" като гост. Двубоят в \"Американ еърлайнс сентър\" беше много оспорван най-вече заради силна последна четвърт на тексасците. Стеф Къри се оказа големият герой за \"воините\", след като реализира победния кош само три секунди преди финалната сирена. Той реализира тройка при 122:122. Преди това \"Далас\" беше наваксал изоставане от 10 точки, което имаше 2.46 минути преди края. Силни прояви за \"жребците\" имаха Йоги Ферел, Харисън Барнс и Уесли Матюс, които помогнаха пасивът да бъде стопен. Къри завърши двубоя с 32 точки, осем асистенции и пет борби, като беше точен в шест от 13-те си опита от зоната за три точки. Кевин Дюрант и Клей Томпсън добавиха по 25 за успеха на \"воините\". Крилото се отчете и с \"дабъл-дабъл\", след като овладя 11 борби. За \"Далас\" най-резултатен беше Матюс с 22 точки, а Дуайт Пауъл реализира 21. За \"Голдън стейт\" това беше девета поредна победа срещу тексасците, както и осма поредна като гост. Поражението пък сложи край на серия от четири поредни успеха за \"Далас\". \"Воините\" са първи в Западната конференция с 30 победи и осем загуби, а \"Маверикс\" заемат 12-а позиция с 13 успеха и 26 поражения. В дербито на Изток \"Бостън селтикс\" надви \"Кливланд кавалиърс\" с 14 точки разлика – 102:88. Завръщането на  Айзея Томас  в \"Ти Ди гардън\" беше отложено, след като гардът получи почивка. Бившият баскетболист на \"Бостън\" игра ден по-рано при успеха над \"Портланд\", в който вкара 17 точки. Много силен мач за \"келтите\" направи Тери Розиър, който се включи от пейката и завърши с 20 точки. Той беше водещ реализатор в двубоя, а Леброн Джеймс отбеляза с една точка по-малко. Звездата на \"кавалерите\" нямаше ден, като пропусна и двата си опита от тройката, а стрелбата му беше под 50% - осем от 15. Далеч от нивото си беше и лидерът на \"Бостън\" Кайри Ървинг, който реализира пет от 14-те си изстрела и завърши с 11 точки, шест асистенции и девет борби. Гардът на домакините пропусна пет стрелби от зоната за три точки. След 41 мача от редовния сезон \"Бостън\" има 31 успеха и десет загуби, като води в Източната конференция. \"Кливланд\" остава на третото място с 25 победи и 13 загуби. Второто място се заема от \"Торонто раптърс\", който записа трета поредна победа. Канадците се справиха с \"Чикаго булс\" - 124:115. Демар Дероузън вкара 35 точки, а Делън Райт завърши с рекордните в кариерата си 25 точки и 13 борби. Без контузения Джеймс Хардън в редиците си \"Хюстън рокетс\" победи \"Орландо меджик\" със 116:98. Водещият реализатор на Лигата ще отсъства между две и шест седмици заради травма в адукторите, получена при успеха над \"Лос Анджелис лейкърс\", дошъл след две продължения. Ветеранът Джералд Грийн, който записа едва четвъртия си мач от началото на сезона, беше най-резултатен с 27 точки. Той реализира седем от 10-те си стрелби от зоната за три точки. Центърът Клинт Капела беше на обичайното си високо ниво с 21 точки и осем борби, като нито за момент \"ракетите\" не изоставаха в двубоя. В друг мач на Запад \"Оклахома сити тъндър\" разгроми с 37 точки разлика \"Лейкърс\". \"Гръмотевиците\" победиха със 133:96 в залата на \"езерняците\" \"Степълс сентър\". Домакините водеха само в първата четвърт, когато натрупаха аванс от 10 точки, но това не се задържа дълго. Първите 12 минути завършиха при 26:26, а на почивката \"Оклахома\" вече водеше с 19 точки. Най-голямата преднина на \"гръмотевиците\" достигна 39 точки. В първия си мач като титуляр в НБА Терънс Фъргюсън се отчете с 24 точки за успеха на тима си. Той замени контузения Андре Робъртсън и завърши с шест точни изстрела от зоната за три точки. Трите звезди на \"Оклахома\" Пол Джордж, Кармело Антъни и Ръсел Уестбрук също направиха силен мач, завършвайки съответно с 24, 21 и 20 точки. Уестбрук записа \"дабъл-дабъл\", като даде 12 асистенции. За \"Лейкърс\" най-резултатен беше Кайл Кузма с 18 точки. \"Езерняците\" записаха 26-а загуба през сезона и са на последното място в Западната конференция, като имат едва 11 победи. \"Оклахома\" е пети.", "date": "2018.01.04", "title": "Стеф Къри спаси \"Голдън стейт\" с тройка три секунди преди края срещу \"Далас\""}
{"url": "https://www.dnevnik.bg/biznes/2018/01/04/3106844_bankite_otchitat_11_mlrd_lv_pechalba_za_11_meseca/", "text": "Към края на ноември банковата система отчита печалба от 1.1 млрд. лв. За сравнение - за единайсетте месеца на 2016 г. печалбата бе 1.283 млрд. лв. Тези данни обаче все още включват ефекта на продажбата на международната картова организация Visa и разпределението на прихода към банките - нейни членове. Това съобщава  \"Капитал\" . Все пак данните за печалбата надхвърлят прогнозите, като принос за резултата все още има по-ниският размер на извършваните разходи за обезценка по кредити в сравнение с предходната година. Към ноември те са били общо 626 млн. лв. при 678 млн. лв. към ноември 2016 г. От тази година банките ще имат нова регулация за необслужваните кредити, която ще им донесе и повече разходи за провизиране и обезценки. По-активното кредитиране сега също допринася за формиране на добър финансов резултат, допълва изданието. От сектора сочат, че кредитирането вече расте отчетливо дори и при активното чистене на портфейли от лоши кредити. Продължават да растат и активите, депозитите и собственият капитал в системата. Активите достигат 95.9 млрд. лв., като нарастването за година е с 4.81%. Годишното нарастване на депозитите на домакинствата е с 4.38% до 48.4 млрд. лв., а при фирмите с 10.8% до 23.7 млрд. лв. Намаляващите лихви по кредитите свиват и приходите от тях, макар че това се компенсира от почти нулевите лихви по депозитите. Така на практика няма промяна в развитието на основния приходоизточник на банките - запазва се тенденцията на свиване на нетния лихвен доход, който е по-нисък с 5.04% в сравнение с ноември 2016 г. Същевременно според банкери повишението в дохода от такси и комисиони не би могло да компенсира свиването на лихвените приходи поради разликата в обемите на двата прихода – по около 200-250 млн. лв. на тримесечие от такси и комисиони и около 600-700 млн. лв. на тримесечие нетен лихвен приход. През ноември ръстът на кредитирането продължава да ускорява годишния си растеж. При домакинствата годишният темп на нарастване се задържа втори пореден месец над 6%, какъвто не е имало от много време. При бизнес заемите растежът е по-скромен. Жилищното кредитиране отчита годишен ръст от 6.83% до 9.4 млрд. лв. Заемите за потребление нарастват годишно с 6.7% до 7.8 млрд. лв.", "date": "2018.01.04", "title": "Банките отчитат 1.1 млрд. лв. печалба за 11 месеца"}
{"url": "https://www.dnevnik.bg/bulgaria/2018/01/04/3106870_bulgarite_sa_sred_nai-malko_oplakvashtite_se_v_evropa/", "text": "Жителите на България са на едно от последните места в Европейския съюз по оплаквания от шумни съседи и шум от улицата. Това показват данни от изследване на Евростат, като проучването се отнася за 2016 г. Точно 10% от българите са подали поне едно оплакване през годината за силен шум. Единствено жителите на Ирландия и Хърватия са с по-малко оплаквания от шумни съседи, съответно със 7.9% и 8.5 на сто. От Евростат уточняват, че средното ниво за Европейския съюз е 17.9%. Най-много оплаквания от шума са регистрирани в Малта – 26.2%. В Германия и Холандия всеки четвърти е имал подобен проблем.", "date": "2018.01.04", "title": "Българите са сред най-малко оплакващите се в Европа от шумни съседи (графика)"}
{"url": "https://www.dnevnik.bg/bulgaria/2018/01/04/3106853_monetata_za_predsedatelstvo_se_izcherpa_veche_se/", "text": "Юбилейната монета с номинал 10 лева, посветена на българското председателство на Съвета на ЕС, вече е изчерпана. Това съобщи БГНЕС като се позова на информация от пресцентъра на Българската народна банка (БНБ). Монетата беше пусната в първия работен ден на 2018 г. 2 януари и  пред БНБ се изви дълга опашка от желаещи  да я купят. Хората продължиха да с чакат на опашка пред държавната банка и на 3 януари. Юбилейната монета е сребърна, с частично златно покритие и продажната ѝ цена на касата на БНБ беше 66 лв. Тя бе пусната в тираж от 3 хил. броя. Общо хиляда монети бяха купени от министерството за българското председателство на Съвета на ЕС, за да бъдат подарявани на чуждестранните участници в събитията.  Освен възпоменателната в обращение бе пусната и  разменна монета от 2 лв. на същата тема. Юбилейни монети вече се търгуват в онлайн платформата за покупки и продажби  olx.bg , показва справка в сайта. Още вчера – 3 януари, потребител е публикувал обява за продажба на общо три монети с единична цена 500 лв. Продавачът дава отстъпка за количество - при покупка на две монети цената е 950 лв., а при три – 1300 лева. Друга обява от днес предлага една монета за 440 лева.", "date": "2018.01.04", "title": "Монетата за председателство се изчерпа, вече се препродава по-скъпо"}
{"url": "https://www.dnevnik.bg/evropa/2018/01/04/3106871_i_v_germaniia_shte_ima_zakon_za_ravnoto_zaplashtane_na/", "text": "Нов закон, който ще влезе в сила в Германия през уикенда, ще подкрепи исканията на жените за равноправно заплащане, съобщи днес германският министър на семейството, възрастните хора, жените и младежта Катарина Барли, цитирана от ДПА. Ако една жена е сигурна, че ще получи по-ниско възнаграждение от мъж, тогава тя може да предяви претенции за равно заплащане при извършвана еднаква или еквивалентна работа, каза Катарина Барли. От събота, когато влиза в сила законът, служителите ще имат възможност да разберат кои от колегите им печелят повече, допълни Барли. Новият закон, чиято цел е да заличи разликата в заплащането между мъжете и жените при извършване на една и съща работа, се отнася за компании с над 200 служители. Въпросът колко получават хората все още е табу, каза министърът, която е член на левоцентристката Германска социалдемократическа партия (ГСДП). Така повечето жени не знаят колко получават в сравнение с колегите си мъже, които вършат същата или еквивалентна работа, отбеляза тя. Ако жена получава по-малко от колегата си мъж, сега ще може да се обърне към представителите на вътрешния синдикат на компанията, допълни Барли. По-рано тази седмица  Исландия стана първата страна в света , в която е незаконно да се плаща по-малко на жените, отколкото на мъжете, за една и съща работа. /БТА", "date": "2018.01.04", "title": "И в Германия ще има закон за равното заплащане на мъжете и жените"}
{"url": "https://www.dnevnik.bg/bulgaria/2018/01/04/3106800_kratki_novini_zatvaria_se_chast_ot_bul_brjuksel_v/", "text": "Съдът уважи иск за конфискация на 4.3 млн. лв. срещу бившия главен архитект на Каварна Окръжният съд в Добрич е уважил иска на Комисията за отнемане на незаконно придобито имущество (КОНПИ) срещу  бившия главен архитект на Каварна  за 4.3 млн. лв. Решението не е окончателно и подлежи на обжалване пред Апелативния съд във Варна.  Спрямо Илиев бе повдигнато обвинение за това,  че е използвал служебното си положение, за да набави на съпругата си противозаконна облага, с което е увредил общината. Окръжният съд във Варна го освободи от наказателна отговорност и му наложи глоба. Ако решението на Добричкия съд се потвърди от семейството на Илиев ще се отнемат 6 апартамента, 3 парцела и дворни места, гараж, 46 поземлени имота, сред които терени в курортни зони в Каварна, два автомобила и суми. 67% от парите по \"Околна среда 2014-2020 г.\" ще са за ВиК проекти Около 67% от бюджета на Оперативна програма \"Околна среда 2014-2020 г.\" са насочени към ВиК инфраструктура, каза по радио \"Фокус\" директорът на дирекция \"Оперативна програма околна среда\" Цонка Дрянкова. Предвижда се изграждане на национална система за управление на водите в реално време, която да предотвратява наводнения. Инвестиции ще има също в мерки, насочени към рециклиране на отпадъци, в укрепвания на свлачища, които застрашават населението и в проекти, насочени към намаляване на фините прахови частици. Започна авариен ремонт на джамията в Разград Джамията \"Ибрахим паша\" в Разград имаше нужда от спешен ремонт, за да се спрат течовете от покрива и да се предпази сградата от сериозни увреждания. За целта сега са осигурени 20 хил. лв. от Дирекция \"Вероизповедания\" към Министерския съвет. Джамията \"Ибрахим паша\" от 17 век е паметник на културата и е включена в каталога на ЮНЕСКО като третия по големина мюсюлмански храм на Балканския полуостров. Силно земетресение и в Черна гора  Земетресение с магнитуд 5 по Рихтер е регистрирано на територията на Черна гора. Епицентърът му е на 64 км източно от столицата Подгорица. Трусът е от обяд, като към момента няма данни за пострадали и материални щети. Земетресението е било усетено още в Македония, Албания и Косово. Само преди броени дни в Гърция беше регистриран подобен по сила трус. Затваря се част от бул. \"Брюксел\" От полунощ на 5 януари за две денонощия се забранява влизането на пътни превозни средства двупосочно в участък от 400 метра по бул. \"Брюксел\" в София, съобщиха от пресцентъра на Столична община. Движението на пътни превозни средства ще се извършва двупосочно по новоизградената пътна връзка от източната страна на бул. \"Брюксел\" в същия участък. В Сливен тръгват 27 нови автобуса Нови 27 автобуса ще обслужват линиите на градския транспорт в Сливен от пролетта, съобщи заместник-кметът на града Стоян Марков, цитиран от радио \"Фокус\". Автобусите ще са оборудвани с всички удобства за пътниците, а доставчик е чешката фирма \"Сор\". Проектът се финансира от Оперативна програма \"Региони в растеж\", като безвъзмездната финансова помощ е 14.525 млн. лева. Част от него е и обновяване на съществуващи спирки и изграждане на нови. Бивш зам.-кмет е арестуван за незаконна сеч Бившият заместник-кмет на Белово Иван Кехайов е задържан за незаконна сеч в района на общината, предаде БНР. В камиони на негова фирма, които имали разрешителни за добив на дървесина, са намерени над 40 трупи бял бор и смърч над описаните количества. Започнала е цялостна проверка на фирмената документация на Кехайов. По празниците са унищожени над 20 тона храни Коледните и новогодишните празници са преминали без сериозни инциденти, свързани с храни, съобщиха от Българската агенция по безопасност на храните. Инспекторите на агенцията са направили над 2800 проверки. По време на инспекциите са установени и насочени за унищожаване близо 4 тона храни от животински произход, основно заради изтекъл срок на годност или липса на документи за произход). При 402 проверки, извършени съвместно с МВР, НАП и други институции, са спрени от реализация и насочени за унищожаване над 16 тона храни от животински произход. Подпалени са коли на горски стражари Два автомобила на горски стражари са подпалени малко след полунощ днес в Исперих, съобщи БТА. Колите – \"Опел Корса\" и \"Фолксваген Пасат\", са изгорели на паркинг пред блока им в жк \"Васил Априлов\". Полицията разследва палежа. \"Киа\" показва електромобил от бъдещето По време на тазгодишното издание на изложението за потребителска електроника в Лас Вегас \"Киа моторс\" ще представи прототип на електрически автомобил, който олицетворява вижданията на компанията за бъдещето. Заедно с новия концепт компанията ще покаже и интерактивната разработка Beyond Autonomous Driving, която демонстрира съществуващи и бъдещи технологии, обобщаващи плановете на компанията за автомобилната автономност и мобилност.", "date": "2018.01.04", "title": "Кратки новини: Затваря се част от бул. \"Брюксел\" в София"}
{"url": "https://www.dnevnik.bg/politika/2018/01/04/3106805_osem_ministri_bsp_i_sds_sa_protiv_ratifikaciiata_na/", "text": "Осем министри от кабинета \"Борисов\" 3 са гласували против  решението на правителството да предложи на парламента да ратифицира Истанбулската конвенция . Освен вицепремиерите Валери Симеонов и Красимир Каракачанов против са гласували министри от квотата на \"Обединените патриоти\" Нено Димов и Емил Караниколов, както и министри на ГЕРБ - Владислав Горанов, Ивайло Московски, Красимир Вълчев и Кирил Ананиев, потвърдиха от правителството. Снощи БСП излезе с позиция, че е против насилието над жени и деца, но не подкрепя ратификацията на Истанбулската конвенция. \"Няма как да приемем текстове в Истанбулската конвенция, които задължават \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и: \"социален пол\" и \"включване на съобразен с развиващите се възможности на учащите се учебен материал по въпроси като нестереотипни роли на пола\", казват социалистите. Те напомнят, че от 17 от страните в Европейския съюз са ратифицирали конвенцията, а 11 не са. Правителството разделяло обществото за европредседателството  \"Изненадващо е внасянето на конвенцията от правителството на Бойко Борисов на първото заседание на Министерския съвет за 2018 г. и първото по време на председателството. Очевидно то разделя обществото, противопоставя партиите в коалицията и дори министрите на ГЕРБ на прага на председателството. Един от неговите приоритети, одобрен от кабинета \"Борисов\", е консенсус. С това действие правителството прави точно обратното. То минира възможността да търсим единение по важни за народа ни въпроси и предлага теми, които създават напрежение и омраза. Призоваваме правителството да оттегли решението си и то да не се разглежда в Народното събрание\", завършва позицията на БСП. СДС също се противопостави на решението на правителство да предложи на Народното събрание да ратифицира Истанбулската конвенция, макар да подкрепя мерките за защита на децата и жените от насилие. Десните призовават парламентът да ратифицира конвенцията, но без спорните й текстове. В позиция на \"Раковски\" 134 се казва: \"Ние не можем да премълчим опасността да бъдат поставени под съмнение традиционните ценности на българското общество за сметка на сляпо приемане на документ, където се казва, че пол означава \"социално изградени роли\", въвежда се понятието \"социален пол\" и се предвижда децата ни да изучават в училище \"нестереотипни роли на пола\". \"Социалният пол\" излагал на опасност жените  Десните припомнят, че са за единна Европа, но и за съобразяване със спецификата на народопсихологията на всяка нация. \"В нашата вяра и традиция има само два пола – мъже и жени. За нас понятието \"социален пол\" не съществува не само в правния, но и в ценностния ни свят. Българското общество е консервативно, а не либерално, както се опитват да внушат някои политически и неправителствени организации. Благодарение на здравите семейни и родови традиции, благодарение на ценностите, възпитавани от християнската вяра, българският народ и дух оцеляха пет века под османско робство и половин век при насилствено налагания от комунизма атеизъм. Не можем с лека ръка да загърбим тези ценности и да подпомогнем началото на тяхната ерозия чрез приемането на един документ\", пише в позицията на СДС. Според десните има противоречия в конвенцията - от една страна тя е създадена да защити жените от насилие, от друга – широко отваря вратата за това насилие. \"С въвеждането на понятието \"социален пол\", т.е. пол по избор, реално жените се излагат на опасност от мъже, представящи се за жени, или могат да бъдат поставени в неравностойно положение спрямо тях. Освен това според текстове на Истанбулската конвенция държавите, които я ратифицират, ще трябва да дават статут на бежанец на всеки чужденец, който в родината си е преследван заради \"особености на пола\". Това ще улесни легалното пребиваване в Европа на хора, които ще се позовават на трудно доказуеми причини за тяхното основание да търсят убежище\", смята СДС. СДС призовава да заяви позиция и Българската православна църква.", "date": "2018.01.04", "title": "Осем министри, БСП и СДС са против ратификацията на Истанбулската конвенция"}
{"url": "https://www.dnevnik.bg/kultura/2018/01/04/3106859_robert_shuman_-_mejdu_dumite_i_muzikata/", "text": "Автор на статията е Венета Нейска, музикант и артистичен директор на \"Модо България\" - организацията, която стои зад проектите за популяризиране на класическата музика сред децата -  \"Концерти на възглавници\" , и сред възрастните -  \"Концерти \"Мотив\" . Главен участник в една от най-великите любовни истории в света на класическата музика, немският композитор Роберт Шуман се запознава със съпругата си Клара, когато тя е още дете. Роберт я среща в качеството й на дъщеря на неговия прочут учител по пиано Фридрих Вик. Впоследствие именно Фридрих Вик ще стане основната пречка пред щастието на младите влюбени, които стигат дори до съд, за да сключат така мечтания брак, плод на който са техните осем деца. Силата на думите  Освен огромното им семейство резултат от голямата любов на двамата музиканти е и солидното количество кореспонденция, която те си разменят в годините на надежда и стремеж един към друг. Като син на книжар, издател и писател Роберт е захранен с магията на голямата литература от малък. В ученическите си години прочита творчеството на Хайне и Гьоте, както и гръцките трагедии, а изящният му изказ превръща писмата с Клара в редки откровения с висока литературна стойност. Може би най-значими обаче остават музикалните му рецензии и други критически статии. Роберт е само на 23 години, когато започва да издава свое собствено списание за музика. В него той се захваща с възраждането на фигури като Бетовен, Моцарт и Вебер и в същото време се обявява против самоцелната демонстрация на виртуозност, която вижда при композитори като Лист и Вагнер. Шуман стига до крайности, като например нежеланието му да говори, когато намира думите за излишни. Роберт често изпада в депресивни и маниакални състояния, а в края на живота си прави опит за самоубийство, след което прекарва последните две години до смъртта му в психиатрична институция. Младият Йоханес Брамс е негов верен другар и почти член на семейството, който се грижи за Клара и децата в тежките моменти преди и след смъртта на Шуман. Любов и клавиши  Съпругата му Клара е изключителна пианистка, както и композитор. Не на последно място, тя е най-строгият критик на творчеството на съпруга си, но и негов ревностен поддръжник. Плод на дългогодишния период на ухажване между двамата са множеството песни, които той посвещава на Клара. Доколкото композиторът поврежда ръката си в опити за механично усъвършенстване, с което се разделя с мечтите си за кариера на концертиращ пианист, не е трудно да се заключи, че почти всичките му произведения изцяло за или включващи пиано по един или друг начин са предназначени за брилянтната му съпруга и нейните способности на клавиатурата. Въпреки че удовлетворява желанието на семейството си и учи право, Шуман се посвещава на композирането с цялата страст и устрем, на които е способен. Характерно за творчеството му е фокусирането върху конкретен музикален жанр – песни, клавирна музика и т.н. В неговата \"Година на камерната музика\", композиторът създава прочутия си Клавирен квинтет, три струнни квартета, както и Клавирния квартет от опус 47. В творчеството си до този момент музикантът никога не е писал камерни произведения с изключение на един ранен младежки опит. Доминиращата мелодична функция на челото в третата част на квартета включва и една необичайна заръка от композитора, а именно така наречената скордатура, или пренастройването на най-ниската струна с един цял тон надолу по време на частта.", "date": "2018.01.04", "title": "Роберт Шуман - между думите и музиката"}
{"url": "https://www.dnevnik.bg/sport/2018/01/04/3106933_jan_tod_iska_da_vuzrodi_ideiata_za_obsht_dvigatel_vuv/", "text": "Президентът на Международната автомобилна федерация (ФИА)  Жан Тод  ще възобнови идеята за \"глобален двигател\", който да бъде използван и във Формула 1. Това заяви французинът, който наскоро започна своя трети мандат начело на организацията. Концепцията за двигател, който да бъде използван в много автомобилни надпревари, се роди още в началото на 21 век. Тогава ФИА възложи на британската консултантска компания \"Рикардо\" да изготви потенциални правила, на които да се базира агрегат, използван най-малко в 11 надпревари по целия свят. През 2009 г. беше изготвен доклад, който предложи Формула 1, Индикар, останалите състезания с едноместни автомобили, ралитата, надпреварите в туристически автомобили, както и прототипите да ползват различни версии на един и същ двигател. В крайна сметка идеята беше отхвърлена заради неяснота около разходите, както и различните цели на всеки един производител в спорта. Сега съществуват различни правила за всяка надпревара, а според Тод разходите около създаването на един двигател за Формула 1 са прекалено големи. \"Мисля, че е възможно да се направи така, че един двигател от Формула 1 да се използва и в други автомобилни надпревари. Сега всяка една от тях си има различни правила, ползва различни мотори. Знам, че на този етап е трудно, но защо да не опитаме\", каза Тод. Според него в най-скоро време може да се започне със Световния шампионат за издръжливост и по-конкретно клас LMP1, където участват прототипите. В момента Формула 1 използва двигатели, които са проектирани да издържат пет надпревари, което ги прави съвместими със състезанията за издръжливост като  \"24-те часа на Льо Ман\" . Тод изтъкна и факта, че трябва да се реагира на отлива на производители от легендарната надпревара. През 2016 г. \"Ауди\" се отказа, а след победата си през 2017 г., същото направи и \"Порше\". Все още не е ясно как биха реагирали производителите от Формула 1 на подобна идея. Сегашното споразумение за двигателите изтича през 2020 г., а предложените 1.6-литрови V6, хибридни, но с 3000 оборота по-малко и стандартизирана електроника доведе до  заплаха от \"Ферари\", че ще напуснат спорта . Последният опит за обединяване на технологиите между Формула 1 и друга надпревара беше през 1993 г. Тогава имаше идея Световния шампионат за спортни автомобили да ползва 3.5-литровите мотори от Формула 1.", "date": "2018.01.04", "title": "Жан Тод иска да възроди идеята за общ двигател във всички автомобилни надпревари"}
{"url": "https://www.dnevnik.bg/video/2018/01/04/3106807_video_kogato_dete_poluchi_za_koleda_test_za_bremennost/", "text": "Виждали ли сте как реагира момиченце, когато за Коледа получи тест за бременност? Или момче, което в опаковката на подаръка открива лента за картечница с истински патрони? Този шокиращ подход са избрали във видеото си от организацията \"Спасете децата\". То бе отличено сред трите най-забележими идеи за обществени каузи в годишната класация \"Златният радиатор\". Тя е родена от инициативата Radi-Aid на Фонда за международна помощ на норвежките студенти и учени (SAIH). Името идва от музикалното видео  Radi-Aid: Africa For Norway , което те изработват през 2012 г. В него те на шега обръщат на 180 градуса посоката на хуманитарната помощ, защото в клипа се отправя призив към африканците да дарят радиатори на зъзнещите норвежци. По този начин фондът обръща внимание, че нерядко благотворителните каузи нямат почти нищо общо с реалността и събралите пари за помощи може да се почувстват облекчени, че са помогнали, но на практика нищо не се променя. През миналата година се коментира най-много клипа на организацията War Child Holland с Батман в бежански лагер в Ливан. Маскираният супергерой си играе с 8-годишното сирийче Кадар, докато в последните секунди видеото връща зрителите в бруталната действителност. Посланието е \"Въображението често е единственият начин децата на войната да избягат от реалността си\". Фондът, опитващ се да отличи организации, които отиват отвъд стереотипите, че се помага на пасивни получатели, връчва и антинаграда \"Ръждасял радиатор\". Тази година един от клиповете, отличени с нея, е на Comic Relief с участието на поп звездата Ед Шиърън. Според журито в него се говори много повече за това какво изпитва певецът, докато разказва за бездомните деца на Либерия. Предложението му временно да настани няколко от тях в хотел бе определено като \"безотговорно\". Всичко това прилича много повече на \"туристически обиколки сред бедняците\", отколкото на послание за благотворителност.", "date": "2018.01.04", "title": "Видео: Когато дете получи за Коледа тест за бременност"}
{"url": "https://www.dnevnik.bg/zelen/2018/01/04/3106935_zamursiavashtite_avtomobili_v_sofiia_shte_budat/", "text": "От днес ще се спират от движение коли, които замърсяват въздуха над допустимото. Пътната полиция в София, започва проверки за вредните емисии газове от автомобилите, като част от мерките срещу опасно мръсния въздух в града. За целта Столичната община предостави на Пътна полиция днес седем нови уреда – т.нар газанализатори. Стойността на устройствата е около 70 хил. лева, като средства са от бюджета на Столичната община. Проверките ще бъдат извършвани при регистрация, но също като текущ контрол в пункта на КАТ в \"Дървеница\", както и на пътя. Устройствата проверяват нивото на вредните емисии в изгорелите газове на автомобилите, обясни началникът на столичната Пътна полиция комисар Тенчо Тенев, при представянето им пред медии. Уредите ще бъдат използвани в каналите за регистрация, където се измерват газовете. Автомобил, който не отговаря на изискванията, няма да може да бъде регистриран или пък ще бъде спиран от движение, докато собственикът не предприеме действия, за да влезе колата в нормите. Това обясни зам.-директора на СДВР старши комисар Антон Златанов. Пет от уредите ще останат в КАТ на каналите, а други два ще са на разположение на патрулиращите полицаи, които ще проверяват превозните средства на пътя. Ще се спират предимно по-старите автомобили. При представянето на уредите министърът на екологията Нено Димов заяви, че ще преговаря с Европейската комисия да се намери финансиране за купуване на такива газанализатори за всички пунктове за регистрация в страната. Те са общо 28 - по един във всеки областен център. \"Ще преговарям МВР да може бъде бенефициент по оперативната програма\", обясни той. Димов прогнозира, че до края на тази и началото на следващата година инициативата да бъде реализирана в цялата страна. \"София е добър старт, но ако не го направим в цялата страна, няма да има необходимия ефект. Това е добра първа стъпка и трябва да има и следващи за пунктовете за технически преглед, контрол върху сервизите и по пътищата, така че да можем да се преборим с един от двата най-големи замърсителя на въздуха\", каза Димов. Кметът Йорданка Фандъкова е предложила на Тенчо Тенев в рамките на един месец КАТ да даде възможност на шофьори, които искат да си проверят нивата на замърсяване от автомобилите си, да го направят безплатно в пункта в \"Дървеница\". Фандъкова цитира данни, според които около 60% от замърсяването на въздуха в столицата идва от трафика на автомобили, а около 40% от битовото горене. Така тя обясни и нуждата от строгия контрол. \"Със СДВР стигнахме до извода, че КАТ могат да извършват контрол, ако имат достатъчно уреди. Столичната община пое ангажимента и закупихме 7 газанализатора, които предоставихме на Пътна полиция, за да може да не се допускат автомобили, които не отговарят на изискванията за замърсяването на въздуха\", допълни Фандъкова. Тя цитира данни от  извършени през септември измервания , с дадена за временно ползване апаратура за дистанционен анализ на съдържанието на вредните емисии в отработените газове на превозните средства, според които само около 6.5% от автомобилите в София замърсяват над допустимите норми. Те обаче допринасят за една четвърт от замърсяването от транспорта.", "date": "2018.01.04", "title": "Замърсяващите автомобили в София ще бъдат спирани от движение на пътя"}
{"url": "https://www.dnevnik.bg/evropa/2018/01/04/3106965_noviiat_germanski_zakon_sreshtu_rechta_na_omrazata_v/", "text": "Новият закон срещу езика на омразата в социалните медии в Германия задушава свободното слово и превръща в мъченици политиците антиимигранти, чиито постове ще бъдат изтривани, заяви германският вестник \"Билд\", цитиран от \"Ройтерс\". Законът, който влезе в сила на 1 януари, предвижда глоби от до 50 милиона евро на сайтове, които не премахват незабавно реч на омразата. Според \"Билд\" обаче той е \"грях\" срещу свободата на изразяване, защитена от германската конституция. Законът задължава социалните медии да изтриват или да блокират явно престъпно съдържание в рамките на 24 часа, но според главния редактор на \"Билд\" Юлиан Райхтелт той може да се прилага срещу всичко и всеки, тъй като няма ясно определение какво означава \"явно незаконно\" в повечето случаи. По думите му, макар законът да има за цел да ограничи влиянието на радикалните групи, той всъщност има точно обратния ефект. Сред изтритите туитове е този на депутата от крайнодясната партия \"Алтернатива за Германия\" Беатрикс фон Щорх,  която отправи критики към полицията , че е публикувала поздрав за Нова година в \"Туитър\" на арабски. По този повод тя написа, че полицията в Кьолн, че се опитва да умиротвори \"варварски мюсюлмански орди от мъже, които са групови изнасилвачи\". След това органите на реда поискаха от прокурорите да я разследват за възможна подбуда към омраза. Туитът на друг член на парламента от \"Алтернатива за Германия\", Йенс Майер, който нарече сина на бившия шампион по тенис Борис Бекер полунегър, също беше изтрит. Правосъдният министър Хайко Маас защити закона, като каза на \"Билд\", че свободата на изразяване на мнение не дава карт бланш за разпространяване на престъпно съдържание в интернет. \"Призивите за убийство, заплахите, обидите и подбуждането или лъжите за Аушвиц не са израз на свободата на мнение, а атаки срещу свободата на изразяване на други\", подчерта той. По думите му социалните мрежи трябва да спазват закона, както всички останали.", "date": "2018.01.04", "title": "Новият германски закон срещу речта на омразата в интернет си навлече критики"}
{"url": "https://www.dnevnik.bg/sport/2018/01/04/3106987_pekin_zapochna_izgrajdaneto_na_edno_ot_trite/", "text": "В Пекин започна изграждането на едно от трите олимпийски села за зимните игри през 2022 г. - това, което ще е разположено в града. Другите две ще са в Йенцин и Джандзякоу, разположени съответно на 90 и 194 км от китайската столица. Комплексът в Пекин се намира в северната част на града върху 200 хил. кв. метра. В него ще бъдат настанени състезателите в спортовете на лед. Обещанията са за висококачествено строителство с грижа за околната среда. След края на игрите комплексът ще се превърне в жилищна зона, обяви основният инвеститор - държавната Beijing Investment Group. Състезателите в алпийските ски, бобслея, шейните и скелетона ще са настанени в Йенцин, а Джандзякоу ще приеме тези в сноуборда, ски скоковете, биатлона и ски бягането. Наскоро Пекин представи логата за олимпийските и параолимпийските игри под надслов \"зимна мечта\". China Unicom стана официален телекомуникационен партньор. След малко повече от месец започват игрите в Пьончан. Те дават началото на \"азиатската олимпийска вълна\", като ще бъдат последвани от летните в Токио 2020 и зимните в Пекин 2022. След това  игрите се насочват към Париж 2024 .", "date": "2018.01.04", "title": "Пекин започна изграждането на едно от трите олимпийски села за игрите през 2022 г."}
{"url": "https://www.dnevnik.bg/sviat/2018/01/04/3106931_siriiskata_opoziciia_e_razdelena_predi_narodniia/", "text": "Сто и двайсет граждански организации, критикуващи правителството на Сирия, призоваха за масов бойкот на планирания от Русия \"народен конгрес\" за бъдещето на страната в Сочи, съобщи \"Гардиън\". Само преди няколко дни няколко десетки опозиционни групировки, сред които имаше и въоръжени фракции, воювали на терен в Сирия, отхвърлиха събитието. Други части на опозицията обаче смятат да присъстват. Президентът на Работната група за Сирия (която обединява организациите) Басам ал Куатли предупреди, че конференцията цели само да утвърди козметични конституционни промени, които ще оставят президента Башар Асад на власт. \"Самият факт, че на конгреса ще присъстват 1700 души за два дни, показва, че не се планират истински преговори\", каза той в изявление. Групата смята още, че \"руската военна намеса\" и политиката на Русия да налага вето в Организацията на обединените нации по въпроси, свързани със страната, \"превръщат Русия в страна по конфликта\". Организацията добавя, че Москва не може да се смята за неутрален посредник, \"нито е справедливо да свиква конгрес за национален диалог. Единственият легитимен процес е този, воден от ООН\". \"Допълнение на процеса, воден от ООН\" Руският президент Владимир Путин \"обяви\"  конгреса за бъдещето на Сирия  на среща с колегите си от Турция и Иран миналата година, малко след като беше приел и Асад. Тогава Путин увери, че събитието в Сочи - което вероятно ще се проведе на 29 януари - е не алтернатива, а допълнение на усилията в ООН, чиято рамка е единственият формат за мир. Работната група обаче се опасява, че ако специалният пратеник на ООН за Сирия Стафан де Мистура посети конгреса в Сочи, това ще легитимира действията на Русия и ще попречи за създаване на нова, пълноценна конституция и назначаване на преходно правителство. Самият Де Мистура не е потвърждавал присъствието или отсъствието си. Според \"Гардиън\" той може и да не иска да създава проблеми в отношенията с Москва и се надява, че ще успее да накара Русия да окаже натиск върху Асад при нужда. Кой ще присъства Между Русия и Турция вече се появиха противоречия заради участието на кюрдски групи в конгреса. Анкара не желае доминиращите в кюрдския политически живот сили като Отрядите за защита на народа (YPG) и политическото им крило Партия на демократичния съюз (PYD) да присъстват в Сочи, но Русия вече увери YPG, че това е възможно. Турция смята организациите за разклонение на забранената в Турция Кюрдска работническа партия (ПКК). Проблем е и позицията за бъдещето на Асад - участниците в  преговорите в Женева  не можаха да се обединят около въпроса в края на миналата година. Турският президент Реджеп Тайип Ердоган обаче потвърди миналия месец, че страната му не смята за \"възможно Сирия да продължи (докато) Асад (е на власт). Как да приемем бъдеще със сирийски лидер, убил близо милион от гражданите си?\". Според \"Ал Монитор\" Русия търси начини да осигури участието на кюрдите, без да нарушава съгласието с Иран и Турция списъкът с присъстващите да се одобрява единодушно. Идеята е да бъдат канени отделни хора и да не се включват конкретни организации, а техни членове да участват като представители на сирийския народ. Възможност е да се излъчат делегати от всеки район в Сирия, включително от тези, които са под  кюрдски контрол , като от този списък ще отсъстват имената на ръководни фигури в PYD и командири от YPG.", "date": "2018.01.04", "title": "Сирийската опозиция е разделена преди \"народния конгрес\" в Русия"}
{"url": "https://www.dnevnik.bg/evropa/2018/01/04/3106990_evrokomisiiata_zaiavi_che_raboti_postoianno_s/", "text": "Въпросът за борбата с корупцията е неделима част от работата ни с България и от процеса по механизма за сътрудничество и проверка. Това заяви днес на пресконференция говорител на Европейската комисия в отговор на въпрос, свързан с  наложеното от президента Румен Радев  вето на закона за противодействие на корупцията и за отнемане на незаконно придобито имущество, предаде БТА. В последния доклад от ноември миналата година по механизма еврокомисията отново призова България да ускори борбата с корупцията, отправихме много ясни препоръки, добави говорителят. Законодателният процес по този въпрос е в ход, ще проследим приетите промени в законодателството. След това ще оценим напредъка към края на годината. Постоянно работим с българското правителство по въпроса за борбата с корупцията, посочи представителят на комисията. Работим тясно с българското правителство по  подготовката на председателството на Съвета на ЕС . На 8 ноември българското правителство посети еврокомисията и председателят на комисията Жан-Клод  Юнкер изрази задоволство от подготовката . Еврокомисарите ще пътуват следващата седмица до София за официалното откриване на председателството, отбеляза говорителят.", "date": "2018.01.04", "title": "Еврокомисията заяви, че работи постоянно с България за борбата с корупцията"}
{"url": "https://www.dnevnik.bg/skorost/2018/01/04/3107011_taksi_blusna_peshehodec_v_sofiia_shofyorut_izbiaga/", "text": "Таксиметров автомобил е блъснал пешеходка в индустриалната част на кв. \"Орландовци\" в София около 6.45 часа днес, а шофьорът е избягал, съобщиха от пресцентъра на МВР. На пострадалата, която е с фрактура, е оказана медицинска помощ. След сигнала за случая автомобилът е установен. Предприети са действия за изясняване на случая, образувано е досъдебно производство. Столичните полицаи продължават да издирват водача на автомобил, който  удари и уби жена на околовръстния път  на София, след което избяга. Инцидентът е от снощи.", "date": "2018.01.04", "title": "Такси блъсна пешеходец в София, шофьорът избяга"}
{"url": "https://www.dnevnik.bg/photos/2018/01/04/3106948_snimka_na_denia_osoben_pogled/", "text": "Тази изрязана от картон фигурка беше поставена на паметника на \"Цар Освободител\" на днешния ден, в който се отбелязват 140 години от Освобождението на София от османско владичество. Фигурката посрещна литийното шествие, което тръгна от храм-паметника \"Александър Невски\" и около 11 часа мина покрай паметника, за да бъдат поднесени венци и цветя. Тя беше прибрана набързо от участник в шествието.", "date": "2018.01.04", "title": "Снимка на деня: Особен поглед"}
{"url": "https://www.dnevnik.bg/sport/2018/01/04/3107036_ideiata_na_tokio_2020_za_medali_ot_reciklirani/", "text": "Проектът, стартиран от организаторите на олимпийските игри в Токио през 2020 г. за  медали от рециклирани мобилни телефони , е в застой. Идеята не среща достатъчно подкрепа, въпреки че Международният олимпийски комитет (МОК) одобри това начинание на японците. Организаторите се надяват да съберат близо осем тона метали. Беше обявено, че са нужни 40 килограма злато, 4290 кг сребро, както и 2944 кг бронз. След производствения процес това трябва да доведе до два тона метал, от който да бъдат направени близо 5000 медала за олимпийските и параолимпийските игри. Според Japan Times интересът в общините в 47-те префектури в страната не е голям, а цифрите, които се цитират, са под 50%. Очаква се японското министерство на спорта да агитира повече общини да се включат в проекта. \"Искаме местните власти да промотират този проект сред населението и да сложат кутии, които да помогнат за събирането на рециклиран материал\", казват организаторите пред Japan Times. Смята се, че японците не са склонни да предоставят телефоните си, които да бъдат рециклирани, защото се опасяват, че техни лични данни могат да бъдат откраднати. С идеята си  Токио 2020  следва примера на домакина на олимпийските игри през 2016 г. Рио де Жанейро. Тогава за направата на медалите бяха използвани стари части от хладилници, микровълнови печки, компютри и др. Инициативата на Токио 2020 беше подкрепена от известни спортисти. Двукратната златна медалистка от Атина 2004 и Пекин 2008 на 200 метра гръб Кърсти Ковънтри вече дари мобилния си телефон.", "date": "2018.01.04", "title": "Идеята на Токио 2020 за медали от рециклирани телефони попадна в задънена улица"}
{"url": "https://www.dnevnik.bg/evropa/2018/01/04/3107037_sled_brekzit_london_shte_poeme_za_svoia_smetka/", "text": "След Брекзит британската държава ще поеме за своя сметка години наред изплащането на субсидиите на земеделските производители, които досега се осигуряваха от Европейския съюз. Тази практика ще продължи, докато бъде изградена нова национална система, заяви днес британският министър на околната среда, прехраната и развитието на селските райони Майкъл Гоув, цитиран от \"Франс прес\" и БТА. Британските земеделци получават всяка година близо 3 милиарда лири (3.34 милиарда евро) от финансите, предвидени за Общата селскостопанска политика (ОСП), според данни на Националния синдикат на селскостопанските производители. Тази сума е разпределена основно според площта на обработваните земи от всяко стопанство. В реч в \"Оксфорд\" Гоув разкритикува ОСП, заявявайки, че тя действа несправедливо, неефективно и води до обратен ефект. Въпреки това той гарантира запазването на субсидиите, които ще идват от британската държава \"за период от няколко години\", за да имат време земеделците да променят икономическия модел и да бъдат подпомогнати да направят необходимите инвестиции, за да подготвят бъдещето си. След оттеглянето си от ЕС, предвидено да стане през март 2019 г., Обединеното кралство няма повече да получава помощи по ОСП. Лондон иска да има преходен период, а за условията по него продължават да  се водят преговори с Брюксел , припомня \"Франс прес\".", "date": "2018.01.04", "title": "След Брекзит Лондон ще поеме за своя сметка земеделските субсидии"}
{"url": "https://www.dnevnik.bg/biznes/2018/01/04/3107019_prez_2017_g_stolichnata_obshtina_e_subrala_s_5_poveche/", "text": "През 2017 г. Столичната община е събрала почти 640 млн. лева от данъци и такси, което е с около 5%, или 31.2 млн. лева, повече, спрямо миналата година. Това съобщават от пресцентъра на Столичната община, като се позовават на предварителните финансови данни за предходната година. Според тях общината е събрала 100% от предвидените си приходи. С 13% са нараснали приходите от данъка за сделки с имоти, като през 2017 г. сумата е 111.2 млн. лева, а през 2016 г. е била 98 млн. лева. С около 9% са повече и постъпленията от данъка за автомобилите, като общината очаква да получи 84.1 млн. лева по тези задължения за 2017 г., което е с със 7 млн. лв. повече от предходната година. Оттам посочват, че повечето приходи се дължат на увеличаващия се брой автомобили в града и по-добрата събираемост на задълженията. От глоби, лихви и други административни такси Столичната община ще събере над 333 млн. лева, което е с 9 млн. лева повече. Приходите от туризъм са 2.6 млн. лева, което е повишение с 803 хил. лева повече спрямо 2016 г. От общината посочват, че и броят на нощувките на туристи през 2017 г. са с 800 хил. повече спрямо предходната година. Според данните за периода между 2012 и 2017 г. приходите на общината от данъци и такси са се увеличили с 185 млн. лева. В съобщението се посочва, че отчасти това се дължи на по-добрата събираемост на задълженията и въвеждането на услуги, които позволяват плащането им онлайн. През тази година се очаква Столичната община  да пусне новата си електронна услуга , която ще позволява физически и юридически лица да плащат 34 такси и данъци. Бюджетът на  Столичната община за 2018 г. е в размер на 1.443 млн. лева , което е с 200 млн. лева повече спрямо този за 2017 г. По-голямата част тях обаче обаче идва от допълнителните средства от държавния бюджет за повишението на учителските заплати и надбавките за пенсии.", "date": "2018.01.04", "title": "През 2017 г. Столичната община е събрала с 5% повече от данъци и такси"}
{"url": "https://www.dnevnik.bg/evropa/2018/01/04/3107053_shveicarskiiat_kanton_cjurih_otchita_utroiavane_na/", "text": "През 2017 г. Цюрих, най-големият и най-богат кантон в Швейцария, отчита трикратно увеличаване на данъчните измамници, които са се предали на властите, предаде \"Ройтерс\". Финансовият департамент на кантона съобщи, че 6150 цюрихски данъкоплатци миналата година са обявили скрити активи, което надминава тройно предишния рекорд, поставен през 2016 г. Това е извадило на светло активи на стойност 1.3 млрд. шв. франка (1.33 млрд. долара). Властите засега са успели да обработят само половината от случаите, но очакват сумата да се увеличи. Над 100 страни се включват в програмата за автоматичен обмен на данъчна информация на Организацията за икономическо сътрудничество и развитие като част от световната кампания за борба с укриването на данъци. Целта на споразумението е да гарантира, че властите на страната, в която гражданите дължат данъци, имат данни за офшорните им сметки. Швейцария, най-големият световен център за управление на офшорни активи, тази година ще получи за пръв път информация от други страни, която ще започне с данни, събрани през 2017 г. През 2010 г. страната въведе разпоредби, които позволяват на данъкоплатците еднократно да обявят недекларирани активи, без да ги заплашва глоба. Цюрих съобщи, че данъчната служба увеличава персонала на подразделението, което се занимава с данъчни \"самопризнания\", благодарение на което броят на обработените случаи се е удвоил до 3800 годишно. Благодарение на тези усилия постъпленията в хазната са се увеличи с допълнителни 104 млн. шв. франка. От подобни дела кантонът Люцерн е събрал допълнително 15.5 млн. шв. франка данъци миналата година, отчитайки увеличаване на броя на делата, но и намаляване на декларираните суми.", "date": "2018.01.04", "title": "Швейцарският кантон Цюрих отчита утрояване на самопризнанията за укрити данъци"}
{"url": "https://www.dnevnik.bg/sviat/2018/01/04/3107075_grafika_na_denia_koe_e_seksualen_tormoz_i_koe_ne_e/", "text": "Що е то  сексуален тормоз ? Този въпрос става все по-актуален на фона на миналогодишните разкрития и на започналия широк обществен дебат. Макар тежките случаи (опипване и нежелани целувки) да са масово приемани за  тормоз , то какво да се каже за коментарите за външния вид, които някои хора приемат за безобидни и дори за комплимент, но които могат да стреснат и уязвят други? Проучване на \"Ройтерс\"/\"Ипсос\", проведено сред над 3000 американци, показва, че разликата в произхода и възрастта гарантира и различни възгледи. 38% от запитаните смятат, че нежеланите комплименти за външността са  тормоз , но 47% не ги намират за такъв. \"Мръсните шеги\" също предизвикват различни реакции – 41% от запитаните не ги толерират, 44% обаче ги приемат за  тормоз . Според Агенцията за равни възможности за заетостта на САЩ нежеланите сексуални аванси, както и други вербални или физически действия могат да повлияят зле на служителите и да създадат  атмосфера на заплахи и враждебност . Но в съдилищата няма консенсус кога действията на даден индивид  преминават границата.  Много казуси се уреждат от ръководството на фирмите, което пречи на създаването на единна практика. \"При положение че хората имат различни мнения за това какво е допустимо, мениджърите трябва да обучат хората си и да развият правила за поведение, така че да няма недоразумения\", коментира Сузан Голдбърг от Центъра за полово и сексуално право в Колумбийския университет. Експерти сочат, че е напълно разбираемо жените, и то жените от малцинствата, да имат различно мнение за това  какво е тормозът . \"На  мъжете не им се налага  да пресичат улицата, за да избегнат други минувачи\", казва Джоана Гросман, преподавател в Southern Methodist University. \"Буквално всички жени го правят, независимо дали са били нападани. Защото са израснали в група, чиито членове толкова дълго са били жертви.\" Конкретните правила за поведение ще помогнат на всички, включително на обвинените в тормоз, казва Мина Коткин от Brooklyn Law School . Тя дава пример с екип, чиито членове са си разменяли сексуални закачки, и негов член, който коментирал гърдите на своя колежка. По-късно тя се оплакала, че той я е прегърнал през кръста, и мъжът бил уволнен. \"Беше много изненадан, казва Коткин, защото си е мислел, че те просто така си общуват. Но въпросът е дали жената не го е търпяла с усилие и в един момент не ѝ е писнало?\"", "date": "2018.01.04", "title": "Графика на деня: Кое е сексуален тормоз и кое не е"}
{"url": "https://www.dnevnik.bg/sviat/2018/01/04/3106861_ispanski_sud_otloji_reshenieto_dali_bivshiiat/", "text": "Испанският Върховен съд отложи най-малко с ден решението дали уволненият каталунски вицепремиер Ориол Жункерас трябва да остане в затвора в Естремера в района на Мадрид, или може да бъде освободен, за да участва в политическия живот на Каталуня. За днес беше насрочено заседанието на Върховния съд за това дали той трябва да остане  за постоянно в затвора . Магистратите обаче обявиха няколко часа след изслушването на Жункерас, че приключват заседанието си за деня и ще продължат утре. На изслушването той каза пред съда, че е \"човек на мира\". Прокуратурата обаче настоява, че той трябва да остане в затвора, и го е предупредила, че \"правосъдието не е разменна монета\" и че дори той да стане премиер на Каталуня, това \"не може да се отрази на ситуацията му на временен (предварителен) затвор\", пише \"Ел паис\". Според защитата не съществува риск, който да изисква той да остане в затвора. Адвокатите също така призоваха да бъде уважено правото му за \"политическо участие\" след каталунските избори, на които получи депутатско място. В интервю със сайта El Diario един от адвокатите казва, че той не смята да опита да се укрие от правосъдието, както и че е премислил част от посланията си и е водил \"мирна кампания\" от затвора. Пред \"Радио Каталуня\" той каза още, ще Жункерас има право на свобода да защити политическия си проект. Мярката предварителен затвор беше  наложена на 2 ноември  заради обвиненията в бунт, подстрекателство към размирици и разхищение на публични средства. В хода на предизборната кампания от началото на декември насетне Жункерас смекчи част от позициите си за  едностранно отделяне  от Испания и поиска да бъде  пуснат на свобода , за да може да участва активно в надпреварата. До началото на кампанията ERC се разглеждаше като  недвусмислен фаворит  на вота още от първите социолигически проучвания. Жункерас, който оглавява ERC, третата най-голяма партия в каталунския парламент (след последните избори на 21 декември), досега не се считаше за възможен кандидат-премиер. Причината е, че Каталунската републиканска левица (ERC) получи по-слаб резултат от листата, оглавявана от бившия премиер Карлес Пучдемон, и в резултат Жункерас  работи единствено за вариант , при който именно той повторно ще заеме поста. Според в. \"Ла Вангуардия\" обаче Жункерас и Пучдемон водят \"битка\", за да решат кой ще бъде премиер, ако  спечелилата най-много гласове  на изборите антинационалистка партия \"Граждани\" не успее (както и се очаква) да състави правителство.", "date": "2018.01.04", "title": "Испански съд отложи решението дали бившият каталунски вицепремиер да излезе от затвора"}
{"url": "https://www.dnevnik.bg/sport/2018/01/04/3107085_krasimir_balukov_stana_glaven_menidjur_na_etur/", "text": "Новакът в Първа лига \"Етър\" (Велико Търново) обяви назначението на  Красимир Балъков  като новия главен мениджър на футболния клуб. Легендарният халф, който започна кариерата си именно на стадион \"Ивайло\" и стана шампион на България с великотърновци, се завръща в родния си град. Балъков ще бъде мениджър по английски модел, който ще води отбора в мачовете от резервната скамейка. Той ще разчита на досегашния екип от треньори, в който ще влязат досегашният старши треньор  Станислав Генчев  и асистентите Калоян Чакъров и Илиян Киряков. Виолетовите се разделят с други досегашни треньори - Иван Вутов, чийто ПРО лиценз беше използван, и Мирослав Иванов. Зад назначението на Балъков стоят членовете на управителния съвет на клуба проф. Георги Камарашев, Александър Нанков и Цанко Цветанов. До момента бронзовият медалист от САЩ '94 беше част от \"ЦСКА-София\", като  разкри, че изпълнява ролята на главен скаут . Преди това Балъков беше треньор, а в България работеше в \"Черноморец\" (Бургас) и \"Литекс\", за последно през сезон 2014-2015. \"Реалисти сме, знаем какъв е бюджетът ни, затова трябва да бъдем сплотени. Само с добра организация можем да постигнем целите си. По тази причина се върнах в родния си клуб – да спасим \"Етър\" от изпадане, а ако стане нещо повече – добре дошло\", коментира бившият халф. Освен за спортно-техническата част Балъков ще работи и по въпроса и за базите в сътрудничество с общината. \"Етър\", който се намира на 12-о място в Първа лига, започва зимната си подготовка на 8 януари. Тимът ще се готви в Дряново и турския курорт Анталия.", "date": "2018.01.04", "title": "Красимир Балъков стана главен мениджър на \"Етър\""}
{"url": "https://www.dnevnik.bg/bulgaria/2018/01/04/3107089_pet_partii_reshenieto_na_pravitelstvoto_za_pirin/", "text": "Пет извънпарламентарни партии - \"Да, България\", \"Демократи за силна България\", ДЕОС, \"Зелените\" и БЗНС, определят решението на правителството за промяна на устройствения план на природен парк \"Пирин\" като пример за \"беззаконието, безотговорността и обслужването на частни олигархични интереси, които съсипват природата, туризма и местните общности\". В  обща позиция , разпространена в четвъртък - денят, когато в София и още девет града в страната е насрочен протест срещу решението на кабинета, партиите пишат, че подкрепят гражданските протести и справедливите им искания, а решението на правителството отваря \"вратички за мутренско застрояване, юридически хаос и нови нарушения на концесията за ски зона \"Банско\" от офшорка с неясен собственик\". \"Но се противопоставяме категорично на беззаконието и олигархичния монополизъм, които рушат, а не подкрепят туризма. Настояваме за устойчиво развитие на българските планини, запазване на природата и разумна национална стратегия за зимен спорт. Няма да допуснем българските планини да се превърнат в нов Слънчев бряг\", пише в позицията. \"Ние не сме против втори лифт при ясна и конкурентна концесионна процедура. Но решението на МС не е за изграждане на нова кабинкова линия – това е умишлена заблуда, насаждана от управляващите, от техните медии и от монополиста, който се опитва да заграби цял Пирин и да затрие всеки конкурентен зимен курорт. Дори министър Димов потвърди, че инвестиционно предложение за втори лифт няма – има обаче опити за вкарване в регулация и строителни планове на терени, попадащи в националния парк, заети от вековни гори\", става ясно още от декларацията. Според партиите промените в плана за управление на Национален парк \"Пирин\" в Банско, а ще ескалират от планове за нови няколкостотин километра писти и съоръжения, до изсичане и ерозия на хиляди декари вековни гори и в нов бум на застрояването както на Банско, така и на самия Пирин\". \"България трябва да гради общество, основано на знанието и запазената природа, а не на разхищението и изстискването на природните и човешки ресурси. Проспериращите общества, които искаме да следваме, са станали такива именно давайки възможност за успех на всеки гражданин, а не чрез раздаване на подаръци на близки до властта олигарси\", пишат още партиите. Те настояват Според партиите през последните месеци е станало очевидно, че министърът \"не само не работи за по-чиста околна среда и защита на природата, което е длъжността му, но и защитава интересите на конкретна клиентела с коренно противоположни интереси\". Те настояват още управляващите и министерствата на екологията и на туризма \"да не обслужват строителните мераци на своите кметове и олигарси, а да подготвят национална стратегия за развитие на зимния туризъм\". без унищожаване на природата. Тези възможности обаче не се осъществяват. Най-тежкият пример за безхаберие към обществения интерес е блокирането на зимния спорт на Витоша и ограничаването на достъпа на софиянци и десетки хиляди чужди туристи в столицата до планината\", пише още в позицията. Те припомнят, че от години настояват, а и са отправили съответните предложения за разтрогване на договора, с който Столичната община е продала въжените си линии на \"Витоша ски\" АД, поради нарушение на основното задължение – поддържане на предмета на дейност и превоз на скиори и туристи. Те отбелязват, че Столичната община, освен че отказва да прекрати договора с монополиста, ограничава до минимум градския транспорт до Витоша и е съучастник в ограничаването на достъпа до планината. \"Министерството на младежта и спорта също бездейства и не привежда в действие лифта, който е негова собственост – \"Заека\". Правителството отново не защитава обществения интерес. По тези причини подкрепяме гражданските протести срещу приетите от правителството промени в изтеклия план за управление на Национален парк \"Пирин\" и справедливите им искания. Защитата на Пирин и на българската вековна гора е кауза за много българи. И това е така, защото опазването на природата за следващите поколения е достойна кауза, една от най-важните битки между нормалните граждани на България и олигарсите кукловоди и техните политически \"кукли\", завършва декларацията.", "date": "2018.01.04", "title": "Пет партии: Решението на правителството за Пирин отваря вратички за мутренско застрояване"}
{"url": "https://www.dnevnik.bg/bulgaria/2018/01/04/3106942_bulgarite_sa_purvi_v_es_po_nevuzmojnost_da_poddurjat/", "text": "Можете ли да си позволите да поддържате домовете си топли през цялата зима? Отговор на този въпрос потърси европейската статистическа агенция Евростат. Оказва се, че през 2016 г. българите са номер едно по невъзможност да поддържат високи температури в домовете си, като цели 39.2% от жителите на страната са обявили, че не успяват да държат високи градусите у дома. Разликата със средното ниво за Европейския съюз е близо 5 пъти. В ЕС едва 8.7% от запитаните нямат възможност да поддържат домовете си постоянно топли през зимата. От Евростат обаче не уточняват колко точно трябва да е температурата, за да се каже, че дадено помещение е добре отоплено. След България най-големи трудности изпитват в Литва и Гърция. 29% от населението на двете страни са обявили, че не успяват да държи високи температури в домовете си. Най-малък е проблемът във Финландия и Люксембург. Там едва 2% от жителите изпитват подобни трудности.", "date": "2018.01.04", "title": "Българите са първи в ЕС по невъзможност да поддържат домовете си топли (графика)"}
{"url": "https://www.dnevnik.bg/sport/2018/01/04/3107076_grigor_dimitrov_spasi_dva_machbola_i_zapochna_sezona_s/", "text": "Световният №3 Григор Димитров беше близо изненадваща загуба още в  първия си мач за 2018 г.  Българският тенисист срещна сериозна съпротива срещу 128-ия в света Джон Милман, но се пребори за драматичен обрат и преодоля втория кръг в Бризбейн. Миналогодишният шампион в турнира се наложи с 4:6, 7:6 (8), 6:3 след 2 часа и 36 минути. Двубоят между Димитров и Милман започна с близо час и половина закъснение заради оспорваните мачове, които се изиграха преди това, и завърши 20 минути след полунощ местно време. Българинът беше далеч от най-доброто си ниво, а съперникът му игра много силно. Роденият именно в Бризбейн Милман се възползва от подкрепата на публиката и изигра страхотен мач, като беше изключително близо до една от най-големите победи в кариерата си. Димитров обаче показа характер и спаси два мачбола в тайбрека на втория сет, за да остане в мача. Измъкването от критичната ситуация му подейства мотивиращо и той успя да вземе третия сет доста по-лесно, за да завърши обрата. В четвъртфиналите българинът ще играе с представителя на Великобритания Кайл Едмънд, който победи шампиона от младежките финалите на АТП Хьон Чун след 7:6, 5:7, 6:4. Преди това англичанинът се справи с друг от големите таланти - Денис Шаповалов. Победителят от мача между Димитров и Едмънд ще спори за място на финала в Бризбейн с поставения под №3 Ник Кириос или Александър Долгополов. Другият полуфинал ще бъде определен от двубоите Алекс де Минор - Майкъл Момоа и Райън Харисън - Денис Истомин. Димитров и Милман се срещнаха за пръв път в двубой от турнирите на АТП. През миналия сезон 28-годишният австралиец пропусна повече от четири месеца заради разкъсано сухожилие и игра основно в сериите \"Чалънджър\". Той обаче беше на път да поднесе поредната сензация в Бризбейн след отпадането на поставения под №4  Милош Раонич  и осмият в схемата Миша Зверев. Надпреварата напуснаха още №5 Жил Мюлер, №6 Диего Шварцман и №7 Дамир Джумхур, а  Анди Мъри  и  Рафаел Надал  се отказаха преди началото на турнира. Първият сет започна трудно за Димитров, който показа колебания още в първия си сервис гейм, но все пак успя да го вземе. Той дори спечели подаването на съперника си, но веднага след това започна срив в играта му. Световният №3 показа нервност, като два пъти поиска системата \"ястребово око\" при топки, които с просто око се виждаше, че са в аут. Милман веднага отговори на пробива с пробив, а след това го затвърди, за да поведе с 3:2. Резултатът се движеше гейм за гейм, но при 5:4 в полза на австралиеца Димитров допусна нов пробив, с който даде и първия сет на противника си. В първата част българинът записа само един ас и четири двойни грешки срещу нито една за представителя на домакините. Той вкара едва 44% от първия си сервис, а процентът на спечелени точки при разиграванията беше около 60-те. Във втората част ситуацията не се промени драстично, като много рядко българският тенисист беше доминиращ на корта. Много по-често Димитров трябваше да се защитава, а когато това се налагаше на Милман, австралиецът показа много смела игра и взимаше верните решения. Световният №3 допусна елементарни грешки, особено при излизанията си на мрежата, както и от любимия си удар бекхенда. Двамата си размениха по един пробив, последователно в петия и шестия гейм, след което докараха нещата до тайбрек. В него Милман поведе с 3:0, но Димитров се събра и отговори на свой ред с четири поредни точки. След много инфарктни моменти световният №3 все пак измъкна тайбрека с 10:8 точки, за да вкара двубоя в решителен трети сет. Той спаси два мачбола на съперника си, като показа здрави нерви точно в най-важния момент. Тежкият втори сет сякаш свали огромен товар от раменете на българина, който започна много по-съсредоточено в последната трета част. Димитров поведе с 2:1, след което спечели подаването на своя съперник и затвърди пробива, за да се стигне до 4:1. След 2.36 часа водачът в основната схема пречупи австралиеца, за да се класира за четвъртфиналите. Димитров завърши с шест аса и пет двойни грешки, а благодарение на третия сет повиши процента си на спечелени точки след първи сервис на 78.", "date": "2018.01.04", "title": "Григор Димитров спаси два мачбола и започна сезона с драматичен обрат срещу 128-ия в света"}
{"url": "https://www.dnevnik.bg/bulgaria/2018/01/04/3107094_izmeneniia_predlojeni_ot_maia_manolova_zatrudniha/", "text": "С промени, приети от парламента в последните работни дни в Кодекса на труда и в Търговския закон, депутатите успяха да направят прехвърлянето на фирми невъзможно, съобщава  \"Капитал\". от едно предприятие на трети лица се извършва, \"ако няма неизплатени изискуеми трудови възнаграждения, обезщетения и задължителни осигурителни вноски на работниците и служителите, включително и на работниците и служителите, трудовите правоотношения с които са прекратени до три години преди прехвърлянето на дружествения дял\". Агенцията по вписванията (АВ) обаче вече е започнала да отказва вписването на прехвърляне на дялове, ако заедно със заявлението за прехвърляне няма представен и официален документ, че предприятието няма неплатени заплати и осигуровки. Официалният документ може да дойде от Главната инспекция по труда, където има информация за неплатени заплати, или от Националната агенция за приходите, където са данните за осигуровките. Текстовете предвижда да се представят \"официални документи, издадени от съответно компетентен държавен орган\", че няма задължения. Агенцията по вписванията освен това приема, че няма как заявителят да удостовери тези обстоятелства, че не дължи заплати и осигуровки, като представи декларация (дори и заверена пред нотариус), в която да декларира, че няма задължения. На интернет страниците на Главната инспекция по труда (ГИТ) и на Националната агенция за приходите няма информация за процедурата за изваждане на подобно удостоверение.  Проблемът е при Главната инспекция по труда. Единственият начин тази институция да събере данни дали дадено дружество не е платило заплатите на служителите си е да извърши нарочна проверка. Това означава, че преди всяко прехвърляне на дялове на фирма на трето лице дружеството ще трябва да минава ревизия пред ГИТ. Нещо, за което инспекцията по труда със сигурност няма капацитет. От ГИТ отговориха, че е налице празнота в закона и никъде не е регламентирано, че те трябва да издават удостоверение за липса на такива задължения. Промените са точно в обратната посока на заявената от управляващите кампания по разтоварване на административната тежест. Освен това по никакъв начин няма да спрат възможността фирма, която дължи заплати или осигурителни вноски на служителите си, да бъде прехвърлена на някой бушон. Достатъчно е например да се приеме нов съдружник чрез вдигане на капитала на дружеството (например дори само с един лев), след което на него могат безпроблемно да му бъдат прехвърлени дяловете, тъй като за прехвърляне на дялове между съдружници не се изискват въпросните удостоверения.", "date": "2018.01.04", "title": "Изменения, предложени от Мая Манолова, затрудниха търговската регистрация"}
{"url": "https://www.dnevnik.bg/zelen/2018/01/04/3107130_ot_julen_sa_predstavili_dnes_proekta_si_za_vtori_lift/", "text": "Концеционерът на ски зона \"Банско\" днес са представили на министъра на екологията Нено Димов проекта си за втори кабинков лифт в Пирин по време на среща във ведомството, става известно от съобщение на \"Юлен\" и на МОСВ до медиите. По време на представянето на документа са присъствали кметът на община Банско Георги Икономов и представители на концесионера на \"Ски зона Банско\" - \"Юлен\" АД, сред които и адвокатът Петър Петров. В началото на годината  \"Юлен\" огласи проекта си чрез публикация във вестник \"Труд\"  и до момента министерството на околната среда не беше запознато с него. По инициатива на министър Димов днес концесионерът е представил проекта си официално на среща в МОСВ. Концесионерът обяснява в съобщението до медиите, че  с приемането на актуализацията на плана за управление на НП \"Пирин\"  отпадна забраната за изграждане на спортна и туристическа инфраструктура в рамките на Зоната за туризъм и това е дало възможност да стартират проект за втори кабинков лифт. Поправките в плана между коледните и новогодишните празници обаче предизвикаха недоволство и  масови граждански протести,  както и до блокиране на Орлов мост, заради опасенията, че новите текстове в документа залагат възможности за сечи на вековни гори и ново строителство в голяма част от парка. От \"Юлен\" са заявили пред министър Димов, че ще наемат проектанти, които да определят по геодезичен начин точното трасе за втори кабинков лифт и да изготвят мотивирано предложение. Като следваща стъпка, концесионерът предвижда да се обърне към кмета на община Банско с искане за започване на процедура по изготвяне на Подробен устройствен план (ПУП), който подлежи на екологична оценка. \"Държим да отбележим, че както и досега стриктно ще съблюдаваме българското законодателство и не по-малко от всички останали милеем за българската природа\", пише концесионерът. От  разяснения на министър Нено Димов преди ден  се разбра, че не може да се очаква договорът с концесионера да бъде развален, защото нито прокуратурата, нито Дирекцията за национален строителен контрол са установили нарушения (проверките на институциите бяха, след като през 2013 г. тогавашният министър Нона Караджова публично оповести, че \"Юлен\" незаконно е разширил границите на концесионната площ ). От отговорите на Димов и неговите сътрудници стана известно и че 4-5 от постройките са без оценка за въздействие върху околната среда, но това по думите им \"не ги прави незаконни\". Проектът за втори лифт бил резултат на \"консенсусно решение на водещи световни специалисти в областта на проектиране на ски зони\", заявяват още от \"Юлен\". След преценка на всички възможни варианти, в това число и увеличаване на капацитета на настоящия кабинков лифт, специалистите са стигнали до заключение, че предложеният проект е оптималният вариант, който да реши по най-екологосъобразния начин транспортния достъп до ски зоната. \"Юлен\" заявяват, че ще огледат всички проблемни места и възможни варианти за по-доброто практикуване на зимните спортове и ще предложат комплексно решение, което да бъде изготвено от водещи международни специалисти. \"Ще наемем проектантски екип, който ще изготви мотивирано предложение и ще извървим всички процедури, предвидени в екологичното законодателство на страната. По думите на концесионера спекулации са твърденията, че \"Юлен\" ще застрои планината или ще излезе от буферната зона. Концесионерът нямал никакво желание да изгражда леглова база на територията на парка. Единственото им желание да е \"доизграждане и оптимизиране на спортната и техническата инфраструктура за по-добро функциониране на ски зоната\".", "date": "2018.01.04", "title": "От \"Юлен\" са представили днес проекта си за втори лифт пред екоминистъра"}
{"url": "https://www.dnevnik.bg/sport/2018/01/04/3107147_cska_-_sofiia_podpisa_dogovora_za_bazite/", "text": "ЦСКА - София\" подписа договора за дългосрочно ползване на стадион \"Българска армия\" и спортно-тренировъчна база \"Панчарево\". Клубът  получава базите за 10 години , като при промяна на законодателството срокът може да бъде удължен. Документите бяха подписани от изпълнителните директори на ПФК \"ЦСКА-София\" ЕАД Трифон Попов и на \"Сердика спортни имоти\" ЕАД Мариана Петрова в \"Музея на спорта\" в сградата на националния стадион. Там присъстваха спортният министър Красен Кралев, както и легендите на ЦСКА Димитър Пенев, Пламен Марков и Георги Велинов. \"ЦСКА - София\" беше единственият кандидат в конкурса, след като  аматьорският \"ЦСКА 1948\" се отказа от участие . Клубът, ръководен от Гриша Ганчев, предложи 62 000 лева (без ДДС) месечен наем и 1 100 000 лева (без ДДС) за задължителната инвестиционна програма за целия срок на договора. За да гарантира изпълнението на задължителната инвестиционна програма, която е предложил при провеждането на конкурса за отдаване под наем, ПФК \"ЦСКА-София\" ЕАД ще представи банкова гаранция в размер на 10% от стойността на предвидените за съответната година инвестиции, като гаранцията се подновява всяка година, обявиха от спортното министерство. Според условията на конкурса клубът ще плати авансово част от наемната цена на четири равни вноски до края на 2020 г. Общата сума на авансовото плащане е 800 000 лева, като с нея ще бъде обезпечено плащането на дължимите от фалиралия ПФК ЦСКА АД суми към Столичната община за такса смет и данък сгради. \"ЦСКА - София\" може да прави допълнителни подобрения извън задължителната инвестиционна програма, като тези инвестиции ще бъдат приспадани от стойността на дължимия месечен наем, след като бъдат доказани, посочват от министерството. До момента от клуба не са представили плановете си за управление и модернизация на базите.", "date": "2018.01.04", "title": "\"ЦСКА - София\" подписа договора за базите"}
{"url": "https://www.dnevnik.bg/evropa/2018/01/04/3107099_v_gruckata_koaliciia_se_zadava_nov_razriv_za_imeto_na/", "text": "Коментари на гръцките министри на отбраната и на външните работи за името на Македония извадиха наяве нов разрив сред управляващите преди предстоящите разговори за разрешаване на продължаващия години наред спор за името на бившата югославска република, предаде \"Катимерини\". Двамата мъже направиха отделни изказвания пред репортери след разговори с премиера Алексис Ципрас по въпроса. По думите на външния министър Никос Коциас Гърция иска тази година да реши продължаващия години спор за името на Бившата югославска република Македония. \"Мисля, че 2018 ще бъде годината, когато външнополитическите въпроси, които от години са в застой, ще бъдат решени\", посочи Коциас, цитиран от \"Ройтерс\". \"Ние всички ще допринесем за благосъстоянието на Балканите\", допълни той. \"По въпроса за името правителството преговаря и подкрепя съставно име, което да бъде използвано всестранно и през цялото време\", допълни той. Гръцкият министър на отбраната Панос Каменос, който оглавява по-малкият коалиционен партньор в правителството \"Независими гърци\", обаче потвърди позицията си, че името Македония не трябва да е част от съставното име на страната. Идеята за подразбираща се териториална претенция към гръцката географска област Македония е повод Атина да не признава името на страната (Република Македония) и да говори за Бивша югославска република Македония, блокирайки пътя на Скопие към НАТО и Европейския съюз. През декември миналата година  гръцката телевизия \"Стар\" съобщи , че македонските преговарящи са предложили страната им да приеме името \"Нова Македония\" като начин за решаване на спора с Гърция. Според публикацията, която се твърди, че почива на ексклузивна информация от Брюксел, Атина е склонна да приеме такова решение. Всъщност \"Нова Македония\" е предложение, отправяно от македонска страна през 1992 г., но отхвърлено от Гърция. Другата идея, изразена от Скопие по-късно, беше \"Северна Македония\", но Гърция я отхвърли заради идеята, която съдържа, че има и \"Южна Македония\", и косвените териториални претенции, които според нея отправя.", "date": "2018.01.04", "title": "В гръцката коалиция се задава нов разрив за името на Македония"}
{"url": "https://www.dnevnik.bg/sviat/2018/01/04/3107157_rusiia_vuzstanoviava_poletite_do_egipet_no_turizmut/", "text": "Руският президент Владимир Путин разреши отново редовните руски полети до Кайро. Те бяха прекратени през октомври 2015 г., когато ислямисти взривиха полет на \"Метроджет\", пътуващ от курорта Шарм ел Шейх към Русия. Всички 224 души на борда загинаха. Разрешението за възобновяване на полетите е в сила от 2 януари, макар да няма конкретен срок кога това ще се случи на практика. Източници на \"Ройтерс\" от Египет твърдят, че въздушният транспорт между Кайро и Русия ще бъде възстановен през февруари. През април ще започнат преговори за полети до Шарм ел Шейх и Хургада. До прекратяването на полетите през 2015 г. Египет бе най-популярното зимно направление в руския туризъм с пиков период октомври-ноември. През 2014 г. там почиваха 3.1 млн. руснаци, а за първите 11 месеца на 2015 г. - 2.4 млн. души.", "date": "2018.01.04", "title": "Русия възстановява полетите до Египет, но туризмът иска още"}
{"url": "https://www.dnevnik.bg/sviat/2018/01/04/3107100_zashto_trump_iska_kljuchalka_na_spalniata_si/", "text": "Доналд Тръмп изобщо не е очаквал да спечели изборите, а Иванка се готви да бъде първата жена, президент на САЩ – това са само две от експлозивните разкрития на книгата Fire and Fury: Inside the Trump White House на журналиста Майкъл Уолф. След като откъси от нея, в които бившия съветник по националната сигурност Стивън Банън обвинява семейство Тръмп в  предателство и липса на патриотизъм , бяха публикувани в последните дни, президентът отвърна с яростни обиди към бившия си \"сив кардинал\". Ето още няколко от твърденията в книгата, компилирани от в. \"Гардиън\", \"Ройтерс\" и \"Ню Йоркър\". Книгата на Уолф се основава на над 200 интервюта с президента, близките му хора и влиятелни фигури в администрацията. Тя е една от най-очакваните политически книги на годината, а авторът ѝ е биограф на Рупърт Мърдок и бивш колумнист на \"Гардиън\". На Уолф принадлежат думите, че Тръмп и \"Ню Йорк таймс\" са еднакво недостойни за доверие разказвачи. Планът беше съвсем друг \"Малко след осем вечерта на деня на изборите, когато неочакваната тенденция – Тръмп може наистина да спечели – била потвърдена, Дон-младши казал на свой приятел, че баща му изглеждал, сякаш е видял призрак.  Мелания  се обливала в сълзи, но не от радост.\" Планът всъщност е бил съвсем друг – Тръмп е щял да бъде \"мъченик\" на фона на Хилъри Клинтън, Иванка и Джаред Къшнър – международно известни, Банън – лидер на новото движение на \"Чаената партия\", а  Келиан Конуей  – телевизионна звезда, пише Уолф. През изборния ден Конуей, която по-късно защитаваше яростно Тръмп в интервютата си, дори с цената на  откровени и смешни лъжи , е държала връзка с близките си продуценти, очаквайки предложение за работа веднага след изборите. Кой ще бъде следващият президент Иванка Тръмп и Джаред Къшнър  са били разубеждавани от приятелите си да не заемат позиции в Белия дом, но заедно са решили да поемат риска. Помежду си звездното семейство е направило и друга сделка: ако в бъдеще има такава възможност, Иванка ще се кандидатира за държавен глава. Банън също е изказвал такива намерения пред свои близки и е започнал да ухажва спонсори на републиканската партия, твърди Уолф. Руснаците \"Тримата висши души в кампанията са намерили за добра идея да се срещнат с представител на чуждо правителство в \"Тръмп тауър\", в конферентната зала на 25-ия етаж, без адвокати\", казва Банън, цитиран в книгата. \"Дори да смятате, че това не е било предателско или непатриотично, или лошо, а аз мисля, че е такова, те е трябвало да се обадят незабавно на ФБР.\" Той отбелязва още, че далеч по-умно би било на такава среща да идат адвокатите на Тръмп, които да спуснат информацията на сайт като \"Брайтбарт\" или \"някоя по-легитимна\" медия. Той казва, че има \"нулев шанс\" Тръмп-младши да не е замесил баща си, разказвайки му всичко. Засега няма започнато разследване срещу самия президент, макар обвинения да са повдигнати на негови близки, сред които Пол Манафорт. Самият Банън твърди, че не познава руснаци, няма да свидетелства, нито да си наема адвокат и да коментира по телевизията Клетвата \"Тръмп не се наслаждаваше на клетвата си. Яд го беше, че много известни личности са пренебрегнали събитието, не беше доволен от мястото, където е бил настанен, и очевидно бе скаран с жена си, която изглеждаше на ръба да се разплаче. През целия ден е бил с \"физиономията си за голф\" - гневен, раздразнен, прегърбен, размахващ ръце, намръщени вежди и стиснати устни. Страх За пръв път от семейство Кенеди насам президентът и съпругата му спят в различни стаи, пише Уолф. Тръмп прекарва много време в собствената си спалня, лягайки си рано - около 18.30, за да гледа телевизия и да звъни по телефона на приятелите си. Поискал е да инсталират още два телевизионни екрана в допълнение към вече сложения там. Освен това е имал сблъсъци със Сикрет сървис заради желанието си да сложи ключалка на вратата. Възмутен от действията на поддръжката, казал на чистачите \"ризата ми стои на пода, защото искам да стои на пода\" и забранил на хората да докосват каквото и да е в спалнята, особено четката му за зъби. (Според Уолф това се дължи на стария страх на Тръмп, че ще бъде отровен.) Президентът намирал Белия дом за \"изнервящ и дори малко страшен\" - сантимент, споделян и от негови предшественици. Бил Клинтън е наричал сградата \"перлата в короната на федералните затвори\", а Хари Труман - \"големия бял затвор\".", "date": "2018.01.04", "title": "Защо Тръмп иска ключалка на спалнята си"}
{"url": "https://www.dnevnik.bg/evropa/2018/01/04/3107092_kartoneni_palatki_podsloniavat_bezdomnite_v_brjuksel/", "text": "Когато Ксавие ван дер Стапен разбира от свой бездомен приятел, че спящите на улицата обожават големите картонени кутии не само защото им предлагат покрив над главата, но и защото в тях се крият от срама, че живеят на улицата, той решава да действа. Като използва картон, дарен от местна фабрика, Ван дер Стапен започва работа с дизайнери, за да изработят 20  преносими картонени палатки , които бездомните хора да използват по улиците на белгийската столица по време на студената зима, разказва \"Ройтерс\". \"Има бездомни хора навсякъде. Когато ги видях, това ме накара да си спомня за бежанските лагери в Африка, разказва той. Срамно е, че в 21 век все още има хора, които живеят по улиците в една толкова богата страна като Белгия.\" Миналия март в района около белгийската столица са живели повече от 4000 бездомни хора по данни на La Strada, публична институция, която следи броя на бездомниците. Платнените палатки са забранени по улиците на Брюксел, а служителите по почистването на града обикновено събират кашоните. Ван дер Стапен обяснява, че палатките са необходими, защото повечето хотели са препълнени и строгите правила не позволяват някои хора да ги използват. \"Не могат да отидат с куче или като двойка, не могат да пият. Алкохолът е проблем, но за тях той е и решение, защото ако пият, те забравят за всичко. Така че това е начин да избягат от проблемите си\", казва той. Фабриката, която дарила картонените кутии, му препоръчала да използва услугите на местния затвор за изработката на палатки. \"За мен това е един вид символ. Затворниците имат легло и храна. Хората по улиците са свободни, но все пак живеят на улицата\", коментира Ван дер Стапен. Отзивите на хората, които използват палатките в стил оригами, ще помогнат за подобрение на дизайна и за разполагането на още 100 подслона през зимата, уточнява той. Ван дер Стапен платил сам за първите 20 палатки. Според него те може да наемат на летни фестивали, за да се финансира предоставянето на повече такива следващата зима. И все пак той разбира, че картонените палатки са само временно решение за проблема с бездомните хора. \"Аз не съм човекът, който се опитва да реши проблема. Аз просто се опитвам да намеря решение за днес, не за утре.\"", "date": "2018.01.04", "title": "Картонени палатки подслоняват бездомните в Брюксел през зимата"}
{"url": "https://www.dnevnik.bg/sport/2018/01/04/3107153_grigor_dimitrov_kusmetliia_sum_che_se_izmuknah/", "text": "Григор Димитров заяви, че е имал голям късмет да спечели двубоя си от втория кръг на турнира в Бризбейн срещу Джон Милман. Миналогодишният шампион спаси два мачбола и започна защитата на титлата с  драматичен успех с 4:6, 7:6 (8), 6:3 над 128-ия в света. \"Направо се измъкнах, голям късмет\", бяха първите думи на Димитров в интервюто на корта, което беше взето от бившия му треньор Роджър Рашийд. \"Джон игра страхотен тенис и заслужаваше да спечели мача. Когато той имаше мачбол, определено си мислех, че всичко е приключило. Но намерих сили да се върна\", допълни световният номер 3 след първия си мач на сингъл за 2018 г. Водачът в основната схема поздрави противника си и каза, че е бил притиснат до стената от местния любимец. \"Той игра много агресивен тенис, правеше всичко много добре, удряше топката много силно. Това е първият ми мач за годината, играх два часа и половина, но се чувствам добре\", каза още Димитров. Той изрази задоволството си, че е в Австралия и се представя успешно. Димитров продължава участието си и в турнира на двойки, където в тандем с Райън Харисън  стигна до полуфиналите . В индивидуалната надпревара българският тенисист ще срещне в четвъртфиналите представителя на Великобритания Кайл Едмънд. \"Много съм щастлив, че съм отново в Австралия. Пазя страхотни спомени, повечето са свързани с теб (обръща се към Рашийд – бел. ред.). Публиката в Бризбейн и Мелбърн винаги е страхотна, а има и много българи, които ме подкрепят\", завърши Димитров.", "date": "2018.01.04", "title": "Григор Димитров: Късметлия съм, че се измъкнах"}
{"url": "https://www.dnevnik.bg/analizi/2018/01/04/3107151_shto_e_djendur_i_ima_li_pochva_u_nas/", "text": "Трети пол, бременен човек, Истанбулска конвенция и какво ли още не се стовари върху главите на българската аудитория само за няколко месеца. Получи се все едно някой влетя посред католическа неделна литургия някъде през 1800 г. и извика \"Човекът е произлязъл от маймуната\" - пълен шок и неразбиране. Само с тази разлика, че вече е 2018 г. и политиките, свързани с пола, отдавна са част от света, към който твърдим, че принадлежим, а именно - цивилизования. С редица законови положения, включително добре познатото ни платено майчинство, тези политики са част и от живота ни вече десетилетия. Време е всички да свикнем с това и Затова обаче е нужно първо публиката да си изясни основните понятия, които към днешна дата са специализирани, дори маргинални. Това от своя страна е просветителство, с което не се захваща нито една истински масова медия или национална институция. А нещата, много ясно, няма как да станат от само себе си. В цялата какофония постоянно се прокрадва натрапчивата чуждица джендър. Пробутват я къде ли не - \"джендър брак\", джендър като трети пол, джендър като всякакъв род плашило и безсмислица. На български джендър може да се преведе като социалното лице на пола. На английски различаваме между sex и gender - две думи, за които на български имаме общата дума \"пол\". Казано в едно изречение, sex съответства на биологичната ни принадлежност, а gender - на всички социални роли, които изпълняваме, бидейки мъж или жена. Първоначално може да звучи малко объркано, но ако сравним различни култури и епохи, веднага става ясно, че обществените очаквания и повели спрямо половете съществено се различават според времето и мястото. Кой и по какъв начин изкарва прехраната, кой как и колко има право да харчи, кой какви отговорности носи по отношение на дома, на децата, здравето и обучението им; как мъжете и жените общуват с членовете на семейството си и с други хора, както вкъщи, така и навън и още неща, които приемаме за естествени, са всъщност културно определени. В този смисъл естествени означава такива, с които сме свикнали от най-ранна възраст. Моделите обаче могат да са много различни. Докато външните телесни полови белези съвместно с хормоните и гените се смятат за природно предопределена полова принадлежност, всички останали аспекти на това да си \"мъж\" или \"жена\" като социални роли, жизнен проект и представа за себе си са социално изградени - джендър. Това включва още езика и употребата на тялото, говоренето, навиците, които приемаме за \"мъжки\" или \"женски\". Разбирането за границата между природните и социални аспекти на пола, т.е. за границата между пол и джендър, се променя динамично през годините на социални изследвания. Обобщено може да се каже, че границата между приеманото за природно дадено и за социално конструирано плавно, но постоянно се измества по посока на увеличаване разглежданите като социален продукт характеристики на пола и намаляването на считаните за природно присъщи такива. Това също не е толкова трудно за разбиране - дали отглеждаме кукли Барби, облечени в розово и блестящо, или отглеждаме амазонки, готови на всякакъв род битка, зависи изцяло от начина на отглеждане, а не от Х или У хромозомата. Вероятно и двата типа жени обаче считат, че това е естествената им роля. Всяка култура възпроизвежда стереотипите си за половете в новите поколения и ги учи на тях от най-ранна възраст. Така представата за истински мъж някъде из бразилските джунгли включва изпитание като това да понесеш стотици болезнени ухапвания от отровни мравки, а в Израел представата за истинска жена включва и военна служба. Понятието джендър присъства в различни хуманитарни дисциплини на университетското образование у нас, а Софийският университет предлага магистърска програма \"Социални изследвания на пола\", чието название на английски е тъкмо Gender Studies. Въпреки това абсолютно единен превод на gender у нас не е постигнат. В литературата може да се срещне като социално конструиран пол, социопол, дори родов пол. Въпреки това разбирането на термина в академична среда е, общо взето, еднозначно и почти безспорно. Пропускът тук е по-скоро в тоталното му отсъствие от терена на средното образование. Точно както от екстравагантна идея еволюцията с естествения си подбор е станала масово достъпна в образованието концепция, така и разбирането за обществените правила като изградени от самото общество може да бъде всеобщо достояние. Какво е мъжът и какво е жената в обществото решава самото то. Отвъд бременността, раждането и кърменето, предопределени от биологията, формите на участие на двата пола в отглеждането на децата, в трудовата сила и в обществения живот са практически неограничени. Ако днес виждаме ясно очертани полета, подходящи за единия или другия пол, това отразява джендър моделите ни. Те не винаги са били каквито са днес, нито пък ще останат непроменени в бъдеще. В смисъла на всичко дотук джендър е едно от понятията, които ни помагат да разберем по-добре собствения си свят. Не е някаква заплаха или мръсна дума, не е свързано по необходимост нито с хомосексуалност, нито със смяна на пола (които от своя страна също не представляват заплаха за хетеросексуалните). Що се отнася до понятия като \"бременен човек\", \"трети пол\", \"съгласие\" (за сексуален акт) и т.н. изрази и думи, които също разбуниха духовете, тук вече навлизаме на терена на юридическия език. Това, което в целия шум остана неизказано, е, че всички тези понятия и категории са насочени към тесни групи хора с основната цел да регулират правния им статут. По същество те нямат и не биха имали никакво отношение към огромния процент от населението. По-доброто масово разбиране на всички тези теми е особено нужно сега, за да се намалят безогледната политическа спекулация и насаждане на необосновани страхове, които наблюдаваме. Джендър - основополагащото понятие в този спектър - отразява социалните представи за половите роли, т.е. конструкциите, насложени над биологията. Да си даваме сметка, че повечето ни житейски избори са предопределени от възпитанието и мисленето ни, а не от биологията - това е есенцията на цивилизованото.", "date": "2018.01.04", "title": "Що е джендър и има ли почва у нас"}
{"url": "https://www.dnevnik.bg/sviat/2018/01/04/3107082_vragovete_na_iran_obmisliat_kak_da_se_vuzpolzvat_ot/", "text": "Най-яростните регионални противници на Иран - Саудитска Арабия и Израел, трескаво търсят признаци на уязвимост и неминуема промяна в техния враг след едноседмичната протестна вълна, преминала през страната. Те обаче възприеха коренно различни подходи в реакциите си на безредиците. Саудитски официални лица досега не са направили никакви официални изявления, може би поради опасения това да не се изтълкува като намеса. Израел, обратно, възприе много по-смел подход, включително и опит да се обръща директно към протестиращите в Иран. Във видео, публикувано онлайн в понеделник,  премиерът Бенямин Нетаняху  възхвали \"куража\" на протестиращите за свобода в Иран и заклейми \"жестокия режим\" там, който харчи милиарди долари, \"сеейки омраза\". \"Този режим отчаяно се опитва да сее омраза между нас, но няма да успее\", подчерта той. Иранският върховен лидер аятолах  Али Хаменей  обвини враговете на Иран, че подклаждат избухналите преди седмица протести срещу скока на цените на храните, които обхванаха десетки по-малки градове и селища из страната. Онези, които той очевидно имаше предвид - Израел, САЩ и Саудитска Арабия, са отдавнашни противници на теократичното, предвождано от духовници управление и с нетърпение очакват, а дори и подклаждат драматична промяна там. Но протестите като че ли изненадаха както иранците у дома, така и страните от региона, САЩ и европейските държави. Президентът Доналд Тръмп  обяви подкрепата си за излезлите на улицата, казвайки, че е \"време за промяна\", а американската посланичка в ООН Ники Хейли заяви, че Вашингтон иска да засили гласовете на протестиращите. Не е ясно обаче доколко чуждестранни изявления за подкрепа могат да повлияят за промяна на мнението на някого в самия Иран. отнасят се подозрително към неговата ядрена програма и са обезпокоени от програмата му за ракети с голям обсег. Саудитците се опитват почти безуспешно да предотвратят разширяването на иранското влияние и го обвиняват, че подкрепя  шиитските бунтовници в Йемен , както и че ги е снабдил с ракетите, с които те обстрелваха кралството. Израел води поредица от войни срещу  ливанската \"Хизбула\"  и  палестинската \"Хамас\"  - две организации, подкрепяни от Иран, и нанася (въздушни) удари срещу предполагаеми ирански оръжейни доставки за \"Хизбула\". Официално Саудитска Арабия като че ли заема изчаквателна позиция, като избягва да подкрепя протестиращите с изявления, които биха валидирали обвиненията на Хаменей. САЩ може би се харесват на някои сектори от иранското общество, но иранците недолюбват Саудитска Арабия заради доминиращата там ултраконсервативна сунитско-мюсюлманска интерпретация, която хули шиитите. Кралството вероятно очаква администрацията на Тръмп да поеме лидерската роля - чрез засилване на санкциите или чрез действия в ООН. Саудитски коментатори в проправителствените медии дават най-ясна представа за официалните държавни мнения за (иранските) протести. Коментар във вестник \"Ал Рияд\" в сряда отбеляза, че иранците \"искат край на режима... и нов режим, който да им даде правата да водят достоен живот, какъвто те заслужават\". Друг коментар във вестник \"Оказ\" посочва, че опитите на Иран да изнася своята революция в чужбина след 1979 г. отново са завладели умовете на шиитските духовници, управляващи страната. Абдулрахман ал Рашид - видна саудитска медийна фигура с тесни връзки с кралския двор, е по-предпазлив. В коментар на английски и арабски в просаудитски медийни сайтове той предупреждава, че \"За страните от региона, особено арабските страни, идеалният сценарий би бил режимът да не рухне, а да промени външната си политика и да прекрати агресивните си изблици\", писа той. Антиамериканските, антисаудитски и антиизраелски възгласи са съществен елемент от иранските протести. \"Смърт на САЩ\", \"Смърт на Израел\" и \"Смърт на Ал Сауд\" (визирайки управляващата династия в Рияд) са все редовно срещани лозунги на демонстрациите. Въпреки това израелският премиер Нетаняху се стреми да представи своята страна и иранския народ като естествени съюзници, разделяни единствено от управляващите клерикали в Ислямската република. В поредица от видеоклипове през миналата година той се обръщаше пряко към иранската публика. \"Когато този режим най-накрая падне, а това един ден ще стане, иранците и израелците ще бъдат отново големи приятели. Желая на иранския народ успех в благородния му стремеж към свобода\", каза той в последното видео. То бе предадено на английски със субтитри на фарси и бе качено на социалните медийни сайтове на израелското правителство, адресирани към Иран. Говорителят на Нетаняху Давид Кейс каза, че \"много иранци\" гледат премиерските видеообръщения на фарси. Според него масовата посещаемост на различните социални медийни сайтове на премиера говори за \"много по-дълбока тенденция\". Но Меир Джаведанфар - роден в Иран лектор по иранска проблематика в Интердисциплинарния център - израелски колеж, отбеляза, че това въздействие е минимално. \"Повечето хора в Иран не обръщат внимание\" на тези обръщения, каза той. /БТА", "date": "2018.01.04", "title": "Враговете на Иран обмислят как да се възползват от протестите"}
{"url": "https://www.dnevnik.bg/sport/2018/01/04/3107060_torino_uvolni_trenyora_sinisha_mihailovich/", "text": "Старши треньорът на \"Торино\" Синиша Михайлович беше уволнен от поста, обявиха от италианския клуб. Сръбският специалист преустановява работа след 18 месеца начело на \"биковете\", а раздялата идва ден след отпадането на тима от  \"Ювентус\" на четвъртфиналите в турнира за Купата на Италия . \"Торино\" е шестият клуб в Италия, който Михайлович води в кариерата си като старши треньор. След двегодишен престой като асистент в \"Интер\" през 2008 г. той поема \"Болоня\". Най-добрият играч на Югославия за 1999 г. води още \"Катания\", \"Фиорентина\", националния отбор на Сърбия, \"Сампдория\" и \"Милан\". Михайлович застана начело на \"Торино\" на 25 май 2016 г. и изведе тима в 63 мача във всички турнири. В тях сръбският специалист записа по 23 победи и равенства, както и 17 загуби. \"Биковете\" се намират на десето място в Серия А с 25 точки след 19 кръга. Отборът има само една победа в последните си пет двубоя във всички турнири. Двубоят с \"Ювентус\" се оказа последен за треньора. Той завърши злощастно за него, след като Михайлович беше изгонен от рефера Даниеле Довери заради бурни протести. Михайлович претендираше бурно за нарушение срещу негов играч след гола на Марио Манджукич в 67-ата минута. При попадението футболистите на \"Торино\" спряха да играят с искания за фаул на Сами Кедира срещу Акуа. ", "date": "2018.01.04", "title": "\"Торино\" уволни треньора Синиша Михайлович"}
{"url": "https://www.dnevnik.bg/biznes/2018/01/04/3107028_kabelni_operatori_preduprediha_che_moje_da_sprat/", "text": "Кабелни оператори от страната се оплакаха, че каналите на \"Нова броудкастинг груп\" може да бъдат спрени от мрежите им заради поискано голямо увеличение на цената от страна на медийната компания. От Националното сдружение на малките и средните кабелни оператори (НСМСКО) съобщиха, че от два месеца водят неуспешни преговори, а компанията е поискала увеличение с 60% на цената за разпространение на програмите ѝ. В писмо до медиите от сдружението определят поисканото увеличение като \"ценови диктат\" и посочват, че не могат да го приемат, защото това би означавало да повишат цените за своите клиенти. Потърсени за коментар, от \"Нова броудкастинг груп\" казаха, че преговорите с операторите са индивидуални и строго конфиденциални. \"Можем само да потвърдим, че изнесената в публичното пространство информация за драстично увеличение на цените е чисто спекулативна и не отговоря на истината\", се казва в позиция на компанията Същевременно кабелните оператори съобщиха, че заради липсата на напредък по преговорите \"Нова броудкастинг груп\" е поискала от тях да спрат разпространението на програмите ѝ от началото на 2018 г. Към момента това все още не е направено, каза пред \"Дневник\" изпълнителният директор на НСМСКО Валентин Георгиев. По думите му проблемът ще засегне десетки хиляди клиенти в градовете София, Пловдив, Варна, Бургас, Русе, Благоевград, Плевен, Велико Търново, Враца, Ямбол, Ботевград, Монтана, Видин и Свищов. Георгиев обвини \"Нова броудкастинг груп\", че води \"агресивна политика към определени кабелни оператори\", тъй като компанията предлагала различни цени на различните фирми. От медийната компания отказаха да отговорят на въпроса на \"Дневник\" дали са искали оператори да преустановят излъчването на програмите им и откога следва да стане това. Посочиха единствено, че имат търговски договорки с над 90% от операторите на пазара. \"Държим твърдо на политиката да работим с партньорите си само след подписан договор като една от мерките срещу пиратството на съдържание в България\", се казва в позицията.", "date": "2018.01.04", "title": "Кабелни оператори предупредиха, че може да спрат програмите на \"Нова броудкастинг груп\""}
{"url": "https://www.dnevnik.bg/bulgaria/2018/01/04/3107216_deputatut_ot_bsp_manol_genov_otiva_na_sud_za_kupuvane/", "text": "Софийската градска прокуратура (СГП) внесе в Софийския градски съд (СГС) обвинителен акт срещу депутата  Манол Генов от БСП  и Николай Христев, на когото той дал пари за купуване на гласове, става известно от  съобщение  на сайта на прокуратурата. В края на юни Генов сам се отказа от имунитета си , след като  главният прокурор внесе искане  в Народното събрание за снемане на депутатската му защита. Генов е обвинен за това, че на неустановена дата преди предсрочните парламентарни избори в средата на март 2017 г. в Асеновград е предоставил имотна облага (парична сума в размер на 100 лв., първоначално се твърдеше за 25 лева) на свидетел. Сумата е била предадена на свидетеля чрез обвиняемия Христев и друго лице, за да бъде дадена на жители на град Асеновград с цел да бъдат склонени да упражнят избирателните си права в полза на Манол Генов като кандидат за народен представител - престъпление по чл.167, ал.4, пр.2, във вр. с ал.2, пр.2 от НК. Николай Христев е обвинен за това, че в периода от неустановена дата в средата на март 2017 г. до 25 март 2017 г. в гр. Асеновград при условията на продължавано престъпление с 2 деяния предоставил имотна облага (парична сума с общ размер 900 лв.) на две различни лица от гр. Асеновград, за да бъде дадена на другиго – жители на гр. Асеновград, с цел да бъдат склонени да упражнят избирателните си права в полза на Манол Генов като кандидат за народен представител. Първото деяние е извършено на неустановена дата през март 2017 г. и предоставената сума е в размер на 500 лв., а второто на 25 март 2017 г., като предоставената сума е в размер на 400 лв. - престъпление по чл.167, ал.4, пр.2, във вр. с ал.2, пр.2, във вр. с чл.26, ал.1 от НК.", "date": "2018.01.04", "title": "Депутатът от БСП Манол Генов отива на съд за купуване на гласове за 100 лева"}
{"url": "https://www.dnevnik.bg/sviat/2018/01/04/3107224_pregovorite_za_shiroka_koaliciia_v_germaniia_shte/", "text": "Консерваторите на  Ангела Меркел  и социалдемократите са се съгласили да наложат \"затъмнение\" на медиите по време на  коалиционните си преговори  идната седмица. Това съобщи сп. \"Шпигел\", цитирано от агениця \"Ройтерс\". Още една  широка коалиция  е най-добрия шанс на Меркел да си осигури четвърти мандат като канцлер, след като преговорите ѝ с две по-малки партии се провалиха. Тогава вината бе хвърлена върху политиците, изнасяли информация от срещите на християндемократите, Зелените и либералите. Сега Меркел, лидерът на сестринската ѝ партия  Хорст Зеехофер  и председателят на СПД  Мартин Шулц  са се уговорили преговарящите да не дават интервюта и да не се появяват в телевизионни предавания по време на срещите. Те трябва да започнат в неделя и засега ще се обсъжда  дали е възможна коалиция . Членовете на лявата партия ще имат възможност да гласуват на 21 януари за или против евентуалното общо управление. Християнсоциалният съюз (ХСС), сестринската партия на християндемократите на Меркел, предупреди СПД да не прекаляват с исканията си. Това бе послание към избирателите, че компромиси по имиграционната политика и други деликатни въпроси няма да има. \"Искаме тази коалиция, каза Хорст Зеехофер. Проектът може да успее, ако потенциалните ни партньори не поискат прекалено много.\"", "date": "2018.01.04", "title": "Преговорите за широка коалиция в Германия ще преминат под \"затъмнение\" за медиите"}
{"url": "https://www.dnevnik.bg/sport/2018/01/04/3107228_kris_frum_sgreshi_i_zaslujava_nakazanie_kaza_greg/", "text": "Легендарният американски колоездач и трикратен шампион от \"Тур дьо Франс\"  Грег Льомонд  смята, че Крис Фрум заслужава наказание заради положителната си проба за салбутамол. В края на 2017 г. победителят от Тура и \"Вуелта Испания\" за миналата година  беше уличен с двойно по-голямо от разрешеното количество . Пробата на Фрум е след 18-ия етап във \"Вуелта\", но засега не подлежи на наказание, след като веществото салбутамол не изисква временно спиране на правата, докато трае разследване. \"Твърденията, че салбутамолът не подобрява представянето на колоездача, не са верни. Ако той се приема орално или чрез инжекция, действа като анаболен стероид, подобен на кленбутерол. А както знаете преди няколко години Алберто Контадор даде положителна проба за това вещество\", каза Льомонд пред \"Таймс\". Според американеца отговорността е изцяло на  Крис Фрум , \"защото всеки спортист трябва да знае какво приема в тялото си\". \"Досега не бях чувал толкова смешни обяснения, както тези на \"Скай\" и Фрум. Аз не вярвам в това, че е имало дехидратация. Истината е следната: той нарушава правилата и трябва да си понесе последствията, веднага\", добави трикратният шампион в Тура. Льомонд, който през годините си е спечелил много врагове, защото не се притеснява да задава неудобни въпроси, разкритикува директора на \"Скай\" сър Дейв Брейлсфорд. \"Не вярвам на Брейлсфорд, не вярвам и на обясненията за революционни научни подходи и думите на всички в \"Скай\". Съмненията около тях станаха прекалено много – пробата на Фрум, коментарите от Шейн Сътън (бивш треньор, уволнен от \"Скай\" - бел. ред.), мистериозният пакет на Брадли Уигинс. Историята е показала, че когато нещо е прекалено хубаво, за да е истина, то обикновено не е истина\", завърши Льомонд. Случая с Фрум коментира и друг легендарен победител  - Ланс Армстронг . Седемкратният шампион, чийто титли бяха отнети, не нападна британеца: \"Има нещо нередно около начина, по който се разкри. Просто последователността от събитията не ми се струва правдоподобна. Но не се опитвам да съдя дали е правилно или не\", каза Армстронг.", "date": "2018.01.04", "title": "Крис Фрум сгреши и заслужава наказание, каза Грег Льомонд"}
{"url": "https://www.dnevnik.bg/zelen/2018/01/04/3107187_sled_bansko_valeri_simeonov_shte_razviva_i_desetki/", "text": "Вицепремиерът по икономическата политика Валери Симеонов подготвя стратегия за развитието на планинския туризъм, в която по примера на последните решения за Банско ще предложи отпушването на други места, между които Гела, Перелик, Чепеларе, Юндола, Ком, Берковица, Беклемето, Троян, Пършевица и други. Това съобщи вицепремиерът в интервю за Би Ти Ви. \"Отпушването на този курорт и на други места с перфектни възможности за зимен туризъм подпомага и икономиката\", каза Симеонов. Той очаква нови протести - \"бомби\" от, по думите му, \"паркетни\" еколози\" срещу предстоящи промени в нормативната уредба за \"Рила буфер\" и Странджа, където ограниченията сега били \"драконовски\" и така се саботирала печеливша държавна политика. Вицепремиерът заяви, че ще внесе наново в Министерския съвет за одобрение промени в концесионния договор за ски зоната в Банско, неприети от министрите на последното за 2017 г. заседание.  Симеонов нарече протестите на природозащитниците платени отвън и политически, защото били подкрепени от  извънпарламентарни партии .  \"Те не протестират против лифта, а против това тази фирма да го прави\", коментира той. Все пак допусна, че сред протестиращите има и \"увлечени и подведени\" млади хора, с чиито чисти помисли се извършвала манипулация. Като аргумент в полза на строителството на втори лифт над Банско той изтъкна и количествен критерий - от общо 4000 становища три четвърти били в полза на новото съоръжение, а само една четвърт против. Вицепремиерът се възмути и от това, че природозащитниците не са реагирали на други нарушения в райна - разораване на планината с АТВ-та и отстрел на диви кози от бракониери.", "date": "2018.01.04", "title": "След Банско Валери Симеонов ще развива и десетки други ски курорти"}
{"url": "https://www.dnevnik.bg/photos/2018/01/04/3106832_fotogaleriia_svetovnite_snimki_na_denia_-_4_ianuari/", "text": "Момент квалификационния кръг на 66-тия турнир по ски скокове в Инсбрук, Австрия", "date": "2018.01.04", "title": "Фотогалерия: Световните снимки на деня - 4 януари"}
{"url": "https://www.dnevnik.bg/sport/2018/01/04/3107335_barselona_ne_uspia_da_pobedi_selta_za_kupata_pri/", "text": "Рекордната покупка на \"Барселона\" Усман Дембеле се завърна в игра след четири месеца отсъствие заради контузия. 20-годишният французин влезе като резерва при равенство 1:1 със \"Селта\" (1:1) в първи мач от осминафиналите за Купата на краля. Нападателят, за когото \"Барселона\" плати 105 милиона евро на \"Борусия\" (Дортмунд) през лятото, се появи на терена в 71-ата минута. Той замени автора на гола за каталунците в този мач Хосе Арнаис. Дембеле не беше играл от 16 септември, когато получи разкъсване на сухожилие в бедрото на левия крак в един от първите си двубои за \"Барселона\". Той имаше една възможност да отбележи победен гол срещу \"Селта\", но трябваше да стреля от малък ъгъл и вратарят спаси удара му. Старши треньорът на \"Барселона\" Ернесто Валверде очаквано даде почивка на по-голямата част от своите титуляри. Лионел Меси, Луис Суарес и Андрес Иниеста изобщо не попаднаха в групата, а на пейката останаха Марк Андре тер Стеген, Иван Ракитич, Жорди Алба и Сержи Роберто. В стартовия състав на каталунците бяха Яспер Силесен, Жерар Пике, Томас Вермаелен, Лука Дин, Нелсон Семедо, Серхио Бускетс, Андре Гомес, Паулиньо, Денис Суарес, Алейш Видал и Арнаис. Арнаис откри резултата в 15-ата минута след отлична контраатака, преминала през Суарес и Гомес. Нападателят, който беше привлечен от \"Валядолид\" през лятото, се разписа във втори пореден двубой за Купата на краля в общо третия си мач с екипа на \"Барселона\". В 31-ата минута \"Селта\" изравни след голямо разбъркване пред вратата на Силесен. Първо се стигна до блокиран удар, а след това до втори изстрел, който срещна гредата и се отби в тялото на холандския страж. В крайна сметка топката стигна до Пионе Систо и той отбеляза с мощен шут. В началото на второто полувреме \"Барселона\" няколко пъти беше много близо до второ попадение. Арнаис и Суарес пропуснаха добри възможности, а страхотен изстрел на Бускетс разтресе напречната греда. \"Селта\" на свой ред имаше шанс да стигне до обрат след удар на Емре Мор, който профуча покрай вратата. В добавеното време гредата за втори път спаси домакините след изстрел на Сержи Роберто. Реваншът на \"Камп ноу\" е на 11 януари.", "date": "2018.01.04", "title": "\"Барселона\" не успя да победи \"Селта\" за купата при завръщането на Дембеле"}
