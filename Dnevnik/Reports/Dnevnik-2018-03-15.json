{"url": "https://www.dnevnik.bg/sport/2018/03/15/3147530_arsenal_eliminira_milan_sled_obrat_i_sporna_duzpa/", "text": "С втора победа, дошла след обрат на своя \"Емиратс\", \"Арсенал\" пречупи \"Милан\" и го отстрани от Лига Европа. \"Артилеристите\" се класираха за четвъртфиналите в турнира, след като спечелиха с 3:1 и с общ резултат 5:1 от двете срещи надделяха в дербито на този етап от надпреварата. Двубоят на \"Емиратс\" оправда очакванията и беше динамичен, и интересен. \"Арсенал\" пък спази традицията задължително да продължава напред в директна елиминация, когато води с два или повече гола след първия мач. Хакан Чалханоглу изведе \"Милан\" напред в 35-ата минута, но Дани Уелбек изравни четири минути по-късно след спорна дузпа. Английският национал вкара първия си гол в европейските турнири от октомври 2014 г. След почивката \"Арсенал\" стигна до успеха след грешка на 19-годишния вратар на \"Милан\" Джанлуиджи Донарума. Той не се намеси добре при изстрел на Гранит Джака, а крайното 3:1 оформи Уелбек с второто си попадение. Ударът за италианците е сериозен, след като тимът не беше губил в 13 поредни двубоя, преди да се срещне с \"Арсенал\". Срещу \"артилеристите\" обаче седемкратният европейски шампион загуби два пъти в рамките на една седмица и показа големи пропуски в защита. \"Арсенал\" пък се класира сред осемте най-добри в турнира и продължава да мечтае за крайния триумф, с който да спаси сезона и да достигне до трофей. \"Милан\" започна много активно и можеше да открие резултата още в 50-ата секунда. Андре Силва получи отлична възможност, но от няколко метра стреля встрани от вратата. Началото на гостите показа ясно, че срещата няма да бъде никак лесна за футболистите на Арсен Венгер. \"Росонерите\" показаха голямо желание и много хъс, но въпреки това чистите голови положения за тях се брояха на пръстите на едната ръка. Дори принудителната смяна в \"Арсенал\", когато капитанът Лоран Косчелни беше заменен, не успя да помогне на италианците. Първата част си отиваше към нулево, когато двата отбора избухнаха в заключителните 10 минути. Халфът на \"Милан\" Хакан Чалханоглу получи празно пространство на около 25 метра от голлинията и без да се замисля стреля, а топката влетя в мрежата на \"Арсенал\" – 0:1. \"Милан\" поведе, но не успя да се възползва от психологическото предимство и да се оттегли на почивката с гол аванс. Само четири минути след попадението на Чалханоглу \"артилеристите\" изравниха, не и без помощта на рефера Йонас Ериксон. Той отсъди спорна дузпа за контакт между Рикардо Родригес и Дани Уелбек. Нападателят на \"Арсенал\" застана зад топката и вкара в долния десен ъгъл на Донарума. За капак минута след изравнителния гол имаше ситуация за дузпа и в наказателното поле на \"Арсенал\". Топката срещна ръката на резервата Калъм Чембърс, но съдията от Швеция прецени, че нарушение няма, През втората част \"Милан\" беше още по-активен и натисна домакините, но отново нямаше толкова голови положения на сметката си. Дженаро Гатузо опита да промени това с пускането Никола Калинич и хърватинът беше близо до гол още с първото си докосване до топката. Ударът с глава на хърватина обаче беше прекалено слаб. Точно, когато изглеждаше, че \"Милан\" започва да държи инициативата \"Арсенал\" вкара втори гол, с който обезсмисли остатъка от двубоя. В 71-ата минута Гранит Джака стреля силно от около 25 метра, Донарума се намеси доста неадекватно, а топката се плъзна по ръкавиците му и влетя отново в мрежата. Вторият гол успокои \"артилеристите\" и те започнаха да действат с много по-голямо самочувствие. Арсен Венгер също направи две промени, с които уплътни халфовата линия, за да затвори празните пространства. Това пък накара \"Милан\" да излезе по-напред и автоматично даде шансове на домакините да контраатакуват. Четири минути преди края на редовното време \"артилеристите\" вкараха трети гол, реализиран от Дани Уелбек. Нападателят се разписа с глава след кратко разбъркване и грешка на италианската защита.", "date": "2018.03.15", "title": "\"Арсенал\" елиминира \"Милан\" след обрат и спорна дузпа"}
{"url": "https://www.dnevnik.bg/zdrave/2018/03/15/3147284_shofyorite_zaduljitelno_da_se_izsledvat_za_sunna/", "text": "На шофьорите, и особено професионалните шофьори на тежкотоварни превозни средства, задължително да се прави изследване за обструктивна сънна апнея, а при тези, при които се открие, държавата да поема терапията, както е в почти всички останали европейски държави. За това настоява Българското дружество по сомнология и представители на пациентски организации по повод утрешния Световен ден на съня, 16 март. Между 10 и 30% от катастрофите по пътищата се дължат на заспиването на шофьора, но това трудно се доказва в статистиката на МВР, която стандартно посочва като причини просто висока или несъобразена скорост, коментираха специалистите и представители на автомобилни сдружения по време на пресконференция днес. За последните осем години ранените в катастрофи в България са над 56 хиляди и броят им расте, а загиналите са близо 5400, обобщиха от пациентската организация \"Заедно с теб\". Според световната тенденция засегнатите от сънна апнея в България вероятно са около 200 хил. мъже и 150 хил. жени над 50-годишна възраст. Терапията е ефективна и в почти всички европейски държави се покрива от държавните здравни фондове, но изисква да се обърне внимание на състоянието, коментираха специалистите. Призоваха хората, които имат повишена сънливост през деня, да се консултират със сомнолог. Обструктивната сънна апнея е сериозно заболяване, което оказва влияние директно върху качеството на живот, предупредиха още лекарите. Характеризира се с периодично намаляване или спиране на въздуха през носа или устата по време на сън.", "date": "2018.03.15", "title": "Шофьорите да се изследват за сънна апнея и терапията да се плаща от държавата, искат специалисти"}
{"url": "https://www.dnevnik.bg/photos/2018/03/15/3147274_fotogaleriia_vasil_bojkov_pokazva_putia_na_argonavtite/", "text": "Изложбата \"Златното руно. Пътят на Аргонавтите\" в Националната галерия, която се открива утре включва 62 експоната от колекцията на бизнесмена Васил Божков. Сред експонатите са златни и сребърни източни съдове, ритони, червенофигурни вази с изображения на светилището в Делфи, ритуални сребърни позлатени съдове, погребални дарове, обредни сервизи.Сребърно блюдо с конник, ловуващ мечка 360-340 г. пр. Хр. (на снимката)", "date": "2018.03.15", "title": "Фотогалерия: Васил Божков показва пътя на аргонавтите с нова изложба"}
{"url": "https://www.dnevnik.bg/sviat/2018/03/15/3147275_sauditska_arabiia_shte_suzdade_iadrena_bomba_ako_iran/", "text": "Саудитска Арабия ще създаде собствена ядрена бомба, ако Иран го направи, каза престолонаследникът на страната принц Мохамед бин Салман за телевизия Си Би Ес. В откъси от интервю, което ще бъде излъчено в неделя, той обяснява, че страната му \"не иска да се сдобива с атомна бомба\". \"Но несъмнено, ако Иран разработи ядрена бомба, ще последваме и ние възможно най-скоро\", каза той. Думите на младия престолонаследник събуждат притеснения за възможна ядрена надпревара в региона, където вече има достатъчно конфликти, отбелязва \"Ройтерс\". Мохамед бин Салман, който е и министър на отбраната, каза миналата година, че кралството ще гарантира, че всяка бъдеща схватка между двете страни \"ще се случи в Иран\". Рияд също така критикува ядрената сделка на шестте световни сили с Иран, заради която санкциите срещу ислямската република отпаднаха, а в замяна тя се ангажира да спре ядрената си програма. За саудитски атомен арсенал (страната формално не е сред ядрените държави) международните издания говорят от години, като според Би Би Си уахабитското кралство  държи такава бомба  в Пакистан. През октомври 2013 г. бивш служител на израелското разузнаване каза, че ако Иран се сдобие с бомба, Саудитска Арабия няма да чака и месец, защото е платила за своя бомба, и просто ще отиде в Пакистан и \"ще донесе това, което трябва да донесе\". Израел, който вече е отправял подобни коментари за възможността Иран да се сдобие с ядрено оръжие, от години нито потвърждава, нито отрича, че има такъв арсенал, макар някои експерти да допускат, че може да е единствената ядрена държава в Близкия изток. За разлика от Саудитска Арабия обаче той не е част от Договора за неразпространение на ядрени оръжия.  Използването на ядрена енергия за мирни цели е междувременно част от план за реформа, ръководен от принц Мохамед бин Салман, който трябва да намали зависимостта на страната от петрола, а за изграждането на първите два реактора там се надпреварват компании от САЩ, Южна Корея, Русия, Франция и Китай.", "date": "2018.03.15", "title": "Саудитска Арабия ще създаде ядрена бомба, ако Иран го направи, обяви престолонаследникът"}
{"url": "https://www.dnevnik.bg/sport/2018/03/15/3147276_anglichanite_biaha_predupredeni_da_se_paziat_ot/", "text": "Засилващото се напрежение между Великобритания и Русия доведе до нови последствия, свързани с предстоящото световно първенство по футбол. Английските фенове, които ще подкрепят на място отбора през лятото, бяха посъветвани от властите в страната си да са бдителни за \"антибритански нападения\". Призивът към всички британци, пътуващи за Русия - независимо дали като туристи или по работа, е да избягват да коментират политическото положение. Министърът на външните работи на Великобритания Борис Джонсън каза пред Би Би Си 5: \"Русия е прекрасна страна. Не искам да виждам разразяване на русофобия. Нашето противоречие е с Кремъл.\" Според него засега не стои на дневен ред въпросът дали  Англия да бойкотира световното по футбол . \"Плановете ни са Англия да отиде\", посочи министърът. Първият мач на отбора е срещу Тунис във Волгоград след три месеца. По време на Евро 2016 във Франция имаше тежки сблъсъци между английски и руски фенове в Марсилия. Министрите от британското правителство и членовете на кралското семейство обаче  няма да присъстват на световното първенство , обяви премиерът Тереза Мей. Те ще бойкотират турнира заради опита за убийство на бившия двоен агент Сергей Скрипал и дъщеря му Юлия. В понеделник Мей обвини Русия , че стои зад покушението с нервнопаралитично вещество. Британският премиер заяви, че според лабораторния анализ използваното вещество е разработено в Русия за военни цели и е \"много вероятно\" руската държава да е отговорна за случая. ", "date": "2018.03.15", "title": "Англичаните бяха предупредени да се пазят от \"антибритански нападения\" на световното в Русия"}
{"url": "https://www.dnevnik.bg/bulgaria/2018/03/15/3147311_atlanticheskiiat_suvet_predupredi_za_neizgodni_klauzi/", "text": "Атлантическият съвет в България предупреждава за нарушения в процедурата на Министерството на отбраната, която води към подписване на договор за ремонт на старите изтребители МиГ-29 в Русия. Според организацията, която обединява военни специалисти и общественици, \"много от текстовете и промените в хода на процедурата оставят сериозни съмнения за уговорки между двете страни.\" В позицията се напомня, че процедурата за избор на компания за поддръжка на изтребителите беше открита с решение на министъра на отбраната Красимир Каракачанов на 6 декември 2017 г., но беше обжалвана. От публикувания пакет с документи е видно, че на 15 и 16 февруари са проведени преговори с РСК \"МиГ\". Въз основа на тях със свое решение от 6 март 2018 г. министърът на отбраната окончателно определя като изпълнител РСК \"МиГ\". Така с решението си от 6 март министърът на практика открива нова процедура, отделна от обжалваната, е становището на съвета. Негови експерти са анализирали детайлно документацията и са установили противоречиви клаузи както по предмета на споразумението, така и при сроковете и мястото на изпълнението, цените и неустойките. Тези клаузи правят рамковото споразумение неработещо и неизбежно ще доведат до неговото прекратяване след сериозна загуба на финансови средства и без да бъде постигнат желаният резултат, предупреждава Атлантическият съвет. Стойността на договора е разделена на две части - минимална и максимална (41.1 млн. лв. и 81.5 млн. лв.), което пък позволява на министъра да го сключи без одобрението на правителството, каквото се изисква само за сделки над 50 млн. лв. Минималната дава възможност на министъра на отбраната да действа по свое усмотрение и воден от собствената си преценка, се казва в декларацията. В нея се призовава премиерът Борисов да осъществи своите управленски функции по отношение на състоянието и модернизацията на Българската армия.\" Съветът смята, че е неразумно и опасно за националната сигурност бойната техника да се ремонтира в Русия, която води хибридна война срещу НАТО и ЕС, включително и против България. Позицията е изпратена до всички държавни институции и за информация до правителствата на съюзните държави на България в НАТО и ЕС, на страни партньори от Черноморския регион и Западните Балкани, чрез посолствата им в София, както и до Европейската комисия, до Главната квартира на НАТО.", "date": "2018.03.15", "title": "Атлантическият съвет видя неизгодни клаузи в поръчката към Русия за ремонт на МиГ-овете"}
{"url": "https://www.dnevnik.bg/sviat/2018/03/15/3147314_sasht_sankcioniraha_fsb_fabrikata_za_trolove_i/", "text": "Съединените щати обявиха нови санкции срещу 19 души и 5 организации заради президентските избори през 2016 г. и предполагаемата руска намеса в тях, както и случаи на кибератаки във времето преди вота. Това обяви американското Министерство на финансите в  съобщение, публикувано днес . Това е най-мащабното действие на американските власти срещу Москва, откакто президентът Доналд Тръмп пое поста, отбелязва \"Ню Йорк таймс\". Според министерството те се определят като \"част от по-мащабно усилие за отговор на сегашната злонамерена атака, идваща от Русия.\" Санкциите означават, че засегнатите няма да могат да пътуват до Съединените щати, активите им в страната ще бъдат замразени, а американски граждани и компании няма да могат да имат бизнес отношения с тях. Познати лица Сред санкционираните е Агенцията за интернет изследвания - т.нар. \"Фабрика за тролове\", свързвана с опити за повлияване на американското обществено мнение чрез множество фалшиви профили и новини в социалните мрежи във времето преди вота. Нови санкции се налагат и на разузнавателната Федерална служба за сигурност (ФСБ), на военното разузнаване (ГРУ) и на шестима души, които работят за него, продължава съобщението. Министерството отбелязва, че смята да наложи нови мерки на представители на руското правителство и олигарси заради \"дестабилизиращата им дейност\", без да навлиза в подробности. Известният като  Готвача на Путин  и свързван с дейността на частни военни компании бизнесмен Евгений Пригожин  вече е в един списък на санкционирани  заради кризата в Украйна. Миналия месец срещу него беше повдигнато и обвинение от специалния прокурор Робърт Мюлър, който разследва твърденията за руска намеса в изборите. В списъка е и Мария Бовда, известна според американските власти с работата си по проект за манипулиране на политическия живот във външни страни, както и заместника ѝ Роберт Бовда. Под санкции попадат и  останалите имена в обвинителния акт  на Мюлър. Руски правителствени хакери също така са атакували множество сектори като американската инфраструктура, енергетика, ядрена енергия, водоснабдяване и производство от март 2016 насетне, смята още министерството. \"Администрацията се изправя срещу зловредна руска киберактивност, включително опита за намеса в американските избори, кибератаки и нападения срещу критична инфраструктура.\" Сред атаките, за които става дума, е и известната като NotPetya, причинила милиарди долари загуби в САЩ, Европа и Азия. В края на януари САЩ публикуваха  списък с над 200 имена на хора , които могат да бъдат санкционирани заради предполагаемата руска намеса в изборите. Пълният списък Санкционирани физически лица:  (свързан с ГРУ), (свързан с Агенцията за интернет изследвания, АИИ), (свързана с АИИ),  (свързана с АИИ),  (свързан с АИИ)  (свързан с АИИ) (свързан с АИИ)  (свързана с АИИ)  (свързана с АИИ)  (свързан с ГРУ) (свързан с АИИ)  (свързан с АИИ) (свързан с АИИ) (свързан с АИИ) 2. Добавени юридически лица (известна още като \"Азимут\", \"Главсет\", \"Медиасинтез\", \"Миксинфо\", \"Новинфо\"), базирана в Санкт Петербург 3. Коригиране на списъка на вече санкционирани  (първи зам.-директор на ГРУ)  (една от най-известните фирми на Пригожин, през нея са минавали част от плащанията за АИИ)  ООО  (зам.-директор на ГРУ) (директор на ГРУ, свързан с АИИ) (първи зам.-директор на ГРУ, свързан с АИИ) (свързан с АИИ)", "date": "2018.03.15", "title": "САЩ санкционираха спецслужбите, \"Фабриката за тролове\" и Готвача на Путин за намеса в изборите през 2016 г."}
{"url": "https://www.dnevnik.bg/video/novinite_na_bnt/2018/03/15/3147339_video_drugite_novini/", "text": "Нови изисквания за професори и доценти Награда в памет на Крикор Азарян ", "date": "2018.03.15", "title": "Видео: Другите новини"}
{"url": "https://www.dnevnik.bg/bulgaria/2018/03/15/3147388_voenniiat_sud_opravda_gen_shivikov_sled_kato_dva_puti/", "text": "Софийският военен съд оправда генерал Димитър Шивиков - обвинен в присвояване и документно престъпление, по така нареченото \"афганистанско дело\". Решението не е окончателно и подлежи на протест, предаде БНР. Шивиков бе обвинен за присвояване на имущество за малко над 10 хил. лв. през 2010 г., когато бе командир на българския контингент в Афганистан. Според прокуратурата той докарал в София и присвоил одеяла, якета, зимни комплекти, спортни екипи и др. Те били предназначени от ISAF като безвъзмездна помощ за \"печелене симпатиите\" на местното население. Вместо това от държавното обвинение претендират, че Шивиков наредил част от помощта да бъде върната в България с военен полет заедно със служебното имущество на армията. \"Твърде много ми костваше това дело през последните 2 години. Развих диабет, бе прекратена военната ми кариера, която се развиваше много добре\", коментира вече бившият генерал пред националното радио. \"Очаквам положително развитие и по другите повдигнати ми обвинения – за безвъзмездния труд на военнослужещи в мой апартамент и за предоставянето на военния духов оркестър за честванията на Левски и Ботев в Карлово и Калофер\", каза още Шивиков. През март миналата година се разбра, че процесът срещу бившия генерал е прекратен от съда за втори път, а обвинителният акт е върнат на прокуратурата. Повече за мотивите на съда за двете връщания на делото вижте  тук . На местните избори през 2015 г. той се кандидатира за кмет на Карлово. Прокуратурата обяви, че го разследва именно тогава. Шивиков бе издигнат от инициативен комитет, но загуби изборите от кандидата на десницата и действащ градоначалник тогава Емил Кабаиванов. През 2017 г. бившият вече генерал беше посочен и като  кандидат за депутат от БСП  за предсрочните парламентарни избори. Само няколко дни след номинацията му от левицата прецениха, че делата, които се водят срещу него, не му позволяват да вземе активно участие в предизборната кампания, и се отказаха да го включат в листите си.", "date": "2018.03.15", "title": "Военният съд оправда ген. Шивиков, след като два пъти връща делото на прокуратурата"}
{"url": "https://www.dnevnik.bg/sport/2018/03/15/3147403_s_chista_strelba_anev_zavurshi_25-i_v_sprinta_v/", "text": "Красимир Анев завърши 25-и в първия старт от предпоследния кръг в Световната купа по биатлон. 30-годишният българин не направи нито една грешка в стрелбата, но слабо ски бягане му попречи да запише по-добро класиране в спринта в Холменколен. Анев завърши с изоставане от 1:11.2 мин. от победителя Хенрик Лабе-Лунд. 31-годишният норвежецът направи страхотно състезание и изпревари фаворитите Йоханес Бьо и Мартен Фуркад, за да стигне до първата си победа в Световната купа. Лабе-Лунд свали всичките десет мишени и измина 7.5-километровата дистанция за 26:10.3 минути. Бьо допусна една грешка във втората си стрелба, но въпреки това излезе с най-добро време преди последната обиколка - с 1.1 сек. пред сънародника си. Лабе-Лунд обаче изненада всички с изключително бягане в последната обиколка и завърши с 6.1 сек. пред олимпийския шампион в индивидуалното. Носителят на Световната купа в предишните шест сезона Мартен Фуркад остана трети с пасив от 6.9 сек. В преследването в събота освен Анев ще участва още един българин - Владимир Илиев. Европейският шампион в спринта от 2017 г. направи три грешки в стрелбата и завърши 54-и с изоставане от 2:12.8 мин. от победителя. Антон Синапов е 67-и с две грешки и пасив от 2:22.3 мин., а Димитър Герджиков не стартира. Фуркад и Бьо продължават оспорваната си битка за големия кристален глобус. Четири състезания преди края на сезона французинът води в генералното класиране с 936 точки, а норвежецът е втори с 899. Далеч назад на трета позиция е руснакът Антон Шипулин с 591 точки. В класирането за малката световна купа в спринта начело е Бьо с 301 точки, следван от Фуркад с 276. Двамата ще разделят и останалите трофеи. В преследването води Фуркад с 276 точки и аванс от 14 точки пред Бьо. В масовия старт французинът е лидер с 228 точки, а норвежецът е втори със 174. Двамата вече поделиха един трофей - в индивидуалното на 20 км, след като завършиха с по една победа и едно трето място в двете състезания в дисциплината през този сезон.", "date": "2018.03.15", "title": "С чиста стрелба Анев завърши 25-и в спринта в Холменколен"}
{"url": "https://www.dnevnik.bg/evropa/2018/03/15/3147379_borisov_celta_na_sreshtata_s_erdogan_vuv_varna_e_da/", "text": "Срещата с турския президент Реджеп Ердоган  във Варна на 26 март  има една-единствена цел и тя е запазването на споразумението за мигрантите. Това заяви премиерът Бойко Борисов по време на съвместна пресконференция с австрийския канцлер Себастиан Курц в София. Курц благодари за силното представяне на България при председателството на ЕС. \"Радвам се, че можем съвместно да продължим работата по много от приоритетите на председателството. Имаме много подобно отношение към важните за ЕС въпроси и ще използваме нашето председателство да направим Европа по-силна, да работим повече по големите въпроси и малките въпроси да оставим на отделните държави членки и на регионите\", подчерта Курц. \"На едно мнение сме, че една от сериозните области, в които трябва да работим, е сигурността. Там е необходима по-голяма съвместна работа по отношение на външните граници, особено за спиране на нелегалната миграция\", допълни канцлерът. Той благодари на Борисов, че през последните години с настойчивост се е наложил да се спре мигрантската вълна до голяма степен. По темата за европейската перспектива за Западните Балкани Курц каза, че е важно за всички страните от региона да бъдат подкрепени по пътя си към Европа и това е в интерес и на държавите, които са около Западните Балкани, както България, Австрия и други. \"Радваме се, че имаме възможност да подкрепим България да бъде приета в шенгенското пространство. подчерта канцлерът. Той отбеляза, че 350 са фирмите от Австрия, които работят в България, и Австрия е сред най-важните инвеститори в България. \"Ще се радваме да поемем от вашите вещи ръце председателството и да продължим работата по него\", допълни той. Бойко Борисов подчерта, че винаги е казвал, че 2018 г. трябва да се разглежда като българско-австрийско председателство по основни теми, защото нито може да бъде завършен за шест месеца процес като Западните Балкани, нито охраната на външните граници, нито решение за Дъблинското споразумение, кохезионната политика и други. \"С нашите коалиционни партньори положихме много усилия и факт е, че всички в Европа оценяват това, което не ние, а държавата България е направила, така че всички да оценяват усилията, които сме положили. Имаме към момента каза Борисов. Той е информирал Курц, че на 26 март има една-единствена цел, която си поставя на срещата във Варна с Ердоган - да продължава да действа споразумението, \"за да може тези мигранти да останат в Турция, за което ние да си платим, но да предпазим Европа от тази мигрантска вълна\". \"Имаме еднакво разбиране за опазването на външните граници, така че европейското население да е спокойно и да покажем и своята хуманност към света, сиреч тези, които бягат от войни, да могат да минат през контролно-пропускателните пунктове, да се грижим определен период и след това да се върнат в хотспотовете в населените си места, от които са дошли... През това време дипломацията да направи всичко възможно тези войни да престанат, защото Европа се явява поемащ пасивите континент\", посочи Борисов. За Западните Балкани той коментира: \"Разбрахме се с министрите как да работим дотогава (срещата между Западните Балкани и ЕС през май в София - бел. ред.), за да можем... да направим този проект в инфраструктурата, жп линии, магистрали, дигитална инфраструктура необратим по време на нашето председателство, за да може декември месец Австрия да финишира с почти готова и необратима за Балканите като вземане на решения. Не случайно и колегите от Западните Балкани толкова много разчитат на нас със Себастиан, защото това е за да стане готов, за да може след това да продължи да се работи.\" Двамата са разговаряли по темата за газовия хъб и за доставките на газ от различни източници. \"Темата Шенген е ясна, всички виждат, че сме се справили, надяваме се да има решение\", допълни премиерът. За  многогодишната финансова рамка  Себастиан Курц коментира, че преговорите са в начална фаза и Европейската комисия трябва да направи предложение в началото на май. По думите му преговорите вероятно ще отнемат една година и Австрия като нетен платец в ЕС иска да види едно по-рационално разходване и съответно пропорционалност в разходите. ЕС ще стане по-малък след Брекзит и трябва да сме по-ефикасни в харченето, допълни той. Той подчерта, че е рано да се говори за присъединяването на Турция към ЕС. В отговор на въпрос Борисов каза, че \"Трябва малко да четем история. Няколко пъти Турция е ходила до границите с Австрия, това е била Османска империя, но векове наред ние сме били под владичество, иго, робство, както искате го наречете. И не за ден и за два. България пет века. Виждате за съжаление все повече излизам лош пророк. От няколко месеца ви казвам как ще се влошат отношенията и накрая ще стигнем до най-лошото. Светът върви главоломно към конфликт. Виждате, че политици и държави си говорят за ракети, за войни, все по-реален става страхът на хората. А не много далече от нас, на нашата граница, Турция води война. С кюрдите в Сирия, руснаците са там, американците, \"Ислямска държава\". Гинат хора и в този момент сигурно. Отношенията между лидерите стават все по-лоши. Има два варианта – която да застане срещу другата натовска армия оттатък\", подчерта премиерът. \"На Балканите многократно сме изпитали какво значи да има конфликт. Ако мислите, че ми е най-приятното нещо да организирам такива срещи, не е. Огромна разправия, труд, армия от хора се занимават с това. Имам само една-единствена цел – да продължи да работи споразумението. Само преди осем месеца на Харманли, къде ли не, палеха лагерите представете си 5, 100, 200 хиляди тука, представете си ги веднага след това и в Австрия. Затова и Меркел, и Рюте казаха - хубаво е да опитате да използвате председателството да се опитаме да нормализираме отношенията\", допълни Борисов. По думите на Себастиан Курц \"За съжаление има и други държави, в които продължават вълните от мигранти да стигат до тях и може би не се вижда в медиите, но прекалено много са нелегалните мигранти в Централна Европа. Нямаме интерес да имаме контрол между границите вътре в в Европа. Имаме интерес външните граници да се укрепени, така че в е да можем да се придържаме както са нашите ценности... Не могат тези държави сами да се справят, Европа трябва да ги подкрепи. Една Европа без граници вътре може да функционира само ако са укрепени външните граници.\" В отговор на въпрос Борисов още веднъж подчерта, че За скоростта на присъединяване на страните от Западните Балкани Борисов коментира: \"Искам веднага да ги присъединим, но не е възможно.\" По думите му те са исторически, географски, културно и всякак в Европа. \"Едните сме имали шанс по-напред да влезем, другите са изостанали по една или друга причина, особено заради разпадането на Югославия и войната в Косово.\" Всяка държава трябва да си затвори главите, но това ще отнеме една, две, три, може би повече години за някои от тях, каза той. \"А що се касае за инфраструктурните проекти, хората живеят днес, те искат днес отидат на работа, днес да правят туризъм и бизнес, така че магистралите, дигититалната инфраструктура, жп линиите, пристанищата са нужни за бизнеса и да останат и младите хора в региона, допълни той.", "date": "2018.03.15", "title": "Борисов: Целта на срещата с Ердоган във Варна е да запазим споразумението за мигрантите"}
{"url": "https://www.dnevnik.bg/evropa/zemedelie/2018/03/15/3147401_s_22_mln_evro_mladi_fermeri_shte_povishavat/", "text": "Днес започва приемът на проектни предложения за стартова помощ за млади земеделски стопани от мярката \"Развитие на стопанства и предприятия\" от Програмата за развитие на селските райони за периода (ПРСР) за периода 2014-2020 г., съобщи фонд \"Земеделие\".", "date": "2018.03.15", "title": "С 22 млн. евро млади фермери ще повишават конкурентоспособността си"}
{"url": "https://www.dnevnik.bg/biznes/2018/03/15/3147414_pushachite_na_marki_na_bulgartabak_shte_gi_smeniat_s/", "text": "От началото на седмицата пушачите на шест доскорошни бранда на \"Булгартабак\" с пазарен дял от 6% получават предложение да изберат марка със същото съдържание на никотин и катран, но с бранда Rothmans. Причината е, че собственикът на марките – British American Tobacco (ВАТ), вече няма да произвежда ММ, GD Blue, Tresor Blue, Bulgartabac One, Victory Code и \"Средец\", пише  \"Капитал\".  Търговците на дребно са предупредени, че ще продават българските марки до изчерпване на количествата и ново зареждане няма да има.  Това става след като през миналата пролет световният концерн  ВАТ купи марките от свързания с депутата от ДПС Делян Пеевски  цигарен холдинг \"Булгартабак\". Клиентите на досегашните им марки имат и още един стимул да превключат на популярния бранд на ВАТ и той е цената – всички брандове от \"приемното семейство\", към които им предлагат да преминат, са с 10 стотинки по-евтини от досегашните. Според слуховете на пазара процесът ще продължи с най-популярните брандове - Victory и Еva, които през декември 2017 г. са съответно трети и четвърти по пазарен дял. Според източници на \"Капитал\" Victory ще бъде заменен с Lucky Strike, a Eva – с Vogue. От българския клон на ВАТ обаче отричат засега да имат такива намерения.", "date": "2018.03.15", "title": "Пушачите на марки на \"Булгартабак\" ще ги сменят с \"Ротманс\""}
{"url": "https://www.dnevnik.bg/bulgaria/2018/03/15/3147416_ako_se_smiata_che_abdikirame_ot_zaduljeniia_da_se/", "text": "Министърът на вътрешните работи Валентин Радев заяви, че промените в Закона за частната охранителна дейност, които оспорват и  главният прокурор , и  президентът Румен Радев , имат за цел да подобрят съществуващата вече правна уредба. Пред Би Ти Ви той припомни, че законът е приет през 2004 г. и сега само се допълва, като целта е да регулират по-добре отношенията между всички, за които се отнася законът. Ние не бягаме от нищо, а се опитваме да урегулираме отношенията между обществото и институциите, подчерта той и допълни, че ако някой смята, че така МВР абдикира от задълженията си, то тогава трябва да се увеличи щатът на министерството. Посочи, че от 50 хил. служители на министерството по-малко от 15 хил. са униформени служители на реда, а останалите са чиновници или имат други функции. По адрес на опозицията напомни, че през 2013 г., когато тя е била на власт, от МВР са иззети и функциите на СОТ и са прехвърлени към частния сектор. По думите му към закони предстои да се създадат и две наредби, които допълнително да внесат детайли - за охраната на физически лица и за охраната на обектите.", "date": "2018.03.15", "title": "Ако се смята, че абдикираме от задължения, да се назначат още полицаи, предложи вътрешният министър"}
{"url": "https://www.dnevnik.bg/zdrave/2018/03/15/3147427_nedostig_na_zubolekari_ima_v_chetiri_oblasti_v/", "text": "Денталните специалисти в България са доста над средното ниво за Европейския съюз като брой на глава от населението, но същевременно в някои области на страната има недостиг и особено в малките населени места. Не достигат специалистите в Търговище, Добрич, Разград и Шумен, а в София и Пловдив практиките са толкова много, че на един зъболекар се падат едва по 300 пациенти. За сравнение - нормата на ЕС е четири пъти по-малка - за един специалист на 1200 души. Това обявиха днес от Българския зъболекарски съюз на пресконференция по повод предстоящия на 20 март Световен ден на оралното здраве. Броят на зъболекарите у нас като цяло е по-голям от необходимия за населението, като на един специалист се падат средно по 800 души. Повече  зъболекари в ЕС  има само в Гърция. По думите на Шарков това води до друг проблем - скрита безработица в големите градове или просто недостатъчна работа, която не се отчита от Националния статистически институт. Предложение, което съюзът има към населените места, където няма кой да инвестира в зъболекарски кабинет, е общините да оборудват такива помещения и в тях да идват специалисти от други градове за прегледи на местните хора и дори да е безвъзмездно за социално-слабите. Засега обаче никоя община не се е съгласила да поеме такъв ангажимент. В България работят 9200 зъболекари, но всички те са частници и изпълняват съвсем малко дейности, платени от здравната каса, затова услугите им са недостъпни за част от населението, обобщи Шарков. В рамките на кампанията си Световния ден по орално здраве БЗС представи резултатите от анкета, проведена от Световната дентална федерация във Великобритания, Австралия, Египет, Филипините, Франция, САЩ, Мароко, Швеция, Китай и Аржентина, според което само 13% от родителите са завели детето си на преглед още след първия поникнал зъб, каквато е медицинската препоръка, а цели 20% изобщо никога не са ги водили на преглед на зъбите и здравето на устата. Примерът и насърчението на родителите обаче е ключово, още със здравето на майката преди раждането му. Освен добрата хигиена в детско-юношеската възраст пък се появява и необходимостта от носенето на протектор за зъбите по време на спорт и особено за бойни спортове, защото са зачестили травмите при деца в лицево-челюстната област и чупенето на зъби при тренировки, отбелязаха още специалистите. ", "date": "2018.03.15", "title": "Недостиг на зъболекари има в четири области в България, макар че броят им за страната е много висок"}
{"url": "https://www.dnevnik.bg/bulgaria/2018/03/15/3146694_sedem_centura_za_kompetentnost_shte_se_izgrajdat_s_134/", "text": "Седем центъра за компетентност ще бъдат изградени с 134 млн. лв. по оперативна програма \"Наука и образование за интелигентен растеж\". С бенефициентите на одобрените за финансиране проекти, които са различни университети, институти на БАН, както и Висшето училище по мениджмънт, трябва да бъдат сключени договори до 10 дни, съобщи ръководещата изпълнението на програмата агенция. Преди две седмици бяха сключени три договора  за изграждане на центрове за върхови постижения на обща стойност 129 млн. лв.  Срокът за това е краят на 2023 г. Одобрените проекти за центрове за компетентност, техните бенефициенти и финансирането са: - Проект \"Чисти технологии за устойчива околна среда – води, отпадъци, енергия за кръгова икономика\", бенефициент СУ \"Св. Климент Охридски\", бюджет - 23 667 925 лв. - Проект \"Център за компетентност \"Интелигентни мехатронни, eко- и енергоспестяващи системи и технологии\", бенефициент - Технически университет – гр. Габрово, бюджет - 23 569 719 лв. - Проект \"Дигитализация на икономиката в среда на Големи данни\", бенефициент - Университет за национално и световно стопанство, бюджет - 13 333 868 лв. - Проект \"Изграждане и развитие на Център за компетентност по Национална и Киберсигурност\", бенефициент – Сдружение \"Център за компетентност ИКТ сигурност\", бюджет - 13 371 303 лв. - Проект \"Устойчиво оползотворяване на био-ресурси и отпадъци от лечебни и ароматични растения за иновативни биоактивни продукти\", бенефициент - Институт по органична химия към БАН с център по фитохимия-София, бюджет - 23 791 055 лв. - Проект \"Център за компетентност \"Персонализирана иновативна медицина (ПЕРИМЕД)\", бенефициент – Медицински университет – Пловдив, бюджет - 23 472 018 лв. - Проект \"Център за компетентност за интелигентни решения в креативните и рекреативните индустрии (ИНКРЕА)\", бенефициент – Висше училище по мениджмънт, бюджет - 13 379 129 лв.", "date": "2018.03.15", "title": "Седем центъра за компетентност ще се изграждат със 134 млн. лв. от еврофондовете"}
{"url": "https://www.dnevnik.bg/biznes/2018/03/15/3146285_kakvo_i_kolko_iadat_bulgarite_grafika/", "text": "По повод отбелязваният днес Световен ден на потребителите Националният статистически институт разпространи данни за основните храни и напитки, консумирани от домакинствата през 2016 г. Според тях от месата българите са консумирали най-много пилешко - 10.8 кг на човек, следвано от свинското - 9.5 кг, и агнешкото - 1.1 кг. От малотрайните колбаси консумираното през 2016 г. на човек е 6.9 кг, а при трайните - 3.7 кг. При алкохола в абсолютна стойност най-много е употребявана бирата - по 20.3 л на човек от домакинство, следвана от едва 4.4 л вино и 1.9 л ракия. В графата \"други\" обаче попадат 0.6 л неуточнен алкохол. Без изненада доматите и краставиците са най-консумираните от българите зеленчуци и през 2016 г. На доматите се падат по 20.6 кг на човек от домакинство, а на краставиците - 11 кг. Следват чушките със 7.8 кг и зелето - 6.5 кг. От плодовете най-много се консумират южните - по 14 кг на човек, следвани от ябълките - 11.9 кг, и круши - 0.8 кг. В графиката по-долу се вижда консумацията на основни продукти от член на домакинство в съответните мерни единици.", "date": "2018.03.15", "title": "Какво и колко ядат българите (графика)"}
{"url": "https://www.dnevnik.bg/sviat/2018/03/15/3146311_ot_dnes_zapochva_mesecut_za_nabljudenie_na_oblacite/", "text": "Пролетта е все по-близо, а с нея настъпва и промяната в сезоните. Всичко това може да доведе до засилена облачна активност. Именно заради това от американската космическа агенция НАСА обявиха началото на месеца за наблюдение на облаците, като призоваха всеки, който може да се включи в кампанията, да го направи. До 15 април хората могат да използват мобилното приложение  GLOBE Observer , като чрез него ще имат възможност да направят до 10 наблюдения на един облак за един ден. Целта е да се събере колкото се може повече информация извън тази от сателитите, тъй като от вида на облаците може да се определи какви бури ще има през следващите месеци. Въпреки съвременните технологии невинаги изследователите могат да идентифицират лесно всички видове облаци, тъй като голяма част от информацията може да не бъде видяна заради големия ѝ обем. От НАСА посочват като решение на този проблем да се погледнат сателитните изображения от определена област, след което да се сравнят с данните, предоставени от гражданите, които са се включили в кампанията. Участниците в предизвикателството, които регистрират най-много наблюдавани облаци, ще бъдат поздравени от учен от НАСА във видеоклип.", "date": "2018.03.15", "title": "От днес започва месецът за наблюдение на облаците"}
{"url": "https://www.dnevnik.bg/zelen/2018/03/15/3146394_protest_za_nacionalen_nark_pirin_shte_ima_i_tozi/", "text": "Вече трети месец граждани излизат всеки четвъртък на протест в защитна на Национален парк \"Пирин\". И този четвъртък те ще се съберат да изразят  гражданското си недоволство  пред Министерския съвет в 18.30 ч., както и на централни места в редица други големи градове в страната. Протестиращите продължават да настояват за оттегляне на  решението на правителството,  с което то одобри спорни поправки в плана за управление на парка. Протестиращите са и срещу готвените промени в Закона за горите, които ще улеснят урбанизирането им. \"Протестът е и срещу корупцията на всички нива, срещу безцеремонността на олигарсите, срещу зависимите политици, които не желаят да спазват законите\", уточняват организаторите от екокоалицията \"За да остане природа в България\". Докато  прокуратурата проверява дали всичко е наред  с концесионния договор за ски зона Банско, вицепремиерът Валери Симеонов настоява за промяната му в полза на концесионера, напомнят организаторите. В същото време министърът на екологията Нено Димов няма намерение да се съобрази с гражданското недоволство и опасенията на природозащитниците. Последно  той призова протестиращите да се смирят  пред исканията на местната общност, защото мнозинството българи не приемали посоката, в която протестиращите срещу решението за \"Пирин\", искат да водят страната и най-разумното би било те да се смирят . Според Димов това следва от факта, че подкрепящите протестите – \"Да, България\", \"Зелените\" и ДСБ, не са прескочили четири процентната бариера на последните парламентарни избори.", "date": "2018.03.15", "title": "Протест за Национален парк \"Пирин\" ще има и този четвъртък"}
{"url": "https://www.dnevnik.bg/bulgaria/2018/03/15/3146056_kak_ds_izpulniava_zadachata_da_napravi_curkvata/", "text": "На 26 май 1946 г. в Рилския манастир министър-председателят Георги Димитров заявява, че Българската православна църква трябва да стане не на думи, а на дело народна демократическа църква. Изказването му е предадено в един от документите в новия сборник на Комисията по досиетата \"Държавна сигурност и вероизповеданията - Българска православна църква (1944 - 1991)\".  Според Димитров църквата трябвало да стане истински народна и да вземе участие в построяването на социализма в България. Тогава тоталитарната власт в България и нейните органи - Държавна сигурност, милицията и Дирекцията по вероизповеданията, започват \"демократизирането\" на Българската православна църква, което продължава в следващите 40 години. Това включва следене, компрометиране и арести на църковни служители и християни, смяна на митрополити, обиски в църкви, манастири и митрополии, влияние при избора на патриарх и  план за опожаряване на Вселенската патриаршия в Истанбул  с цел влошаване на отношенията между Гърция и Турция. За натиска свидетелства писмо от Св. Синод от октомври 1948 г. до Дирекцията по вероизповеданията, в което се казва, че училищни органи и власти преследвали ученици, които посещават богослужения или носят кръстчета, а в различни квартали отправяли предупреждения към граждани, които посещавали църкви или имали религиозни прояви. През декември същата година синодът изпраща друго писмо до дирекцията, от което се разбира, че милицията в Русе е задържала свещеник от църквата \"Св. Петка\" и му съобщила, че има нареждане да бъде изпратен в трудово-възпитателно общежитие. Причините за това не са известни. В справка от 1958 г. на агент \"Здравец\" се цитират пасажи от две статии, които ще бъдат публикувани във в. \"Църковен вестник\". Авторите им са доцент в Духовната семинария и архимандрит. Текстовете защитават християнството и подчертават необходимостта \"децата да бъдат закърмени с вяра от родителите\" си още в ранна възраст. \"Предлагаме да се вземат необходимите мерки и вестникът да бъде спрян\", завършва справката. Атеистичното възпитание на трудещите се От решение на Централния комитет (ЦК) на БКП от 1967 г. се разбира, че в партията са смятали, че \"огромното мнозинство от трудещи се вече е освободено от идейните вериги на религиозния мироглед и морал\". Имало обаче още \"атеистическа работа\", която трябвало да се свърши. Голяма част от \"някои категории от населението - жените, българските мохамедани, турците и циганите\" все още били под влиянието на религиозната идеология. По тази причина в ЦК взели решение да разширят обхвата на атеистичната пропаганда, като включат популяризирането на \"най-новите теории и данни за строежа на вселената\", земята, хората, постиженията в областта на природните науки. Търсели се начини да се \"преодолее\" влиянието на исляма и католицизма. В действията трябвало да се включи и \"нашата интелигенция\" - преподаватели в университетите, научни работници, лекари, инженери. Нарежда се използването на \"съвременните средства за идеологическо въздействие - киното, радиото, телевизията, печатът\". Списания като \"Природа и знание\", \"Ново време\", \"Политическа просвета\", \"Философска мисъл\", \"Космос\", \"Исторически преглед\" също трябвало да обърнат по-голямо внимание на атеистичната пропаганда. Решава се освен в София и в други градове от страната да бъдат построени \"народни обсерватории\". Да си измислим празници Трябвало да се положат усилия революционните и трудовите празници като 9 септември, 1 май, 7 ноември да имат по-голямо значение от религиозните празници и обреди. Решава се и да се измислят и нови обичаи като честване на започване и завършване на училище, на трудова дейност, получаване на граждански паспорт, сключване на граждански брак и погребения. Новите обичаи и \"внедряването на народния бит в живота на народа\" трябвало да се разпространяват от граждански комисии, съвети, представители на Отечествения фронт, стопански организации. \"Социалистическите празници трябвало и да превъзхождат религиозните по \"художествено и музикално\" оформление. В решението се казва, че творческите съюзи и интелигенцията - писатели, художници, циркови и театрални артисти, естрадни певци, трябва да участват по-активно в работата за атеистично възпитание. Писателите трябвало да напишат \"високохудожествени произведения с атеистична тематика\". През 1970 г. чрез печата държавата обявява, че погребенията без свещеник са безплатни. В няколко документа се виждат справки за ефекта на мярката. Като негатив се отбелязва, че някои продължавали да се обръщат към свещеници, като дори били по-щедри. Напразните усилия при избора на патриарх Държавна сигурност е била особено заинтересована от \"оглавяване на ръководството \" на Българската православна църква, се казва в един от документите от 1960 г. Причините са, че така ще има достъп до дейността на църквата, ще могат да се издигат до ръководни позиции лоялни на партията свещеници. От значение е и възможността след това лоялните да бъдат изпращани зад граница като свещеници. Седем години преди това ДС е положила сериозни усилия при избора на митрополит Кирил за патриарх (до 1971 г.) Тогава на различни агенти е възложено да следят митрополити, да донасят за изказванията, които правят по време на съвещания и сред другите църковно служители във връзка с избора на патриарх. На двама агенти е било възложено да набират и изпращат на места привърженици на Кирил, както и да пишат статии във вестници в негова подкрепа. Мястото за гласуване пък било обезпечено с \"негласна охрана от добри свещеници и църковници, привърженици\" на Кирил, за да не се допускат до мястото \"подозрителни елементи\". Патриарх Кирил обаче отказал да контактува с ДС, а освен това, преди да бъде избран, подпомагал \"вражески елементи\". Този са го разкрили Властта обаче все пак успява и изпраща агенти в чужбина. От справка за оперативния работник \"Торис\" се разбира, че той е прекарал периода от 1966 до 1977 г. в САЩ като духовник в българската епархия в Ню Йорк. Задачата му била да оглави епархията и да проучи американското разузнаване и работата му срещу социалистическите държави. Това, което е постигнал \"Торис\", е да \"заплете интриги\" и да влезе в конфликт с местното духовенство, с митрополит Андрей, който е оглавявал българската епархия, както и да бъде разкрит като сътрудник на ДС. Междувременно \"Торис\" е завързал контакт със служители на американското разузнаване, агент на ФБР, и се среща с човек, който според справката е \"шеф на ЦРУ\". На тях той издал информация за ръководителя на търговската служба в Ню Йорк, като разказал за положението на Балканите и разкрил неговите връзки и други полезни за Вашингтон данни. В замяна американските агенти му \"разкрили\" информация за плановете си за разузнавателни операции, задгранични сътрудници и бъдеща подривна дейност. Оказало се обаче, че това са били действия за отвличане на вниманието на ДС, а \"Торис\" бил върнат в България.", "date": "2018.03.15", "title": "Как ДС изпълнява задачата да направи църквата народна демократическа"}
{"url": "https://www.dnevnik.bg/sport/2018/03/15/3142935_kolko_macha_ot_purva_liga_sa_nujni_za_da_se_napulni/", "text": "Колко програмисти са нужни, за да се смени една крушка? Нито един, защото това е хардуерен проблем. Вицовете за смяна на крушка имат безкрайни вариации - има за мениджъри, банкери, американци и т.н. Само извършителят на действието се променя във въпроса. А колко мача от Първа лига са нужни, за да се напълни националният стадион? Все още не е ясно. Дотук през сезона на \"Васил Левски\" е имало 27 срещи от Първа лига и след събирането на публиката от всички тях до запълването на капацитета на съоръжението (43 358 места) остават над 7800. Излиза, че футбола можеш да го вкараш в центъра на града, но това не означава непременно, че ще привлечеш вниманието. Дори той да е с етикет \"елитен\" или да е част от Първа лига. Когато футболистите са повече от публиката До момента всичките 27 срещи от елита на българския футбол, изиграни на \"Васил Левски\" през сезона, са събрали общо 35 507 зрители, показват данните, описани в статистиката в сайта bulgarian-football.com. Средната посещаемост е 1315 души. Общо 71% от посещаемостта обаче се дължи на един единствен мач -  дербито между \"Левски\" и ЦСКА (2:2) през есента . Тогава на стадиона имаше 25 107 души. В останалите 26 мача по трибуните е имало 10 400 зрители или средно по 400 на мач. Най-често там домакинстват \"Септември\" и \"Славия\". В 12-те си срещи на \"Васил Левски\" \"Септември\" е събрал общо 3090 души. Масово посещаемостта на отбора е под 100 зрители на мач, като изключение правят най-вече домакинствата срещу ЦСКА и \"Левски\". Антирекордът са 30-те записани души от двубоя с \"Черно море\" на 8 декември 2017 г. В очакване на дербито Най-вероятно \"запълването\" на националния стадион ще стане факт в следващия кръг, който е последен от редовния сезон в Първа лига. В петък \"Септември\" приема \"Верея\" и едва ли ще има голям ръст в посещаемостта. Границата от 43 358 се очаква да бъде прескочена в неделя, когато ЦСКА приема \"Левски\" в 13.00 часа. Червените пуснаха билетите в продажба, като цените са съответно 10 и 15 лева.", "date": "2018.03.15", "title": "Колко мача от Първа лига са нужни, за да се напълни националният стадион"}
{"url": "https://www.dnevnik.bg/sviat/2018/03/15/3145949_sled_sedem_godini_unishtojenie_vsichki_gledat_kum/", "text": "Сирия днес не прилича съвсем на онази от 15 март 2011 г., точно преди 8 г., когато бяха и първите протести срещу режима на президента Башар Асад. в провинция Дераа. Повод стана арестът на 15 момчета от влиятелни семейства заради антиправителствени графити. Започнаха масовите демонстрации, искания на политическата опозиция, появиха се въоръжени групи, а поддръжниците на Асад бързо ги приравниха с крайни ислямисти. За съжаление имаше и такива и все още ги има, а \"най-успешната\" от тях - \"Ислямска държава\" - върна световното внимание към Сирия. Освен чужди милиции в конфликта влязоха и  чуждестранни военнослужещи , бе извършена и не  една химическа атака , а последната  може да е била  неотдавна. Организация, наблюдаваща конфликта обяви, че  в него може да са загинали  до половин милион души, а  ужасите на Източна Гута  прибавиха стотици към списъка на жертвите за броени седмици. Разликата между тези и предишните годишнини обаче изпъква. Към управлението на Асад няма сериозни заплахи от бунтовниците, които са почти разгромени, зоните на сражения с тях са малко, а не цялата държава. Войната едновременно е към края си и не е, в зависимост кой прави оценката. За Асад дните на опозицията са преброени, но това няма да реши проблемите му - сили на пет държави вече действат на терен, от тях две граничат със Сирия, а две са съюзници, но със собствени (и то несъвпадащи) планове. Само преди два месеца нова операция на Турция заплаши да удължи конфликта и обърка сметките на заинтересованите страни. А всички тези вече гледат към \"следвоенна Сирия\", но взаимно си препречват пътя към нея. На седмата годишнина от началото на войната \"Дневник\" обобщава седем от проблемите, които това създава - от въпроса как точно ще приключи конфликтът и какво ще се случи с милионите засегнати до превръщането на маслиновата клонка от кодово име на турска операция в символ, използван от всички страни в конфликта. Кой (и дали) ще обяви мир и по какви правила За Асад ще е трудно да се прекрати конфликта само с военно решение, ако има толкова много играчи на терен. Дори това да се случи, колко суверенна ще бъде Сирия? Не много, обяснява обяснява за \"Дневник\" Джихад Язиги, главен редактор на англоезичното издание The Syria Report, базирано в Бейрут. \"Икономически Сирия е много зависима, разделена на няколко сфери на влияние, централното правителство загуби много от легитимността си.\" Според Омар Куш,  сирийски политически анализатор в Турция , \"конфликтът в Сирия е за политически преход, но руснаците се опитват да променят дискурса. Затова Женева беше заобиколена и  Сочи ще бъде новият политически път .\" Куш има предвид преговорния процес в Женева, който събира международно признати опозиционни групи с режима (но  никога в преки преговори ) и се подкрепя от Запада и някои арабски страни, и този от Сочи, свикан от \"гарантите\" за деескалация на конфликта Сирия, Иран и Турция. Женева би наложила едни изисквания на Асад,  Сочи - други , в които съюзниците от Москва и Техеран (и може би \"враговете\" от Анкара, които искат Асад да не е на власт) ще опитат да си издействат специална роля. Русия и Иран обаче също имат различни интереси, свързани с ресурси (сурови фосфати, нефт, газ и други) и влияние. За  \"Ал Монитор\"  Рохолла Фагихи пише, че иранските медии гледат все по-негативно на Русия на фона на спекулациите, че Москва заобикаля Техеран в Сирия и го изтиква от процеса на \"възстановяване\", който предстои. Реформистко издание, цитирано в същата публикация, обяснява, че президентът Хасан Рохани е надушил загубата на сирийския пазар още няколко седмици преди  разгрома на \"Ислямска държава\"  в Ракка и е търсил контакт с Асад, за да обсъди каква ще е ролята на ислямската република. \"Засега Русия изглежда като основния победител,  особено в енергийния сектор , а иранците изглеждат малко разстроени,\" казва Джихад Язиги. \"Не мисля обаче, че това ще има каквото и да било политическо значение, защото липсата на пари означава, че възстановяването ще е ограничено... Ако няма цялостно решение, приемливо за всички, никой няма да плати цената и не мисля, че Сирия ще се изправи на крака,\" обобщава Язиги. Никой от възможните донори - западни, съюзниците или държави от Персийския залив, не е готов да инвестира в процеса на възстановяване, ако конфликтът не приключи напълно. Каквото и да стане, \"Сирия няма да се завърне към това, което беше през 2011 г. Сирия е най-слабият от всички местни актьори, но играта сега се води между регионални и международни играчи,\" продължава той, но добавя, че ще е важно да се проследи \"2021 г., когато свърши мандатът на Асад.\" Как Русия ще се разбере с Асад Русия в традиционните представи е съюзник на Сирия, инвестирал много в това да съхрани режима. Интересите на политическите елити в Москва и Дамаск обаче започнаха да се разминават. \"Въпросът за влиянието на Русия върху Асад е енигма и само шепа хора знаят истинския отговор,\" казва за \"Дневник\" Максим Сучков, анализатор на руската политика в Близкия изток и експерт към дискусионния клуб \"Валдай\". \"След като позициите на Асад укрепнаха, той е по-малко отстъпчив за нуждата да преговаря с опозицията.\" Според  арабски дипломат  Асад не разбира защо когато е толкова близо до \"победата\", въобще е необходим политически изход от конфликта. В компинация с все по-малкия ентусиазъм на президента за политическо решение, загубата на  военнослужещи  (официални  и \"частни\" ) и въпросът за дела в икономиката на \"следвоенна Сирия\" отварят протаст между интересите на двете държави. Макар Путин няколко пъти  да обяви изтегляне от Сирия , силите му вероятно ще останат в страната още известно време предвид неизвестните около бъдещето на страната. Дали обаче така ще се повтори \"афганистанският ребус\" - от времето, когато армията на Съветския съюз остана 10 г. в Афганистан? \"Русия няма да отстъпи пред трудностите,\" отговаря Сучков. \"Мисля, че Кремъл е научил урока от съветската инвазия в Афганистан и прави само \"премерени рискове\", за да не се въвлича в безизходица. В Близкия изток обаче е трудно да се пази подходящ баланс и да се следва определен курс. Предвид всички военни обекти, които Русия получи в Сирия, тя ще остае в страната няколко десетилетия. Въпросът е с какви способности и на каква цена ще бъде такова присъствие в политически и военен план.\" По-рано в публикация за  \"Ал Монитор\"  Сучков отбеляза, че за Русия евентуалното решение за Сирия ще е нова стратегия - но едва след изборите на 18 март. Какво присъствие ще запази Иран Ислямската република е дала и продължава да дава висока цена в Сирия. Случаят с иранския дрон в израелско въздушно пространство и последвалите бомбардировки от израелски изтребител обаче припомниха, че Иран има завидни позиции на терен в страната, с командири в първите бойни редици, с хиляди обучени от неговите войски бойци и с мрежа като част от \"оста на съпротивата\" Сирия редом с тази в Ирак и Ливан. Според \"Ню Йорк таймс\" акцентът за Иран обаче не е контролът върху територията, а изграждането на връзки с паравоенни групи и изграждане на мрежа от бойци - няколко хиляди души (без да се броят иранските войници на терен). Симбиозата с ливанската шиитска организация \"Хизбула\" е видима в доставките на оръжия, за които говори Израел и които според организацията се добавят към арсенала от над 100 000 ракети, които вече притежава групировката според Израел. Според Али Алфонех от Атлантическия съвет, който проследява информация за чужди бойци, убити в Сирия, Иран има три бази в страната: една в Алепо и две - Южно от Дамаск. Така, предвид факта, че там  Иран вече обучава бойци  в Сирия, дори при изтеглянето на \"Хизбула\" (която  изигра ключова роля  в сухопътните операции на Асад) на терен ще остане нейна местна версия. Има ли \"нов фронт\" с Израел Израел се бои от коридора, който Иран се опитва да установи от собствената си граница,  през иракска територия  (чрез милициите Хашд аш Шааби), през сирийската граница, и през територията на страната (с помощта и на \"Хизбула\") до Голанските възвишения. С действията си Иран подтикна Израел, досега доставял основно хуманитарни помощи в Сирия, да се намеси по-активно на североизточната си граница. Това стана, след като дронът, с неясна мисия (според различни спекулации тестова или разузнавателна), се появи в от израелската ѝ страна и  предизвика най-голямата атака на сирийска територия  от 35 г., при която силите на Асад свалиха F-35.. Тази  намеса на Израел  изглежда не е спорна сред всички съюзници на Сирия - Москва така и не изрази недоволството си, след като Израелските военновъздушни сили атакуваха конвои, за които се смяташе, че са предназначени  за \"Хизбула\" , отбеляза \"Ню Йорк таймс\". \"Наскоро Израелските въоръжени сили се преориентираха към военна подкрепа за местни сирийски бунтовнически групи в опит да държат иранската Ос (на съпротивата) далеч от израелската граница,\" пише Йошанан Висер на страниците на  \"Аруц шева\" . Според него информация от местни медии и източници сочи, че Израел е част от битката за контрол в районите на Кунейтра и Дераа. Според Елизабет Цурков от изследователския център Forum for Regional Thinking някои групи (включително ислямистки) получават директна помощ от Израел - включително военна, което тя илюстрира с видео, според нея заснето при предаването на оръжията на групата \"Фиркат Ахрар Науа\" близо до Кунейтра в края на 2017 г.  Засега обаче ефектът от предполагаемата (ако се води отвъд инцидента от февруари) израелска операция в Сирия е символичен, ако се сравни с този на сирийския северен съсед Турция. Ако започналата преди 2 месеца операция \"Маслинова клонка\" продължи след северозападната провинция Африн на изток, остава въпросът какво ще се случи с други двама ключови участници - кюрдите и Съединените щати.", "date": "2018.03.15", "title": "Призракът на \"следвоенна Сирия\" броди след 7 г. изтребление"}
{"url": "https://www.dnevnik.bg/evropa/2018/03/15/3145638_boiko_borisov_se_sreshta_s_avstriiskiia_kancler_dnes_v/", "text": "Австрийският канцлер Себастиан Курц е на посещение в София днес. В рамките на визитата той ще се срещне с премиера Бойко Борисов. Курц трябваше да посети България в края на февруари веднага  след унгарския премиер Виктор Орбан , но визитата му бе отменена  по здравословни причини . Курц и Борисов ще обсъдят задълбочаването на двустранните отношения, както и сътрудничеството в рамките на ЕС с фокус върху приемствеността в темите на българското и австрийското председателство на Съвета на ЕС. Австрия ще поеме европредседателството от България през юли. Естония, България и Австрия оформят т.нар. председателско трио, чиято цел е да има повече приемственост в работата на съвета. Бежанците В началото на март Курц обяви, че страната му планира да използва европредседателството си по-късно тази година, за да измести фокуса на блока от разселването на бежанците в ЕС към предотвратяването на нови вълни от пристигащи, пише \"Ройтерс\". Курц управлява в коалиция заедно с антиимигрантската Австрийска партия на свободата, което прави Австрия единствената западноевропейска държава с крайнодясна партия в правителството. ЕС продължава да е дълбоко разделен за имиграцията. Източните държави членки като Полша и  Унгария отказват да приемат  своя дял от бежанците според системата за разселване. Курц обещава да използва добрите си връзки особено с Унгария,  за да сближи двата лагера . По думите му в Европа не трябва да има спор единствено за преразпределянето на бежанците, а най-малко и изместването на фокуса към защитата на външните граници. Според него няма смисъл да се спори за сегашната система за квоти, защото някои държави отказват да ги приемат. Той защитава система, според която мигрантите, спасени в Средиземно море, биват връщани в Африка, и обещава да спре нелегалната имиграция. През февруари по време на визитата си в София  Орбан обяви, че Унгария  ще изработи собствено предложение за миграцията, според което ЕС \"трябва да поставя в центъра на мисленето си охраната на границите\". Той предаде на премиера Бойко Борисов \"досие с всички предложения\", които съдържа пакетът с желани от Унгария мерки за справяне с мигрантската криза. Евробюджетът В началото на февруари  Курц се обяви против увеличаване  на вноските на страните членки в бюджета на ЕС след излизането на Великобритания от общността. Той настоя за орязване на някои програми, най-вече плащания за страни от Източна Европа. През май Европейската комисия ще представи предложението си за многогодишната финансова рамка след 2020 г. Междувременно в ЕС вече започват да се оформят два лагера по въпроса за увеличението на вноските, което е необходимо, за да се запълни дупката, създадена след излизането на Великобритания от ЕС. Миналата седмица министърът на финансите Владислав Горанов заяви, че  България е готова да подкрепи тази политика , а в края на февруари премиерът Бойко Борисов каза, че е  по-изгодното за страната  е да се увеличи вноската в бюджета. Холандският премиер Марк Рюте се обяви против увеличение във вноските, но за по-добри резултати с по-малък бюджет. Лидерите на балтийските страни пък  подкрепиха идеята  да плащат повече за бюджета на блока след 2020 г., за да запълнят дупката.", "date": "2018.03.15", "title": "Бойко Борисов се среща с австрийския канцлер днес в София"}
{"url": "https://www.dnevnik.bg/sport/2018/03/15/3146708_arsenal_i_milan_izlizat_za_vtoro_deistvie_ot/", "text": "Два от фаворитите за трофея в Лига Европа - \"Милан\" и \"Арсенал\", ще определят кой от тях да продължи към четвъртфиналната фаза. Реваншът между седемкратния европейски шампион и \"артилеристите\" е днес от 22.05 ч. на стадион \"Емиратс\" в английската столица, а  \"Арсенал\" има аванс от два чисти гола след първата среща . Преди двубоя треньорът на \"Милан\" Дженаро Гатузо определи шансовете на неговия отбор на 30%, но обяви, че не се е предал. Според италианската преса Гатузо ще започне с двама чисти нападатели, за да опита да промени развоя на битката. \"Можем да се представим много по-добре от първия мач. Отиваме на прекрасен стадион срещу силен отбор, но трябва да се борим, защото носим славна фланелка\", каза Гатузо преди мача. Колегата му Арсен Венгер за пореден път изрази надежда, че отборът му може не само да отстрани \"Милан\", но и да спечели Лига Европа. \"Искам да играем в Шампионската лига, Лига Европа обаче е по-силна от всякога и има много силни отбори като \"Милан\", \"Дортмунд\" и други. Много неща могат да се объркат и ние трябва да играем по начина, по който феновете ни очакват да го правим\", каза Венгер. Французинът увери, че \"Арсенал\" ще играе така, сякаш първият мач е завършил 0:0. Друг от ключовите сблъсъци е този между австрийския шампион \"Залцбург\" и \"Борусия\" (Дортмунд). Германският отбор допусна малко очаквана загуба у дома на \"Сигнал идуна парк\" с 1:2 и сега задължително се нуждае от успех на \"Ред бул арена\". В осминафиналите има и българско участие, след като Георги Миланов и ЦСКА (Москва) гостуват на \"Лион\". Първата среща в руската столица завърши 1:0 за гостите от Франция, а българският национал игра 73 минути.", "date": "2018.03.15", "title": "\"Арсенал\" и \"Милан\" излизат за второ действие от съперничеството си"}
{"url": "https://www.dnevnik.bg/morski/2018/03/15/3146669_pone_25_mln_lv_triabva_da_plati_varna_za_otchujdeni/", "text": "Прогнозната стойност на обезщетенията, които община Варна ще трябва да изплати за принудителното отчуждени имоти при изграждането на бул. \"Васил Левски\" в града, е около 25.2 млн. лв. Това съобщиха за \"Дневник\" от местната администрация. Сумата може да нарасне значително, като се имат предвид  няколко решения на Варненския административен съд  от последните месеци. С тях размерът на обезщетения, определени със заповеди на кмета на града Иван Портних,  бяха завишени над два пъти . Вероятно по тази причина от общинската администрация уточняват, че посочената сума е \"прогнозна с оглед неприключили съдебни и други институционални процедури\". При едно от решенията на Административния съд във Варна обезщетението за 2.6 хил. кв.м бе По друга жалба за имот от 174 кв.м и повече от 100 кв.м собствениците му получиха 408 хил. лв. вместо определените 338.4 хил. лв. В трети случай компенсацията за 130 кв.м бе завишена от близо 108 хил. лв. на над 175 хил. лв. Последното съдебно решение по подобен казус е от 6 март т.г. При него първоначалната сума на обезщетението от около 40 хил. лв., определени със заповед на варненския кмет в средата на декември м.г., бе завишена до над 78 хил. лв., което е близо два пъти. Със същото решение да заплати и разноските по делото, направени от ищците. Те са в размер на над 1700 лв. Общата прогнозна сума на обезщетенията - 25.2 млн. лв., не влиза в размера на инвестицията, предвидена за реконструкцията на бул. \"Васил Левски\", която е 113 млн. лв. От тях държавното финансиране е 80.5 млн. лв. Така излиза, че само за отчуждителни процедури Варна трябва да изхарчи допълнителна сума, равняваща се в най-добрия случай на над 30% от парите, отпуснати от националния бюджет. Ако решенията на Административния съд в града продължат да следват тенденцията от последните месеци, този процент ще нарасне многократно. А това поставя под въпрос \"Към настоящия момент 140 обекта са в процедура - на различен етап, по принудително отчуждаване за изграждането на бул. \"Васил Лвски\" с възложител община Варна\", гласи информацията на местната администрация. Проблемът с броя и цената на имотите, които трябва да бъдат отчуждени за строителството на новите участъци и кръстовища по бул. \"Васил Левски\", няма как да бъде отделен от друг –  липсата на подробен и ясен технически проект, който да е публично достъпен . до този момент са публикувани и само малка част от разрешенията за строителните работи по трасето на булеварда. След дълго отлагане и няколко отказа за предоставяне на информация част от работната визия на новия бул. \"Васил Левски\" във Варна се появи в сайта на местната администрация едва в средата на ноември м.г. Официално обявената му цена беше 830 хил. лв. без ДДС. Той е преработен вариант на друг, изработен преди години, но на двойно по-ниска цена. В същото време правителственото решение за отпускане на част от средствата за реализацията на проекта беше взето още на 11 октомври м.г. За какво и как ще бъдат похарчени те все още не е съвсем ясно. в показания план са регулационните граници на бъдещия булевард \"Васил Левски\". Т.нар. линии на отчуждение не преминават върху имотите, които трябва да бъдат откупени от собствениците им. За да бъдат коригирани, в бъдеще явно ще се наложат допълнителни промени, но и допълнителни разходи. Публикацията на проекта съдържа графична част и три компютърни визуализации. Липсват проектно–сметна документация, количествено–стойностни сметки и ред други важни документи. Любопитно е и информационното каре към графиката. Според отразеното там тя би трябвало да е изготвена още през ноември 2007 г.", "date": "2018.03.15", "title": "Поне 25 млн. лв. трябва да плати Варна за отчуждени имоти при реконструкция на градски булевард"}
{"url": "https://www.dnevnik.bg/bulgaria/2018/03/15/3146810_pochina_i_postradaliiat_pri_incidenta_v_arsenal/", "text": "Почина пострадалият при инцидента в \"Арсенал\" работник, който беше в тежко състояние след запалването в завода вчера, съобщи БНТ. Негов 27-годишен колега  загина на място при трагедията . По първоначални данни причината за взрива в завода е неспазване на трудова дисциплина, каза областният управител на Стара Загора Гергана Микова. Основните версии са две - или евентуална техническа неизправност, или човешка грешка - следствие на извършено нарушение на инструкциите за безопасност на работа, коментира окръжният прокурор на Стара Загора Дичо Атанасов. Иззети са веществени доказателства и документация, която касае безопасността в цеха, ще бъде иззета и техническа документация, каза още той. Първоначалният оглед сочи, че по неустановени причини е възникнало запалване, химическите смеси, които служат като състав на димни боеприпаси, са се възпламенили. Вчера от инспекцията по труда обявиха, че за последната година са установени  460 нарушения в завод \"Арсенал\" .", "date": "2018.03.15", "title": "Почина и пострадалият при инцидента в \"Арсенал\" работник"}
{"url": "https://www.dnevnik.bg/politika/2018/03/15/3146815_rumen_radev_ne_e_zashtitil_bulgariia_pred_ruskiia/", "text": "Президентът Румен Радев е продукт на института \"Решетников\". Тази теза  изказа отново  зам.-председателят на ГЕРБ Цветан Цветанов в интервю за Нова телевизия\", като визира бившия генерал от руското разузнаване Леонид Решетников. \"Института \"Решетников\" си свърши работата. На база на негов анализ, предоставен на БСП, беше избран кандидатът за президент Румен Радев. Виждате - той никога не говори за анексирането на Крим. Казваше още, че санкциите срещу Русия трябва да паднат, подкрепи решението за СЕТА, подкрепи продължаването на икономическите санкции\", защити тезата си Цветанов. По думите му все пак руският народ е велик и Русия е велика държава. \"Не трябва да се създават условия за противопоставяне между България и Русия\", каза още Цветанов. Той обеща, че когато бъде предоставена стенограмата от разговора между руския патриарх Кирил и президента Румен Радев, ГЕРБ ще може да коментира. От президентството казват, че няма стенограма от разговора между патриарх Кирил и президента Радев. За да е известно дали Радев е защитил националната позиция на България за Освобождението, от ГЕРБ  искат разсекретяване на стенограмата от срещата . Руската православна църква разпространи  на сайта си видеозапис  от изявление на руския патриарх Кирил пред българския държавен глава на 3 март. То е с  продължителност почти 6 минути и е изпълнено с остри реплики , като в част от времето си духовникът подсилва ефекта от казаното с потропване с пръсти по масата. От записа, разпространен след края на визитата на патриарха в България, се вижда само какво говори гостът, но не и какво е отвърнал президентът. Според Цветанов Радев не е защитил България. \"Вие вярвате ли, че няма такава стенограма? Президентската институция не е обсъждане в кафене. На всяка среща винаги има стенограф и се прави протокол. Спомнете си срещата на Първанов с Дянков. Тогава се пусна стенограмата от този разговор. А това е среща с руския патриарх. Президентът би натрупал негативи от това, че не е защитил България\", каза Цветанов. \"Не виждаме голяма разлика между ГЕРБ и БСП. Социалистите обичат много да обещават, но и като герберите не правят нищо реално за развитие на българско-руското сътрудничество\",  коментира Решетников след срещата . Според него патриарх Кирил едва се е стърпял до последно да не реагира на официални речи и благодарност \"към някакви митични украинци и неизвестни финландци\". Но когато чул и уж \"проруският\" Радев, реагирал, макар че Решетников казва: \"Абсолютно изключвам версията за негово (на патриарха - бел. ред.) участие в някаква политическа комбинация.\" Цветанов коментира и сделката за продажбата на активите в България на чешката компания ЧЕЗ. \"Колегите от БСП казаха, че искат анкетна комисия за ЧЕЗ. Ние сме най-заинтересовани да излезе истината и да се спре спекулацията около нея\", каза той. По думите му дали държавата иска, или не иска да влезе в тази сделка ще бъде решено, след като анкетната комисия си свърши работата. Той упрекна опозицията в опит да генерира скандал по темата. \"Те искат да ни отклонят от успехите, които имат днес България и кабинетът\", заключи лидерът на парламентарната група на ГЕРБ. ЧЕЗ или Гинка Върбакова не са в състояние да повишат цената на тока. Регулаторният орган си върши работата, той е избиран от парламента, не от министър-председателя, подчерта Цветан Цветанов.", "date": "2018.03.15", "title": "Радев не е защитил България пред руския патриарх, каза Цветанов"}
{"url": "https://www.dnevnik.bg/sport/2018/03/15/3146707_turnirut_bez_vuobrajenie_koi_sa_chetvurtfinalistite_v/", "text": "Стотният гол на Лионел Меси в Шампионската лига сложи точката в осминафиналите в Шампионската лига. С него  \"Барселона\" подпечата успеха си с 3:0 срещу \"Челси\"  и се насочи уверено към следващата фаза. А там са голяма част от обичайните заподозрени. \"Барселона\" е четвъртфиналист във всеки от последните единадесет сезона в Шампионската лига. Рекордьорът по титли и шампион от миналите две години \"Реал\" (Мадрид) достигна тази фаза за осми пореден път, а  \"Байерн\" - за седми . В жребия в петък за шести последователен сезон испанското първенство ще има три отбора.  Осминафиналите показаха това, което и зрителите, и УЕФА вече знаят отлично. Напред продължават големите отбори. Единственият свеж полъх с промъкване на отбор, който е непознат за това ниво на турнира, е възможен само в случаите, в които той е срещнал себеподобен. В тази графа може да се посочи съперничеството между \"Рома\" и \"Шахтьор\". Когато обаче някой от водещите отбори има среща с \"простосмъртните\", резултатът е красноречив и предсказуем. \"Манчестър сити\", \"Ливърпул\" и \"Байерн\" напълно обезсмислиха реваншите си срещу \"Базел\", \"Порто\" и \"Бешикташ\" след гръмки победи. И докато всяка година  УЕФА изразява притесненията си, че пропастта между големите играчи и останалите се увеличава , решение не се вижда. Дори напротив - с  промените от следващия сезон  занапред Шампионската лига ще става все повече турнир за големите и възможността за пробив на някой като \"Апоел\" от сезон 2011-12 ще е минимална. Поглед назад показва, че турнирът е имал различно минало. През 90-те години, когато Шампионската лига се развива в настоящия си вид с групова фаза и преки елиминации, до четвъртфиналите редовно са достигали отбори извън четирите водещи първенства. Разнообразието между страните, които са имали представители в същинската фаза, също е било по-голямо. През 1994-95, например, четвъртфиналисти са хърватският \"Хайдук\" и шведският \"Гьотеборг\". Година по-късно там са полският \"Легия\", руският \"Спартак\" (Москва) и гръцкият \"Панатинайкос\". В следващите години в четвъртфиналите играят \"Аякс\", норвежкият \"Розенборг\", \"Олимпиакос\", украинският \"Динамо\" (Киев) и турският \"Галатасарай\". С навлизането в новото хилядолетие постепенно картината се променя и Шампионската лига все повече става турнир за големите. Четвъртфиналистите в Шампионската лига в последните десет години*  \"Реал\", \"Барселона\", \"Севиля\", \"Ювентус\", \"Рома\", \"Манчестър сити\", \"Ливърпул\", \"Байерн\" , \"Борусия\" (Дортмунд), \"Байерн\", \"Барселона\", \"Лестър\" , \"Барселона\", \"Волфсбург\", \"Бенфика\", ПСЖ , \"Атлетико\", ПСЖ, \"Порто\", \"Монако\" , \"Борусия\" (Дортмунд), ПСЖ, \"Манчестър юнайтед\" , \"Ювентус\", ПСЖ, \"Малага\", \"Галатасарай\" , \"Милан\", \"Апоел\", \"Олимпик\" (Марсилия), \"Бенфика\" , \"Тотнъм\", \"Челси\", \"Шахтьор\", \"Интер\" , \"Бордо\", \"Манчестър юнайтед\", \"Арсенал\", ЦСКА (Москва) , \"Виляреал\", \"Порто\", \"Ливърпул\", \"Байерн\" * В предишните девет сезона с удебелен шрифт са посочени отборите, класирали се за полуфиналите.", "date": "2018.03.15", "title": "Турнирът без въображение: кои са четвъртфиналистите в Шампионска лига"}
{"url": "https://www.dnevnik.bg/bulgaria/2018/03/15/3146814_voennomorskite_sili_tursiat_matrosi/", "text": "Военноморските сили търсят матроси, вакантните длъжности са за поделения във Варна и Бургас. Кандидатите трябва да са със средно образование, да не са по-възрастни от 28 години, да не са осъждани, да имат добра физическа подготовка. Това каза пред БНТ капитан първи ранг Цветан Андреев. Интерес проявяват младежи от вътрешността на страната от малките населени места. До момента подадените документи са 108 за 75 места, отбеляза той. Половината от длъжностите са корабни. Това са главно от плавателните регистрирани съдове на НАТО и ЕС, които учaстват в международните мисии и операции, по които България е поела ангажименти. Изпитите ще се проведат във Висшето военноморско училище във Варна в периода 23 - 25 април. Назначените ще са с най-ниското звание матрос първи клас, в зависимост от показаните качества ще могат да се обучават в старшински колеж, на изхода на който ще имат и възможност да растат до средно ниво на управление във военноморските сили. Месечното възнаграждение е 700 лева и има възможност за кариерно развитие. Документи могат да се подават до 16 март.", "date": "2018.03.15", "title": "Военноморските сили търсят матроси"}
{"url": "https://www.dnevnik.bg/sport/2018/03/15/3146703_federer_produlji_kum_chetvurtfinalite_v_indiun_uels_i/", "text": "Рекордьорът по титли от Големия шлем в тениса Роджър Федерер се класира за четвъртфиналите в Индиън Уелс. Швейцарецът се наложи със 7:5, 6:4 срещу Жереми Шарди. В следващия кръг той ще срещне Хьон Чун, който се справи с 6:1, 6:3 срещу Пабло Куевас. Двамата с Федерер играха в полуфиналите на Australian Open, като тогава кореецът се отказа заради травма. Ако спечели, Федерер ще изравни рекорда си за най-добър старт на сезона със серия от 16 поредни победи. \"Честно, изненадан съм колко бързо се завърна той. Защото това нещо (пришката на стъпалото на Чун) беше неприятно. Сега изглежда добре и изигра много добър мач. Така че съм развълнуван, че ще играя с него\", каза Федерер. Швейцарецът спечели срещу Шарди в своя стил. Двата сета бяха сходни, като бяха решени от по един късен пробив на водача в световната ранглиста.", "date": "2018.03.15", "title": "Федерер продължи към четвъртфиналите в Индиън Уелс и очаква нова среща с Хьон Чун"}
{"url": "https://www.dnevnik.bg/evropa/2018/03/15/3146821_slovashkiiat_premier_predloji_da_podade_ostavka_sled/", "text": "Словашкият премиер Роберт Фицо обяви, че е готов да подаде оставката си, за която настоява опозицията след убийството на журналиста Ян Куцяк, предадоха \"Франс прес\" и \"Ройтерс\", цитирани от БТА. Днес предложих оставката си на президента на републиката Андрей Киска, заяви Фицо снощи и добави, че ако президентът приеме, е готов да се оттегли в четвъртък и да посочи нов премиер, при условие че президентът се съгласи да даде на неговата партия \"Смер\" правото да избере следващия лидер на правителството. Други две условия, които Фицо постави за оставката си, са президентът да уважи резултатите от последните парламентарни избори при формирането на следващия кабинет и да се съобрази с коалиционното споразумение между партиите, които образуват парламентарно мнозинство. 27-годишният разследващ журналист  Ян Куцяк бе застрелян с годеницата си през февруари . Той  разследваше случай на връзки  между високопоставени словашки политици и италиански бизнесмени, за които се подозира, че са свързани с калабрийската мафия ндрангета. Младшият коалиционен партньор Партия \"Мост-Хид\" заяви в понеделник, че ще напусне правителството, ако не се произведат предсрочни избори. Партиите преговаряха от вторник, а вчера лидерите им се договориха за промени в правителството. Президентът Андрей Киска призова за предсрочни избори или промени в кабинета за възстановяване на съществуващата по думите му криза в доверието. Лидерът на десноцентристката Партия \"Мост-Хид\" Бела Бугар заяви, че партията му приветства предложението на Фицо да подаде оставка. \"Мисля, че това решение може да успокои положението\", каза той. Фицо обяви предложението си за оставка на пресконференция, на която бе придружен от лидерите на другите двама коалиционни партньори, Бела Бугар и лидерът на крайнодясната Словашка национална партия Андрей Данко. Според в. \"Сме\" партия \"Смер\" може да издигне за следващ премиер сегашния 42-годишен вицепремиер Петер Пелегрини. ЕС иска бързо разследване Междувременно Европейският съюз поиска от Словакия бързо да разнищи убийството на разследващия журналист и да си сътрудничи с Европейската служба за борба с измамите (ОЛАФ), предаде \"Франс прес\". \"Първият ни приоритет трябва да е провеждане на независимо и щателно разследване на фактите и да изправим извършителите пред съда. Призоваваме словашките власти бързо да направят това\", заяви европейският комисар за сигурността Джулиан Кинг пред европейските депутати в Страсбург. \"Призоваваме словашките власти да окажат пълно съдействие на ОЛАФ, за да се определи дали в този случай има транснационално присвояване на европейски субсидии\", добави Кинг. По-рано високопоставени членове на Европейския парламент  настояха Европол да участва  в разследването на убийството на словашкия журналист.", "date": "2018.03.15", "title": "Словашкият премиер предложи да подаде оставка след убийството на журналист"}
{"url": "https://www.dnevnik.bg/politika/2018/03/15/3146827_valeri_simeonov_se_izraziava_kraino_agresivno_smiata/", "text": "Валери Симеонов има  крайно агресивна форма на изразяване  и затова не сме в една партия. Това заяви пред Би Ти Ви началникът на кабинета на премиера Бойко Борисов Румяна Бъчварова. Тя добави, че напрежението в последните дни, провокирано от думите на руския патриарх Кирил към президента Румен Радев и последвалия отговор от страна на вицепремиера Симеонов, идва от начина на изразяване на позицията на единия от съпредседателите на \"Обединени патриоти\". Бъчварова не пожела да коментира скандалите в коалиционния партньор на ГЕРБ. В последните дни напрежението в \"Обединени патриоти\" се засили, след като  Волен Сидеров разкритикува остро Симеонов  за нападките му към руския духовен водач и дори намекна, че управлението на държавата може да продължи и без него. \"В голямата коалиция няма проблеми. Дали управляващата коалиция може да продължи без Валери Симеонов трябва да решат \"Обединени патриоти\". Към момента има баланс\", допълни бившият вътрешен министър. По думите ѝ създадената вчера  парламентарна комисия, която ще проверява продажбата на ЧЕЗ , ще бъде гаранция, че правителството не иска да скрие никаква информация по сделката. Бъчварова каза още, че не вижда проблем частни охранителни фирми да започнат да пазят и малките населени места, каквото решение бе гласувано в Народното събрание. Според нея \"всички сили на всички нива трябва да са гарант за националната сигурност\".", "date": "2018.03.15", "title": "Валери Симеонов се изразява крайно агресивно, смята Румяна Бъчварова"}
{"url": "https://www.dnevnik.bg/evropa/2018/03/15/3146823_ungariia_osudi_siriiski_migrant_na_sedem_godini_zatvor/", "text": "Унгарски съд наложи вчера присъда от седем години затвор на сириеца Ахмед Хамед, обвинен в незаконно влизане в страната и замерване на полицаи с камъни, предаде \"Асошиейтед прес\", цитирана от БТА. Мъжът беше осъден на повторен процес. През ноември 2016 г. съдът наложи 10-годишна присъда, но апелативният съд я отмени и поиска повторно провеждане на процеса. При размириците на унгарско-сръбската граница на 16 септември 2015 г. бяха ранени десетки полицаи, мигранти и някои журналисти. Ден по-рано Унгария затвори границата, преграждайки пътя на стотици мигранти, насочили се към Европа, припомня АП. Правителството на унгарския премиер Виктор Орбан често използва случая на Хамед в пропагандни кампании, целящи да осигурят обществена подкрепа за строгата му антимиграционна политика. Правозащитната организация \"Амнести интернешънъл\" определи присъдата като злоупотреба с правосъдието.", "date": "2018.03.15", "title": "Унгария осъди сирийски мигрант на седем години затвор"}
{"url": "https://www.dnevnik.bg/na_put/2018/03/15/3146672_muzei_na_kazanova_se_otkriva_v_rodnata_mu_veneciia/", "text": "Музей, посветен на Джакомо Казанова, предстои да бъде открит идния месец в родната му Венеция. Животът и приключенията на най-галантния любовник ще бъдат представени в двореца Pesaro Papafava от 18 в., недалеч от Канал Гранде, разказват италианските медии. Откриването на 2 април съвпада с 220-тата годишнина от смъртта му през 1798 г. Организаторите предвиждат експозицията да представи не само авантюрите с жени на прочутия италианец - завоеванията му са около 120, поне според собствените му свидетелства, но и неговите \"странични\" занимания. Известно е, че Казанова е имал интерес към алхимията, има принос в дипломацията, интересувал се е от философията и е постигнал успехи в шпионирането. Според изследователите на живота му, цитирани от британския \"Телеграф\", той е бил доста добър математик, автор на 42 книги, между които история на Полша и на вероятно първия европейски научнофантастичен роман.", "date": "2018.03.15", "title": "Музей на Казанова се открива в родната му Венеция"}
{"url": "https://www.dnevnik.bg/evropa/2018/03/14/3146142_planovete_na_makron_za_evrozonata_sreshtat_suprotivata/", "text": "Очакванията не могат да бъдат по-големи. След избирането на Еманюел Макрон за президент на Франция имаше надежда, че еврозоната най-накрая е възможно да продължи напред с \"основен ремонт\" на икономическото си управление, за да стане то по-устойчиво при криза. Очертанията на планираната сделка бяха много ясни: фискално консервативните страни като Германия ще се съгласят с по-голямо \"споделяне на риска\", например създаване на съвместен механизъм за гарантиране на депозитите или фонд \"за черни дни\" за подпомагане на държави в криза. Междувременно уязвимите страни като Италия или Португалия ще се съгласят на намаляване на рисковете в балансите на банките и на държавните финанси. Липсващото парче в пъзела бе  правителство в Германия . На Християндемократическия съюз (ХДС) на канцлера Ангела Меркел и на нейната сестринска партия в Бавария - Християнсоциалния съюз (ХСС), бяха необходими близо шест месеца, за да формират голяма коалиция с Германската социалдемократическа партия (ГСДП).  Вътрешен вот в ГСДП  преди седмица разчисти последното препятствие. \"Френско-германският двигател\", както често е наричан, изглеждаше готов да поведе Европа за пореден път. И за пореден път става все по-очевидно, че Германия и Франция са на едно мнение по много по-малко неща, отколкото се смяташе. В събота списание \"Шпигел\" съобщи, че Меркел и Макрон са отложили плановете си да предложат реформи в еврозоната на срещата на върха на ЕС този месец. Германия би желала банките да намалят количеството държавни облигации в своите баланси, за да бъде предотвратено превръщането на суверенна криза в банкова. Берлин също така желае силно да бъде създаден механизъм, улесняващ преструктурирането на суверенен дълг, когато съответната страна поиска помощ от Европейския стабилизационен механизъм (ЕСМ), спасителния фонд на еврозоната. Досега Брюно льо Мер, френският министър на финансите, отхвърля на висок глас и двете идеи. Неясно е също колко ентусиазирани наистина са други страни членки за такива реформи. Миналата седмица осем северни държави, включително Финландия, Ирландия и Холандия, заявиха, че една по-строга фискална дисциплина и по-голям напредък по структурните реформи трябва да дойдат преди каквото и да било широкообхватно предложение за реформи. Те остават ангажирани с довършването на изграждането на \"банковия съюз\", но не и склонни за започване на по-амбициозни проекти. \"Едно по-силно представяне по националните структурни и фискални политики в унисон с общите правила наред с тези европейски инициативи, по-специално банковият съюз, трябва да има приоритет над широкообхватните предложения\", написаха осемте страни в общ документ. Най-сетне имаме На  парламентарните избори на 4 март  антисистемни партии като Лигата и Движение \"Пет звезди\" (ДПЗ) спечелиха 50 процента от гласовете с програми, съдържащи щедри обещания, включително плосък данък от страна на Лигата и \"граждански доход\" - от ДПЗ, които недвусмислено са в противоречие с фискалните правила на еврозоната. Нито една от двете партии не успя да спечели мнозинство и поне засега няма признаци те да желаят да формират \"популистки съюз\". Техният успех обаче е ясен знак, че италианските избиратели не желаят да бъдат подложени на по-строга фискална дисциплина. Изборите в Италия служат като напомняне за страни като Германия, че те не могат да разчитат на фискално благоразумни правителства в цялата еврозона. След като те се съгласят на по-голямо споделяне на риска, с такива механизми ще може да се злоупотребява, освен ако не бъде въведена съответна система за проверки и баланси. Това ще направи Берлин по-скептичен за реформата в еврозоната. Европейските лидери ще се срещнат след две седмици, за да обсъдят редица теми, свързани с бъдещето на еврозоната, но когато се очаква те да предприемат по-конкретни стъпки. По-специално две области ще покажат дали еврозоната иска да постигне реален напредък: първата е дали ръководителите ще се споразумеят да укрепят \"единния гаранционен фонд\" - обща \"каса с пари\", които са използвани за преструктуриране на банки, изпаднали в затруднено положение, като им се дава възможност да получат кредитна линия от ЕСМ. Това ще осигури на фонда достатъчно средства, за да се справи с големи банкови кризи. Втората област е постигането на напредък по обща схема за застраховане на депозитите. Разбира се, би било нереалистично да се вярва, че страните ще могат да синхронизират незабавно своите предпазни мрежи. Необходимо е обаче да бъдат предприети някои първоначални стъпки, които да гарантират например, че националните схеми ще се подсигурят взаимно, в случай че някоя от тях не може да се справи с даден шок. Единственият начин това да бъде политически приемливо е да продължи намаляването на рисковете в банковите баланси, по-конкретно като бъде ускорено понижаването на дела на необслужваните кредити. Тези ходове сега изглеждат по-трудни отпреди. Те обаче остават от жизненоважно значение за преуспяването на еврозоната. При всичките разлики помежду им и скептицизма на техните партньори Германия и Франция не бива да се отказват от своята амбиция./БТА", "date": "2018.03.15", "title": "Плановете на Макрон за еврозоната срещат съпротивата на Германия"}
{"url": "https://www.dnevnik.bg/evropa/2018/03/15/3146828_polskiiat_prezident_sravni_evrochlenstvoto_s/", "text": "Полският президент Анджей Дуда разкритикува членството на страната си в Европейския съюз, сравнявайки го с някои аспекти от периода на подялбите на Полша между Русия, Австрия и Прусия, продължил 123 години, от 1795 до 1918 г., предаде \"Франс прес\", цитирана от БТА. Дуда изрази недоволство от ситуация, в която по думите му \"някъде далеч оттук, в далечни столици се решават делата ни и всъщност работим в чужда полза\". Той е член на консервативната партия \"Право и справедливост\", която управлява Полша от изборната си победа през октомври 2015 г. Отношенията на Варшава с ЕС оттогава са обтегнати, най-вече заради  спорни реформи на съдебната система . Заради тях Брюксел задейства срещу Полша  неизползвана досега процедура , която може да доведе до санкции, включително лишаване на Полша от правото й на глас в заседанията на Европейския съвет. \"Днес имаме една суверенна и независима Полша, която според мен ще бъде държава, където се живее все по-добре и по-добре. Говорете за това на децата си. Защото често пъти хората ни питат: \"За какво ни е Полша? ЕС е най-важен\", заяви Дуда в реч по повод 100-годишнината от възстановяването на независимостта на Полша. \"Нека всички тези хора си спомнят за 123-те години на подялби. Тогава също е имало хора, които са казвали: може би така е по-добре, няма да има повече караници, размирици, въстания, войни, авантюри, конфедерации, най-после ще имаме мир\", каза Дуда. После тези хора \"бързо разбраха, че войните продължават, че авантюрите продължават, но вече нямаме никакво влияние, вече не решаваме сами, а някъде далеч оттук, в далечни столици се решават делата ни, вземат се парите, които сме спечелили с труда си, и всъщност работим в чужда полза\", допълни полският президент. Полша е член на ЕС от 2004 г. Тя е най-големият получател на средства от европейските фондове с около 10 милиарда нето на година след приспадане на вноската й в бюджета на ЕС, отбелязва АФП. Полша подкрепя действията на Великобритания  по случая с бившия полковник от руското военно разузнаване ГРУ Сергей Скрипал , който бе отровен във Великобритания, заяви Дуда, цитиран от ТАСС. \"От името на поляците и на властите на Полша искам да изразя солидарност с действията на правителството на Тереза Мей. Използването на химическо оръжие на територията на наш стратегически съюзник не може да остане без отговор. Ние тясно ще си сътрудничим с Великобритания по този въпрос в Съвета за сигурност на ООН, НАТО, ЕС и Организацията за забрана на химическите оръжия\", добави той.", "date": "2018.03.15", "title": "Полският президент сравни еврочленството с окупациите в миналото"}
{"url": "https://www.dnevnik.bg/bulgaria/2018/03/15/3146829_kratki_novini_do_10_dni_shte_ima_obhoden_marshrut_pri/", "text": "Здравни инспектори протестираха заради ниски заплати Здравни инспектори в различни градове поискаха на протести увеличение на заплатите им, които не са променяни от 10 г. Служител от Пазарджик показва, че взима бруто 510 лв. и 395 лв. след удръжките, съобщава \"Нова телевизия\". Очаква се заплатите им да бъдат повишени със задна дата от 1 януари с поне 18 процента, според уверенията на зам.-здравният министър Бойко Пенков, цитиран от медиата. Директорът на Районната здравна каса в Ловеч е арестуван  Това е станало при акция на ДАНС и полицията. Говорителят на Окръжна прокуратура в Ловеч Кирил Петров съобщи, цитиран от БНР, че Антонио Маринов е задържан за срок от 24 часа за длъжностно престъпление по образувано досъдебно производство за злоупотреби със средства на здравната каса. От офиса на касата са иззети документи и са разпитани служители. Утре ще бъде решено дали Маринов остава в ареста. Проучването за строежа на газовия хъб \"Балкан\" започва  В присъствието на министъра на енергетиката Теменужка Петкова \"Булгартрансгаз\" ЕАД и избраният българо-швейцарски консорциум ДЗЗД \"АФ-ЕМГ Консулт\" за строежа на газовия хъб \"Балкан\" подписаха договора за изготвяне на предпроектно проучване. То ще оцени в детайли търговската и техническата жизнеспособност на проекта, ще определи точния бизнес модел за неговото реализиране, ще даде възможност за финализиране на регулаторната рамка и структура за неговото финансиране. В рамките на проучването ще бъдат анализирани целевите пазари, търсенето и доставката на природен газ. Ще бъде изготвена пътна карта за реализацията на проекта. Стойността на подписания днес договор е в общ размер на 2 327 437 лв. В срок от 40 календарни дни след подписване на договора консорциумът ще представи междинен доклад за проведените дейности. Търговският регистър ще бъде свързан с регистрите на държавите-членки на ЕС Това ще се случи след края на проект с евросредства. \"Проектът е поредната крачка към облекчаването на административната тежест за бизнеса и за гражданите, който е един от основните приоритети на правителството. Основната цел е гражданите да са максимално улеснени и да не губят своето време и средства\", каза зам.-министърът на правосъдието Десислава Ахладова при представяне на проекта. Свързаността ще става чрез платформа, с която ще се гарантира обмена на данни между европейските страни. Информацията, която ще бъде предавана се отнася до започването или прекратяването на производства по ликвидация, несъстоятелност и заличаване на дружества от регистрите. Борисов се срещна с еврокомисар Шефчович  Премиерът Бойко Борисов се срещна със зам.-председателя на Еврокомисията Марош Шефчович, който отговаря за енергийния съюз. Борисов е очертал напредъка по инициативите за увеличаване на междусистемната свързаност на региона и е подчертал, че реализацията на газовия хъб \"Балкан\"ще гарантира либерализацията на енергийните пазари в Югоизточна Европа. България подкрепя Великобритания Това написа министърът на външните работи Екатерина Захариева в профила си в социалната мрежа \"Туитър\". \"България подкрепя своя съюзник #UK. Използването на всякакви токсични химикали е противозаконно и трябва да бъде осъдено с всички възможни средства\", пише Захариева. До 12 – 16 часа река Скът ще бъде в най-високото си ниво  Около 20 – 30 см ще достигне най-високото ниво на реката преди разливане. Това обяви пред Би Ти Ви директорът на пожарната Николай Николов. \"Очакванията днес да малко да се вдигне и нивото на Тимок, но без опасност за населението\", каза още той. Около 65% от сигналите към КЗП са основателни Най-много жалби се подават за дефектни стоки и невъзможността да се получи компенсация за това, каза председателят на Комисията за защита на потребителите (КЗП) Димитър Маргаритов пред БНТ. По думите му най-често търговецът отказва да върне парите за дефектната стока потребителят не знае към кого да се обърне. Около половината от жалбите са за фалшиви намаления и промоции, има и такива срещу монополистите и сметките, с които потребителите не са съгласни. Сигналите за бързите кредити и качеството на туристическия продукт не били много, но са сигнал за лошо качеството на услугата. За минала година са подадени 20 000 жалби. До 10 дни ще има обходен маршрут при свлачището край Смолян Министърът на регионалното развитие и благоустройството Николай Нанков заяви пред Би Ти Ви, че до неделя трасето за обходния маршрут при свлачището на пътя Смолян – Мадан ще е пробито, а седмица след това ще е готова и асфалтовата настилка. Общата дължина на отсечката ще 1.2-1.3 км, като тя ще е между селата Влахово и Орешец. На 19 март пък ще бъде взето окончателното решение как да бъде укрепено свлачището, като това ще струва около 7-8 млн. лв.", "date": "2018.03.15", "title": "Кратки новини: Арестуван е директорът на здравната каса в Ловеч"}
{"url": "https://www.dnevnik.bg/evropa/2018/03/15/3146832_evropalamentut_nastoia_za_novi_sobstveni_resursi_na_es/", "text": "Европейският парламент иска бюджетът на ЕС да отговаря на политическите приоритети и да помага за преодоляването на някои от новите предизвикателства, пред които са изправени всички държави членки, независимо дали става въпрос за миграцията, отбраната, сигурността или изменението на климата, предаде пресслужбата на институцията.  Вчера Европарламентът представи позицията си за дългосрочния бюджет на ЕС, който трябва да финансира нови приоритети и да компенсира евентуалните липси след Брекзит. Евродепутатите приеха две нови резолюции за приходната и разходната част на следващата многогодишна финансова рамка (МФР), която влиза в сила през 2021 г. Евродепутатите подкрепят увеличаването на действащото ограничение за разходите на ЕС от 1% до 1.3% от брутния национален доход на ЕС, за да стане възможно финансирането на тези нови приоритети, без това да е в ущърб на най-бедните региони или земеделските общности.  Предложенията включват подкрепа за научни програми, \"Еразъм+\", инициативата за младежка заетост и малките и средните предприятия, както и инвестиции в инфраструктурата чрез Механизма за свързване на Европа (МСЕ). Някои евродепутати предупредиха, че \"няма да бъде постигнато споразумение за МФР, без да бъде постигнат съответен напредък във връзка със собствените ресурси\", т.е. приходната част на бюджета на ЕС. Затова приходите и разходите трябва да бъдат третирани като един пакет.  Намаляване на преките вноски на страните В резолюцията се призовава за подсилване на  собствените ресурси  и за прогресивно въвеждане на  нови собствени ресурси . Те могат да бъдат основани на преразгледан ресурс на база ДДС, дял на приходите от корпоративния данък, данък върху финансовите сделки, данък за цифровия сектор или екологични данъци. Новите собствени ресурси трябва да: - доведат до значително намаляване (с цел 40%) на дела на преките вноски на база брутен национален доход и следователно до икономии за бюджетите на държавите членки, като едновременно с това премахнат логиката за \"справедлива възвращаемост\", която води до \"игра с нулев резултат\" между нетните платци и нетните получатели - премахнат всички отстъпки и корекции, от които се възползват само някои държави членки - запълнят \"дупката, причинена от Брекзит\", без да увеличават общата данъчна тежест за европейските данъкоплатци. Бюджетът на ЕС се финансира основно от собствени ресурси. Те биват различни видове: традиционни (основно мита и налози върху захарта), собствени ресурси на база данък върху добавената стойност, собствени ресурси на база брутен национален доход. Следващи стъпки Двете резолюции са приносът на Европарламента към законодателните предложения на Европейската комисия по тези въпроси, които ще бъдат представени през май 2018 г. За приемането на новия регламент за МФР е необходимо одобрението на Европейския парламент.", "date": "2018.03.15", "title": "Европаламентът настоя за нови собствени ресурси на ЕС"}
{"url": "https://www.dnevnik.bg/skorost/avtomobilna_industriia/2018/03/15/3146853_bulgariia_deli_s_hurvatiia_liderstvoto_po_rust_na/", "text": "България и Хърватия са страните в ЕС с най-голям ръст на продажбите на нови леки автомобили за януари и февруари, показва разпространените днес данни от Асоциацията на производителите на автомобили в Европа. В двете страни търсенето е скочило с по 39.5%. Прави впечатление, че в 4.2-милионна Хърватия продажбите са 7573, а у нас - 5024. Сериозен ръст за януари и февруари демонстрират още Гърция (34.9%) и Румъния (33.6 на сто). Като цяло в страните от ЕС търсенето на нови автомобили от началото на годината се повишава с 5.8%, като са купени 2 378 965 коли. Почти на всички пазари се забелязва ръст в покупките, като изключение правят само Великобритания (‐5.1%), Ирландия (-3.5%) и Швеция (-1.5%). От големите пазари най-сериозно се показва броят на сделките в Испания (+16.4%), следват Германия (+9.5%) и Франция (+3.4%). За 2017 година България приключи на трето място по ръст на продажбите на нови автомобили с доставените 31 244 леки коли. Това все пак е далеч от нивата преди кризата от 2009 година, когато сделките гонеха 60 хиляди.", "date": "2018.03.15", "title": "България дели с Хърватия лидерството по ръст на автопазара в ЕС от началото на годината"}
{"url": "https://www.dnevnik.bg/bulgaria/2018/03/15/3146851_parlamentut_uvolni_zamestnik-predsedatelia_na_bjuroto/", "text": "Без дебати парламентът уволни Георги Гатев като заместник-председател на бюрото за контрол на специалните разузнавателни средства. Той дори не беше изслушан от депутатите. Миналата седмица ресорната парламентарната комисия в парламента реши да предложи това на парламента, като мотивът е, че допускът на Гатев до класифицирана информация е отнет. \"За\" освобождаването на Гатев гласуваха всички 111 депутати. Нямаше нито едно изказване. Депутатът от БСП Славчо Велков все пак предложи заместник-председателят на бюрото да бъде изслушан. Тази идея беше подкрепена само от левицата и от ДПС. Гатев възрази, че бюрото не само има право, но е и длъжно да съдейства на всички податели на заявления да осъществят правата си. Въпреки възраженията му скоро след това ДАНС реши да бъде отнет допускът до класифицирана информация на Гатев. А Държавната комисия за сигурност на информацията (ДКСИ) потвърди решението на ДАНС и Гатев обжалва пред ВАС. Съдът в крайна сметка също окончателно отне допуска на Гатев. Според мотивите на ДАНС Гатев е оценен като ненадежден за сигурността и опазването на тайната и дори имало данни, че осъществявал \"дейност срещу обществения ред\". Гатев категорично възрази, а председателят на НБКСРС  Бойко Рашков в публични изявления,  подкрепени с подробна документация, заяви, че в България има кръгове и сред тях са прокуратурата и ДАНС, които не желаят да има контрол над дейността им по използването на СРС, и че атаката срещу заместника му Гатев е всъщност атака срещу бюрото.", "date": "2018.03.15", "title": "Парламентът уволни без дебати зам.-председателя на бюрото за контрол на подслушванията"}
{"url": "https://www.dnevnik.bg/sviat/2018/03/15/3146857_naprejenie_v_makedonskiia_parlament_zaradi_zakona_za/", "text": "Напрежение обхвана македонската политика, след като Законът за употреба на езиците мина на поредно четене с гласовете на управляващата коалиция в парламента, преодолявайки  ветото на президента Георге Иванов . Държавният глава обаче обяви, че отказва да го подпише, като цитира аргументите на опозицията, че той е гласуван по противоконституционен начин и с процедурни нарушения. В залата се стигна до пререкания между бившия премиер и лидер на опозиционната ВМРО-ДПМНЕ Никола Груевски, който влезе в лични словесни нападки с председателя на парламента Талат Джафери, заплашващи да прераснат във физически. Преди по-малко от година избирането на Джафери, етнически албанец, за председател, доведе до размириците във и около сградата на събранието в Скопие  с над сто ранени . И тази вечер имаше протести пред сградата на парламента, които обаче протекоха мирно. Джафери отбеляза по-късно в социалните мрежи, че няма да допусне да се стигне до \"нов 27 април\". Още в залата той каза, че единствено Конституционният съд на Македония може да реши дали приетият текст е в разрез с основния закон. Повод за напрежението стана фактът, че поправките, предложени от ВМРО-ДПМНЕ след ветото на Иванов -  общо 35 000  - не бяха разгледани. (Какво променя текстът  можете да прочетете тук .) \"Злоупотреба с европейското знаме\" или нарушение на конституцията Иванов каза, че законът, който на практика ще официализира превръщането на албанския във втори език в Македония, нарушава конституцията и противоречи на собствената му съвест. \"Като президент на Република Македония не мога да позволя това\", каза той късно снощи. Той изтъкна и че е незаконно предложените 35 000 поправки въобще да не се обсъдят. Според управляващите социалдемократи и албанския Демократичен съюз за интеграция разглеждането им обаче цели единствено да блокира приемането на закона. Сред аргументите му беше и неколкократно повтореният от него в последните месеци факт, че документът е отбелязан с европейско знаме, без това да е необходимо и без Брюксел да иска от Скопие съответния закон. Той обобщи ситуацията като \"злоупотреба с европейското знаме\". Иванов обаче изтъкна и че законът, така както е написан, ще предизвика цялостна блокада на работата на институциите и е възможно да отвори въпроса за \"предефиниране на конституционния ред\". Той увери, че не е получил от управляващите гаранции, че текстът няма да навреди на суверенитета на Македония. Според  конституцията (чл. 75)  Иванов имаше право на едно вето на закона. Причината е, че на предишното четене, когато той го върна, гласуването приключи с просто мнозинство \"за\" (той щеше да е длъжен да го подпише още тогава при мнозинство от две трети). След прегласуването обаче според същия член той е длъжен да го направи. Според македонския сайт \"Нова\" обаче и опозицията може да отнесе случая до Конституционния съд заради начина, по който е гласуван законът в пленарната зала, и дори да заведе наказателен иск срещу Джафери.", "date": "2018.03.15", "title": "Напрежение в македонския парламент заради Закона за езиците, президентът няма да го подпише (видео)"}
{"url": "https://www.dnevnik.bg/evropa/2018/03/15/3146866_premierut_na_sloveniia_podade_ostavka_zaradi_sporen/", "text": "Словенският премиер Миро Церар подаде оставка късно снощи, предаде \"Ройтерс\". Това се случи няколко часа след като Върховният съд на страната анулира резултатите от произведения през септември референдум, с който беше одобрен железопътен проект на стойност 1 милиард евро. Той беше най-голямата инвестиционна програма на лявоцентристкото правителство. Според съда правителството не е действало безпристрастно, като е харчило публични средства при агитацията в подкрепа на проекта, който Церар се надяваше да започне преди това лято. Решението идва три месеца преди общите избори в страната, които се очакват през юни. Не е ясно дали оставката на Церар ще доведе до изтеглянето им за по-ранен срок. Според социологически проучвания ляовцентристката и ръководена от Церар Партия на модерния център изостава зад три други партии, като водеща е лявоцентристката Листа на Мариян Шарец, която досега не е била в парламента, следвана от опозиционната дясноцентристка Словенска демократическа партия. \"(Железопътният проект) получи нов удар от страна на тези, които искат да спрат положителното развитие на Словения. Не искам да съм част от тези истории\", каза Церар. \"Сили от миналото не ни позволяват да работим за бъдещите поколения\", заяви той на пресконференция, добавяйки, че това е била последната капка и връща властта в ръцете на народа. Церар ще остане на поста до съставянето на ново правителство. По думите му коалиционните партньори от дълго време се опитват да подкопават проекти. Той обаче не назова конкретни партии или програми. Управляващата коалиция, която пое властта през септември 2014 г., включва Партия на модерния център, социалдемократите и Демократичната партия на пенсионерите (ДеСУС). По-рано в сряда учители проведоха  втората си еднодневна стачка  с искания за по-високи заплати. Служителите  в други публични сектори  също настояват за значително вдигане на възнагражденията.", "date": "2018.03.15", "title": "Премиерът на Словения подаде оставка заради спорен железопътен проект"}
{"url": "https://www.dnevnik.bg/sport/2018/03/15/3146818_futbolist_kato_mesi_se_rajda_vednuj_na_50_godini_kaza/", "text": "Челси\"  загуби тежко от \"Барселона\" с 0:3  и отпадна от Шампионската лига, въпреки това след края на мача Антонио Конте беше усмихнат. Мениджърът го направи, защото каза, че не се срамува от играта на своя отбор, а освен това дълго разговаряше с Лионел Меси. Аржентинецът вкара два от головете и подаде за третия, дело на Усман Дембеле. \"Трябва да поздравя моите футболисти за тяхната отдаденост и да кажа, че съм горд с поведението им. Но Меси направи разликата и трябва да му отдадем заслуженото. Той е супер-, супериграч. Говорим за невероятен талант, най-добрия в света\", каза Конте след мача. Италианецът сподели, че е казал точно това на аржентинеца още на терена на \"Камп ноу\". Конте дръпна звездата на  \"Барселона\"  и двамата проведоха кратък разговор, а камерите ги уловиха да се усмихват. \"Меси е футболист, който се ражда веднъж на 50 години. Той може да обърне развоя на всеки един финал, за всеки отбор. Меси започна с \"Барселона\" и съм убеден, че ще завърши кариерата си в този отбор\", добави мениджърът на \"Челси\".", "date": "2018.03.15", "title": "Футболист като Меси се ражда веднъж на 50 години, каза Антонио Конте"}
{"url": "https://www.dnevnik.bg/photos/2018/03/15/3146899_snimka_na_denia_virtualna_realnost_v_chas/", "text": "Ученици използват сетове за виртуална реалност по време на час в начално училище в Китай", "date": "2018.03.15", "title": "Снимка на деня: Виртуална реалност в час"}
{"url": "https://www.dnevnik.bg/skorost/2018/03/15/3146906_honda_ataka_pazara_na_avtomobili_v_evropa_dogodina/", "text": "Японският производител на автомобили \"Хонда\" обяви, че догодина ще лансира първия си масов електромобил на европейския пазар. Той ще е създаден на базата на колата \"Ърбън И Ви концепт\" ( Urban EV Concept), която до 18 март може да се види на автосалона в Женева. Според главния вицепрезидент на \"Хонда мотър Юръп\" Филип Рос до момента за автомобила има много позитивни отзиви от публиката. Очакванията са поръчки за електричката да започнат да се приемат още в началото на следващата година. Първите доставки ще са факт вероятно през есента. Прототипът \"Ърбън И Ви концепт\" се отличава със семпъл и добре обмислен дизайн, който позволява максимален простор при компактни размери. При дължина от 3.93 метра, или с 10 см по-малка от тази на \"Хонда Джаз\", в колата ще има място за четирима пътници.  Интериорът е модерен и изчистен, като по цялото табло се простира екран, който прелива и във вратите. Дисплеят отпред показва информацията за автомобила, докато тези на вратите функционират като странични огледала и предават картината от дигиталните камери.  От \"Хонда\" обещават и революция по отношение на ефективността на електромотора, но за момента не казват нищо повече. На салона от компанията показаха и прототип на спортен електромобил, кръстен \"Спорт И Ви концепт\" (Sport EV Concepts), но неговото бъдеще за момента не е ясно.", "date": "2018.03.15", "title": "\"Хонда\" атакува пазара на електрически автомобили в Европа догодина"}
{"url": "https://www.dnevnik.bg/sviat/2018/03/15/3146869_rusiia_obvini_velikobritaniia_che_moje_da_e_proizvela/", "text": "Великобритания блокира в ООН резолюция на Русия, която призоваваше за \"цивилизовано разследване\" на инцидента в град Солсбъри, където бившият разузнавач Сергей Скрипал и дъщеря му Юлия бяха отровени с нервнопаралитично вещество, предадоха \"Ройтерс\" и ТАСС. В отговор руският  представител в ООН  Василий Небензя каза, че източникът на химическото оръжие, използвано при покушението, може да е била и Великобритания. Разгорещените дебати между посланици на страните, и двете с право на вето в Съвета за сигурност на ООН, следват решение на Лондон да  обвини Москва за атаката  и да изгони 23-ма руски дипломати, както и да приеме серия от мерки, които  засягат и британския , и руския бизнес. Според Небензя източникът на оръжието, използвано при атаката, би могло да е и Обединеното кралство. По думите му през 90-те години на миналия век западните спецслужби \"извели\" от Русия няколко специалисти по разработка на химически оръжия и документации и продължили работата им. \"Достигането от тези страни на резултати по създаването на нови отровни вещества, които на Запад по някакви съображения се класифицират под общото название \"Новичок\", са потвърдени и отразени в над 200 публично достъпни източника на НАТО,\" продължава той. В британски или съветски лаборатории Според него разработката и производството на тези оръжия, \"включително на този тип\", използван срещу Скрипал, се осъществявали в центъра на Министерството на отбраната в Портън Даун. Доказателство според него е, че за разпознаване на веществото от \"Новичок\" Великобритания трябва да е имала проба от веществото и формулата му. Именно в центъра в Портън Даун беше идентифицирана отровата, използвана при отравянето на Скрипал. Лондон обяви, че използваното нервнопаралитично вещество от групата \"Новичок\" е било разработено в съветски лаборатории, а контролът върху всички количества, притежавани в момента от руската държава, е строг. Това твърди в интервюта за \"Ройтерс\" и няколко издания и  ученият Вил Мирзаянов , участвал в разработката на подобни вещества. Напрежението в Съвета за сигурност на ООН нарасна и заради исканията на Небензя Великобритания да предостави конкретно, веществено доказателство за ролята на Москва. От своя страна британският заместник-посланик в ООН, бившият посланик в България Джонатан Алън, обвини Русия, че не спазва ангажиментите, които има съгласно Конвенцията за химически оръжия. По-рано руският външен министър Сергей Лавров каза, че Москва ще сътрудничи в случая, ако получи формално искане за разяснения от Лондон съгласно конвенцията. Подкрепа Тази сутрин Елисейският дворец съобщи, че Франция е солидарна с Великобритания по случая и \"няма друго разумно обяснение\" освен това, че Русия стои зад атаката. Белият дом междувременно съобщи, че е \"солидарен\" с \"най-близкия си съюзник\" Великобритания и подкрепя решението за изгонването на дипломатите, предаде Би Би Си. Говорител на президента Доналд Тръмп обвини Русия, че подкопава \"суверенитета и сигурността на държави по света\" и показва неуважение към \"международния ред, базиран ва правила\" САЩ искат да се уверят, че подобна \"отвратителна атака няма да се повтори.\" Вчера Вашингтон  също отправи обвинение  към Москва заради покушението. Според Би Би Си отправените през последните часове послания за Русия използват силни думи, каквито досега не са чувани за нея от администрацията на Тръмп.", "date": "2018.03.15", "title": "Русия обвини Великобритания, че може да е произвела отровата за покушението в Солсбъри"}
{"url": "https://www.dnevnik.bg/analizi/2018/03/15/3146896_ne_mojesh_da_zaspish_umut_ti_e_v_bulgariia/", "text": "\"Не можахме да обикнем Бурса. През цялото време мислехме само за България, макар че бяхме брутално изгонени. Затова, като чухме за 10 ноември, веднага стегнахме багажа и тръгнахме към демокрацията\", разказва 70-годишният Нури Фейзуллах, пенсиониран учител от Момчилград. Семейството му е прекарало едва няколко месеца в Турция. То е едно от първите завърнали се обратно в родината. Навремето на границата имало и посрещачи от ДС, разказва Фейзуллах. Но те съдействали за превоза само на своите хора - на доносниците. През 1978 Нури Фейзуллах дръзнал да търси сметка от Тодор Живков за смененото име на родното му село Кабиле, записано вече като Светлен. Три дни по-късно бил арестуван от ДС в Кърджали. \"Още тогава предчувствах, че върху нашето малцинство ще бъде оказан натиск, несправедливостите ставаха все по-сериозни\", разказва той. Когато успял да си купи парцел в южния български град, Фейзуллах нарекъл шеговито района \"Сабра и Шатила\". Четири дни по-късно отново го привикали в ДС. На разпита негов състудент го предупредил да не си отваря устата, защото никой нямало да го спаси. \"Тогава изтръпнах. Беше 1980 и пак се замислих какво ли ни готвят, щом ми искат обяснения за казани думи. В началото на декември 1984 ме уволниха от работа поради непригодност, а в края на месеца започна кошмарът на т.нар. възродителен процес\", спомня си пенсионираният учител. Перипетиите на Нури Фейзуллах нямат край. Той и съпругата му, детска учителка, са били осъдени на принудителен тежък физически труд. Пет пъти е призоваван на съдебно дело заради това, че е купил \"Лада\", конфискувана после за нуждите на МВР в Стара Загора. В края на май 1989 получава заповед незабавно да напусне страната със семейството си. Днес завръщащите се от Турция изселници стават все повече. Те ремонтират изоставените някога къщи, купуват имоти, започват бизнес. Ако през 2002 ставаше дума за единични случаи, през последните години са хиляди. Напливът за български документи може да се види всяко лято пред гишетата на паспортните служби. Опашките се вият с денонощия, правят се списъци на чакащите, повечето от които са изселници. \"Българската лична карта е свобода по европейски, за такава в Турция дори не мечтаем\", казва Несрин Йозтюрк от Бурса. Според данни на Националния статистически институт през 2013 най-голямата част от общо 26 615 имигрирали в България са хора с турски паспорти - 26.5% от новите заселници са граждани на Турция. Броят им нараства трикратно през 2014. И днес процесът продължава все така динамично. Масово се завръщат обаче най-вече изселниците от област Кърджали, подобно явление не се наблюдава в другите етнически \"смесени\" райони в страната. Нури Фейзуллах разказва за племенницата си Айла, университетски преподавател в Бурса, която по време на \"голямата екскурзия\" била бебе, но след няколко гостувания в България поискала гражданство и обявила, че иска да заживее в страната. Той допълва, че хората се връщат не само от любов към земята си, те бягат и от стреса в големите турски градове и потъват в уюта на родния край. \"Не можеш да заспиш, умът ти е в България. Заспиш ли - сънуваш селото, баирите, насън ти мирише на Родопите, криле да имаш само и да полетиш обратно! Камъкът си тежи на мястото, парите не топлят\", спомня си Шефкет от село Боровица. В Турция е бил шофьор на камион на голяма фабрика, живял е сам в Истанбул и карал автобуси до бивша Югославия и Русия, печелел добре. \"Но тук е друго, селският човек си иска въздуха и зелените хълмове\", казва той и сочи планината отсреща, в която се завърнал преди пет години. В ардинското село Брезен още разказват историята на 91-годишния Исмаил Хаджимурат, който през 2001 се завърнал, за да дочака края на живота си на родна земя. Съпругата му починала тъкмо преди да поемат с бежанския поток към Турция през лятото на 1989, и той заминал с децата си. Там обаче самотата го смачкала - нямало с кого да поговори, не можел да се разхожда, а мисълта за село не му давала мира. И се върнал, за да дочака кончината си. Кметът на община Черноочене Айдън Осман твърди, че през всичките години е имало такъв процес. \"Масовото завръщане обаче започна, след като множество нашенци в Турция се пенсионираха, а там това става още на 45-годишна възраст. Те живеят в българските си жилища почти целогодишно, 9-10 месеца са тук, стегнаха имотите си, обработват ниви и градини. А това е инвестиция в общината\", посочва кметът. Сред завърналите се има и много млади хора, които по време на \"голямата екскурзия\" са били деца. Община Черноочене е вероятно най-слабо засегнатата от изселването - към 1989 населението е наброявало около 15 000 души. Но пък в този район е регистрирано и най-интензивното завръщане, сега по постоянен адрес жителите са 16 500. Преди шест години едно младо семейство окончателно се е установило в Черноочене и е основало фирма за дограма, която вече изпълнява поръчки и от други съседни региони. Друго пък се заело с животновъдство, има ферма с 30 крави. Голяма част от завърналите се хора се захващат със земеделие - обработват наследствените си ниви, наемат и общински земи. \"Друг е въздухът тук, други са хората и отношенията. В Турция бяхме самотници, празниците ни се отбелязваха само в семейството, а тук цялото село се събира заедно. Тепърва хората ще проумеят плюсовете и уюта на малкото населено място, но носталгията остава на първо място\", казва Меджнун, който също се е завърнал преди няколко години. В последно време все повече стават изселниците, искащи промяна на статута на земеделските земи с цел строителство на нови къщи и кооперации. През последните години в кметството всяка седмица пристигат писма от правосъдното министерство. Те касаят изселници или потомците им от междудържавните спогодби, последната от които е от 1978 г. Те искат документи за временно пребиваване в родните си селища или в градовете и селата на покойните си родители и по закон имат право на такова в срок от 3 години. В кметството в Черноочене има средно около 30-40 подобни случая годишно. В началото на февруари 2018 г. ДПС внесе законопроект с идеята да се създаде ускорен ред за възстановяване на българското гражданство, касаещ особено много изселниците от 50-те и 70-те години, установили се в Турция по силата на двустранните спогодби. Този пореден опит приключи с парламентарно фиаско за авторите му, макар те да смятаха, че законопроектът ще хармонизира българското законодателство с европейските стандарти и няма да има дискриминация по национален или етнически произход. Дни по-късно действащата в Турция програма за електронно правителство отвори нова опция, с която имигрантите могат да разследват родословното си дърво. Потомци на заселниците от Европа се надигнаха да кандидатстват за двойно гражданство. Най-активни са потомците на изселниците от България, които някои български кръгове определят като нежелани пришълци.", "date": "2018.03.15", "title": "\"Не можеш да заспиш, умът ти е в България\""}
{"url": "https://www.dnevnik.bg/biznes/2018/03/15/3146936_za_godina_obezkurajenite_namaliaha_s_30/", "text": "С 30% намаля за година броят на хората, които са безработни, но не търсят работа, защото са убедени, че няма да намерят. Това се вижда от сравнението на данните за работната сила през 2016 и 2017 г., разпространени от Националния статистически институт. Т. нар. обезкуражени лица през миналата година са 116 хил. при 166 хил. през предходната. Безработни са 207 хил. души, с 16.3% по-малко, отколкото година по-рано. Продължително безработни, т.е. над 1 г, са малко повече от половината. Заетите на 15 и повече години са 3.1 млн. души, увеличението за година е със 133.5 хил. души или 4.3 на сто. Увеличава се заетостта като сред най-младите (между 15 и 24 г.) - с 10 на сто, така и сред най-възрастните. (между 55 и 64 г.) - с 6%.", "date": "2018.03.15", "title": "За година обезкуражените намаляха с 30% (графика)"}
{"url": "https://www.dnevnik.bg/sport/2018/03/15/3146820_grafika_na_denia_stote_gola_na_lionel_mesi_v/", "text": "Звездата на \"Барселона\" Лионел Меси записа поредно славно постижение срещу името си в осминафиналния сблъсък в Шампионската лига срещу \"Челси\".  Каталунците победиха с 3:0 , като аржентинецът вкара две от попаденията и подаде за третото, дело на Усман Дембеле. С двата си гола Меси вече има 100 попадения в турнира и се превърна в едва втория играч, достигнал до трицифрен брой след Кристиано Роналдо. Нападателят на \"Реал\" (Мадрид) има 117. \"Чувството, че съм стигнал до 100 гола в турнир като Шампионската лига, е много приятно. Представянето на целия отбор тази нощ беше великолепно и сме много щастливи, че се класирахме напред, вече сме на четвъртфинал\", каза Меси след двубоя. Той се разписа още в 128-ата секунда и по този начин отбеляза най-бързия гол в кариерата си. Преди първия мач с \"Челси\" от осминафиналите Меси никога не беше вкарвал на тима от Западен Лондон, но изигра ключова роля за продължаването напред, след като вкара три гола и подаде за другия за общия резултат от двете срещи 4:1. След края на мача на \"Камп ноу\" дори мениджърът на гостите Антонио Конте похвали Меси за невероятното му представяне, заявявайки  \"такъв футболист се ражда веднъж на 50 години\" .", "date": "2018.03.15", "title": "Графика на деня: Стоте гола на Лионел Меси в Шампионската лига"}
{"url": "https://www.dnevnik.bg/evropa/2018/03/15/3146932_ombudsmanut_na_es_nastoia_za_nova_precenka_na_rabotata/", "text": "Омбудсманът на ЕС призова Европейската комисия да преразгледа въпроса дали бившия й председател Жозе Мануел Барозу трябва да заема пост в американската инвестиционна банка \"Голдман Сакс\", предаде \"Ройтерс\". Препоръката на Емили О'Райли последва  дългогодишното разследване , което започна, след като Барозу, бивш португалски премиер, ръководил еврокомисията в продължение на 10 години до 2014 г., започна работа в лондонското подразделение на \"Голдман Сакс\" в средата на 2016 г. Барозу се оплака от \"дискриминационно\" поведение спрямо него. Омбудсманът заяви, че нейното мнение е било повлияно от нови разкрития, според които Барозу се е срещнал с високопоставен комисар от името на \"Голдман Сакс\" миналия октомври, въпреки че е обещал да не лобира сред бившите си подчинени през 2016 г. Наследникът на Барозу Жан-Клод Юнкер каза, че не одобрява преместването му в институция, критикувана за ролята си във финансовата криза, която засегна силно Европа. Първоначално Юнкер заяви, че не може да попречи на Барозу да поеме поста, тъй като 18-месечният \"срок за охлаждане\", целящ да предотврати конфликти на интереси, е бил изтекъл. Юнкер обаче удвои този период и отнесе случая на Барозу до етичната комисия на ЕС. Тя реши, че бившият председател на Европейската комисия е направил лоша преценка, но  не е нарушил етичния кодекс на институцията . Според омбудсмана решението на етичната комисия Барозу да не загуби пенсията си от ЕС и други права заради сегашната си работа е било основано на обещание той да не лобира в еврокомисията от името на новия си началник, което обаче е било нарушено от Барозу при срещата му през октомври.", "date": "2018.03.15", "title": "Омбудсманът на ЕС настоя за нова преценка на работата на Барозу в \"Голдман Сакс\""}
{"url": "https://www.dnevnik.bg/bulgaria/2018/03/15/3146908_shveicarski_poslanici_na_shveicariia_v_stolipinovo/", "text": "Седем посланици на Швейцария посетиха вчера пловдивския квартал \"Столипиново\", за да се запознаят на място с ромската интеграция в най-големия ромски квартал в Европа. В община Пловдив българско-швейцарската програма за сътрудничество съфинансира общински проект за интеграцията на роми и други уязвими групи чрез образование и здравеопазване. Посланиците на Швейцария в България, Албания, Косово, Сърбия, Македония и Румъния, както и швейцарският представител в борда на Ромския образователен фонд са в Пловдив за регионална среща на Швейцарската агенция за развитие и сътрудничество, посветена на ромската интеграция. За пръв път България е домакин на подобна регионална среща на Агенцията по ромската интеграция. Целта й е да бъдат обсъдени нейни програми за ромско включване в Югоизточна Европа. Дипломатите посетиха изгражданите в момента с швейцарско финансиране образователен и здравен център.  Първият по рода си образователен център в Столипиново се очаква да отвори врати през май тази година. Той е предназначен за следучилищни занимания с деца, спортни и културни прояви, мотивационни срещи с родители. Детската градина \"Лилия\" в Столипиново, както и училищата \"Найден Геров\" и \"Кирил Нектариев\" са включени в общински проект по програма \"Здраве и образование за всички\", изпълнявана с швейцарско финансиране.  Повече от 500 деца от квартала имат наваксващи занимания по български език и други предмети, като показват впечатляващи резултати. Подпомогнат от двама образователни медиатори, екипът на проекта работи и с родителите, като важен аспект от дейността му е превенцията на отпадането на децата от училище. От юли 2017 г. в \"Столипиново\" действа клуб \"Активен родител\", в който всеки месец се организират занимания с деца и с родители. По данни на официалната статистика в община Пловдив живеят близо 10 хиляди роми. По неофициални данни жителите на \"Столипиново\" са между 40 и 50 хиляди, от които 4 хиляди са деца. Това е най-големият ромски квартал на България и Европа.", "date": "2018.03.15", "title": "Швейцарски посланици в \"Столипиново\""}
{"url": "https://www.dnevnik.bg/sport/2018/03/15/3146984_nikola_popov_otnovo_beshe_izbran_za_sudiia_na_macha/", "text": "Най-добрият футболен съдия за 2016 г. Никола Попов отново беше избран да ръководи мача между ЦСКА и \"Левски\". Негови помощници в неделя ще са Георги Тодоров и Димитър Русев. Попов ръководи два пъти дербито миналия сезон. Най-напред  \"Левски\" спечели с 2:1 , а след това  червените стигнаха до 3:0 . В последните години Попов често получава задача да води някои от ключовите срещи в Първа лига. През есента той ръководи домакинството на \"Левски\" срещу \"Лудогорец\", приключило при нулево равенство. Тогава сините имаха големи претенции, че са били ощетени. Впоследствие бившият вече председател на съдийската комисия  Петър Петров призна, че е имало грешки . По думите му обаче те не са били тенденциозни. Преди ден на заседанието на изпълнителния си комитет  БФС  отложи назначението на нов шеф на футболните съдии . Наследникът на подалия оставка Петров ще бъде избран преди началото на плейофната фаза в Първа лига, обяви президентът на БФС Борислав Михайлов. ЦСКА посреща \"Левски\" в неделя в 13.00 часа на Националния стадион \"Васил Левски\".", "date": "2018.03.15", "title": "Никола Попов отново беше избран за съдия на мача между ЦСКА и \"Левски\""}
{"url": "https://www.dnevnik.bg/biznes/2018/03/15/3146888_v_inerkom_razbrali_za_parlamentarnata_komisiia_ot/", "text": "В \"Инерком България\", което преговаря с чешката ЧЕЗ за придобиване на българските й активи, научили от медиите за създаването на парламентарна анкетна комисия, която ще разследва сделката. Това съобщи пред журналисти финансовият консултант на сделката Веселин Захариев. \"Все още не сме реагирали на комисията и те не са реагирали спрямо нас\", каза Захариев и добави, че екипът на \"Инерком\" се е фокусирал върху структурата на финансирането на сделката. По думите му, цитирани от БТА, шумът, който се е вдигнал, не помага. Дружеството кандидат - купувач засега няма яснота и каква ще е позицията на продавача по намерението на българското правителство да влезе в сделката. \"Ако ЧЕЗ каже не - държавата не може да влезе в сделката, дори ние да кажем да, самият договор не може да бъде развален едностранно. Единственият начин е да действаме в унисон, заедно\", каза консултантът.  Вчера дружеството уведоми Комисията за защита на конкуренцията за подготвяната сделка. Регулаторът стандартно отговаря за 25 дни, но срокът може да бъде удължен до три месеца, напомни председателят на борда на компанията Милена Стоева.", "date": "2018.03.15", "title": "В \"Инерком\" разбрали за парламентарната комисия от медиите"}
{"url": "https://www.dnevnik.bg/politika/2018/03/15/3147001_gerb_shte_sezira_cacarov_za_cherveniia_kmet_na/", "text": "ГЕРБ ще сезира главния прокурор Сотир Цацаров за кмета на Провадия Филчо Филев (БСП) заради нанесени щети на общината в размер на стотици хиляди левове. Информацията бе съобщена днес от бившия депутат Антон Тодоров, който дойде в парламента и направи изявление заедно с двама настоящи народни представители от ГЕРБ. Те нарекоха случая \"Филчогейт\". Сигналът се позовава на доклади на Агенцията за държавна финансова инспекция, първият от които е от 2016 г. и констатира как Филев е възложил поръчка за обществен транспорт за около 500 хил. лева, без да прави процедура за обществена поръчка. Фирмата, която я получава, е \"Провадия-Автотранспорт\" ЕООД и по думите на Антон Тодоров е частна. От думите на представителите на ГЕРБ се разбра, че нанесените вреди на общината са в размер на 375 хил. лева. По-късно от партията уточниха, че става въпрос за втора поръчка, но не дадоха подробности каква. Съобщено бе, че случаят е за транспорт за ученици и инвалиди, за който държавата плаща на общините. Депутатите от ГЕРБ обявиха и друг доклад на Агенцията за държавна финансова инспекция, в който се говори за седем индикатора за измами в общината, но не уточниха какви. Казаха само, че има документи с невярно съдържание и че има фактури за плащания на лица, които не съществуват в правния мир. \"Според хората от Провадия е време ерата \"Филев\" да приключи. Той се държи все едно общината му е бащиния\", обясниха от ГЕРБ. Според Антон Тодоров във всичките 34 общини с кметове на БСП има липса на справедливост, а моделът на БСП бил феодализация на общините. В същото време обаче според него се създавало фалшива новина, че премиерът Бойко Борисов участва в сделката за ЧЕЗ. ", "date": "2018.03.15", "title": "ГЕРБ ще сезира Цацаров за кмет на БСП, ощетил Провадия със стотици хиляди левове"}
{"url": "https://www.dnevnik.bg/zelen/2018/03/15/3146982_blizo_polovinata_vidove_v_chernomorskiia_basein_moje/", "text": "Почти половината растителни и животински видове в Черноморския басейн може да изчезнат до края на века заради промените в климата. Това сочат данните в ново проучване публикувано  в списание Climatic Change  преди ден. Проучването е извършено от учени от Университета в Източна Англия (UEA, Великобритания), университета \"Джеймс Кук\" в Австралия, съвместно с природозащитната организация WWF. Същият сценарий за близо 50% загуба на биоразнообразието грози места, особено ценни заради дивата природа, като Амазонка, Арктика и Галапагос, както и други части от Европа - Средиземноморието.  Дори ако бъде изпълнена целта на Парижкото споразумение за ограничаване на повишаването на температурата под 2°C, тези региони могат да загубят 25% от видовете си.  Проучването изследва въздействието на промените в климата върху близо 80 000 растителни и животински видове в 35 от най-разнообразните и естествено богати на диви животни райони в света. Докладът установява, че 30% от средиземноморските видове като морски костенурки и риба тон са изложени на риск от изчезване, дори ако поддържаме глобалното затопляне до 2°C. А ако не положим усилия за ограничаване на температурите, 50% от видовете ще бъдат застрашени. \"Покачването на температурите влияе пряко върху хората, но и застрашават екосистемите и биологичното разнообразие, които също имат връзка с човешкото благоденствие\", коментира доклада Емке Любек, ръководител на направление \"Климат и енергетика\" в европейския офис на WWF. По думите му е важно Европейският съюз да действа, за да поддържа глобалното покачване на температурата под 2°C съгласно Парижкото споразумение, а начинът това да се случи е да прекрати използването на изкопаемите горива възможно най-бързо. Според него ЕС трябва да започне с ограничаване употребата на въглищата до 2030 г.  \"Днес климатичните промени видимо засягат ежедневието ни в България\", коментира Веселина Кавръкова, ръководител на WWF България, и даде за пример това, че редица видове в Черно море са застрашени, иглолистните гори масово съхнат. Кавръкова се спря и на друг проблем: комбинацията от масов туризъм и климатични промени в защитените територии с крехък природен баланс ускоряват бързата загуба на биоразнообразие - например Седемте рилски езера са единствените високопланински езера у нас с лош консервационен статус. Според нея решението е всеки от нас да направи своя жест, за да помогне за опазването на природата. Затова и призивът на тазгодишния Час на Земята (24 март), отправен към отделните хора, институциите и бизнесите, е \"свържи се природата\", покажи как твоят ежедневен избор в домакинството, транспорта, потреблението или почивката ще помогне да имаме опазени гори и реки, чист въздух и вода. Международната мобилизация за Часа на Земята изпраща и послание към бизнеса и правителството, че има обща воля за промяна на негативните тенденции. Отбелязването на Часа на Земята  в София ще бъде пред Народния театър от 20.30 до 21.30 ч. Събитията за Часа на Земята от различни места по света са представени на  сайта на събитието .", "date": "2018.03.15", "title": "Близо половината видове в Черноморския басейн може да изчезнат до края на века"}
{"url": "https://www.dnevnik.bg/photos/2018/03/14/3146111_fotogaleriia_opasno_biagstvo/", "text": "В последните месеци все по-голям брой мигранти в гръцкия град Патра се опитват да преминат нелегално в Италия чрез нелегално плаване с фериботи, които акостират на пристанището, се казва в репортаж на агенция \"Ройтерс\". Това е опасен и несигурен начин за мигриране, но става по-привлекателен след затварянето през 2016 г. на сухоземния балкански път към Северна Европа.", "date": "2018.03.15", "title": "Фотогалерия: Опасно бягство"}
{"url": "https://www.dnevnik.bg/zelen/2018/03/15/3147052_praznite_iazoviri_sa_ne_po-malko_opasni_ot_pulnite/", "text": "Празните язовири са не по-малко опасни от пълните, защото рискът от разрушаване на язовирната стена е по-голям при липса на вода в съоръжението. За това предупреждава хидроинженерът Калин Рангелов, в интервю за агенция БТА.  Според Рангелов вероятността от идване на висока вълна при празен язовир е значителна. Тя носи със себе си отпадъци, дървета, листа и заплахата от запушване на изпускателите в такъв момент е реална. В това положение вариантът за източване на язовира става безконтролен, предупреждава специалистът. Научно е доказано, че бързото изпразване на язовирните чаши води до непреодолими и лоши деформации в язовирната стена, каза експертът. Съоръженията са пресмятани и проектирани при пълни водни чаши. Затова стените са по-устойчиви и стабилни при пълен язовир, отколкото при сух.  Бързото изпразване на язовирите също е много рисково, посочва специалистът. Според него не бива дребни технически дефекти да водят до задължително освобождаване на водните количества. Необходимо е предварително да се огледа технически много внимателно проблемът, защото не се знае какви изненади ще ни поднесе природата и дали сушата няма да е по-опасна от наводненията. Язовирите трябва да се възстановяват и поддържат, а не да се ликвидират, е мнението на хидроинженера. Той определя като ненужно презастраховането за бързо изпускане и извеждане от експлоатация на водоеми. По думите му собствениците, които в повечето случаи са общини, нямат средства и считат, че ще освободят финансов ресурс, като не се грижат за язовирите и ги ликвидират. Самото извеждане от експлоатация на съоръжението също е дълъг процес и не е евтин, допълва Рангелов. Според него непремереният риск и страхът от нещо неочаквано води до решенията \"По-добре съоръжението да го няма\" . При пожароопасна обстановка язовири, които преди са използвани за напояване, сега могат да послужат за пожарогасене. За да реагираме на различните природни ситуации, язовирите трябва да бъдат в изправно състояние. \"Не може арендаторите само да печелят и да извличат дивиденти от туризма и риболова, а да не се грижат за язовирните си стени, за всички съоръжения в тях, да влагат определената в договорите им сума за поддържане на техническото състояние на съоръженията\", е мнението на експерта.  Според него е недопустимо по язовирните стени да преминава много тежка техника, защото това води до неочаквани деформации. На много места, особено в селата, язовирните стени се използват за пътища към земеделските ниви. Получават се хоризонтални пукнатини, това води до риск и трябва да се забрани преминаването на такава техника по язовирни стени, подчерта Рангелов.", "date": "2018.03.15", "title": "Празните язовири са не по-малко опасни от пълните, предупреждава експерт"}
{"url": "https://www.dnevnik.bg/biznes/2018/03/15/3147063_registriranite_v_bjurata_po_truda_bezrabotni/", "text": "Продължава да намалява броят на регистрираните безработни в бюрата по труда и през февруари – общо 230 611 души за месеца, с 2.8% по-малко спрямо януари и с 14.5% под нивото от преди 12 месеца, съобщи Агенцията по заетостта.  Равнището на безработицата се понижава от 7.2% през януари на 7.0%.  През миналия месец в бюрата по труда са се регистрирали като безработни 20 260 души, а 839 преди това са били неактивни, т.е. нито са имали работа, нито са търсили, нито са учили. От началото на годината медиаторите и техните партньори са активирали 12 597 лица, информира агенцията. Февруарските данни сочат, че на работа са постъпили 18 145 души. Значителен е делът на устроените в реалната икономика – над 86.0% от общо постъпилите на работа.  На първичния пазар са заявени 16 071 работни места. Над две трети от тях са в частния сектор: 27.4% от преработващата промишленост, 19.1% от хотелиерството и ресторантьорството, 13.7% от търговията, 5.9% от транспорта, складирането и пощите, 5.5% от държавното управление и други. По професии най-търсени са: персонал, зает в сферата на персоналните услуги (бармани, сервитьори, готвачи, камериери и др.); оператори на стационарни машини и съоръжения; работници в добивната и преработващата промишленост, строителството и транспорта; квалифицирани работници по производството на храни, облекло, дървени изделия и сродни; продавачи; водачи на МПС и подвижни съоръжения; работници по събиране на отпадъци и сродни на тях; металурзи, машиностроители и сродни на тях и занаятчии; персонал, полагащ грижи за хората.", "date": "2018.03.15", "title": "Регистрираните в бюрата по труда безработни намаляват през февруари"}
{"url": "https://www.dnevnik.bg/bulgaria/2018/03/15/3146987_po_edno_ot_delata_za_ktb_sudut_pita_surbiia_moje_li_da/", "text": "Бившият мажоритарен собственик на КТБ Цветан Василев може и да бъде разпитан по едно от отделените дела за източването на банката. Става въпрос за процеса  за укриване на данъци, заведено срещу пиар експерта Соня Колтуклиева . Според прокуратурата в периода 2010-2011 г. тя е получила на няколко транша 90 хил. лв. от Василев, но  не ги е декларирала пред НА П  и не е платила данъците върху получената сума. Днес защитата на Колтуклиева поиска разпита, а решението на съда ще стане известно вероятно след месец. С разпит на един свидетел премина днешното заседание. Пред съда показания даде касиерката на Василев - Юлия Илиева. Тя разказа метода, по който са вкарвани и раздавани пари от физическа каса на ул. \"Дебър\", където се е намирал кабинетът на Василев. На същия адрес е имало регистрирани десетки фирми на банкера. В касата са събирани пари от дружествата на бившия банкер. Самата Илиева е получавала нареждания лично от него, а когато бизнесът му се е увеличил и не е имал възможността да контролира всичко, указания ѝ е давал Бисер Лазов, който е основен свидетел по делото за източването на КТБ в спецсъда и който се смяташе, че е дясната ръка на Василев. Повече за методите на раздаване на пари вижте от показанията на Лазов на предишно заседание по делото срещу Колтуклиева  тук .  Юлия Илиева заяви пред съда, че Соня Колтуклиева е получавала пари от касата, срещу което ѝ е издаван касов ордер. Тя не разказа за всички случаи, тъй като веднъж е била в отпуска. Свидетелката каза, че Лазов е вземал пари - по разпореждане на Василев, които е раздавал на други хора. Всичко, което е вземано от касата през деня, се е отчитало чрез ордери или други документи в екселска таблица и се докладвало на Василев. В таблицата се вписвал човекът, който е получавал пари от касата, а ако не е бил известен, в документите от деня Илиева е отбелязвала \"Бисер Лазов - за уточняване\". Иначе за касата ключ са имали само тя и Василев. Когато касиерката отсъствала, предавала ключа на този, който я замества. Справките за движението във и от касата се изготвяло от Венета Николова, разказа още свидетелката. Илиева разказва, че не е можела да проверява дали Лазов действително е давал парите на други хора, тъй като тя не ги познавала. Колтуклиева ѝ била известна, защото е публично лице. След разпита защитата на подсъдимата поиска разпита на Венета Николова и Цветан Василев, който от години е в Сърбия. Съдът допусна разпита на Николова въпреки възражението на прокуратурата. Според представителя на държавното обвинение с разпита на Николова няма да може да се установи нищо ново, свързано с предмета на делото. Съдия Костадинка Костадинова поиска справка от НАП или НОИ за трудовите договори на един от счетоводителите на Василев. Освен това поиска да се пита сръбското министерство на правосъдието през българското с какъв статут бившият банкер е в съседната държава; какъв е точния му адрес на пребиваване; спрямо него има ли наложени ограничителни мерки и дали е възможно да бъде разпитан чрез делегация - с изпращане на въпросен лист или чрез видеоконферентна връзка. В питането до сръбските власти ще бъде уточнено, че разпитът му се иска по дело не срещу него и е след искане на защитата на подсъдимата. Дали ще има след като получи отговор на сръбските власти. След заседанието прокурорът обясни, че исканията на защитата са бавене на процеса и са \"около предмета на делото\". Представителят на държавното обвинение не вижда смисъл счетоводител да уточнява в конкретните дни от точно коя фирма на Василев са дошли парите в касата. \"Не е това предметът на делото. Ние твърдим, че Колтуклиева е взела пари от касата, за които не е платила данък\", заяви прокурорът.", "date": "2018.03.15", "title": "По едно от делата за КТБ съдът пита Сърбия може ли да разпита Цветан Василев"}
{"url": "https://www.dnevnik.bg/politika/2018/03/15/3147069_prezidentut_govori_kato_lider_na_partiia_iotova_go/", "text": "Румен Радев говори повече като лидер на политически проект, а не като президент на Република България. Това обяви в парламента днес зам.-председателят на ГЕРБ Цветан Цветанов и през медиите поздрави вицепрезидента Илияна Йотова, която по думите му превъзхождала с класи поведението на държавния глава. Оценката на Цветанов дойде в отговор на журналистически въпроси покрай  искането на ГЕРБ президентството да разсекрети стенограмата  от срещата между Румен Радев и руския патриарх Кирил, видео от която бе публикувано от руската църква. На него се вижда как с  тропане по масата руският патриарх поучава президента за Освобождението . От \"Дондуков\" 2 казват, че  стенограма  не е водена, но президентът е защитил българския национален интерес. От ГЕРБ твърдят, че  това не е така . Първа случая коментира вицепрезидентът Илияна Йотова, която в интервю за сутрешния блок на \"Нова телевизия\" каза, че  изказването на патриарх Кирил е неприемливо и неочаквано . Няколко часа по-късно президентът обяви, че  руският духовник е избрал да си тръгне от България като политик. \"Искам специално да поздравява Илияна Йотова. Някой пък е критична и остра към нас, но трябва да ви кажа, че тя има съответния опит, знае как се прави голямата политика и мога да ви кажа, че тя просто превъзхожда с класи поведението на президента и позицията, която отстоява, свързана с националните интереси на страната\", обяви Цветанов пред журналисти днес. Според него стенограма от срещата има, но не се обявява публично.  \"Разделението, което се прави днес в обществото, и координираните действия между БСП и президента Радев са с една-единствена цел - постигане на политическа дестабилицазия, на политическа криза, която да доведе до предсрочни парламентарни избори и съставяне на служебен кабинет. И това означава удовлетворяване на желанието на БСП да участва в управлението, както имаха кратката възможност да го направят по време на служебния кабинет на Радев\", обяви Цветанов и даде оценка: \"Румен Радев говори повече като политически лидер на политически проект, а не като президент на Република България.\" Той каза още, че и БСП, и Радев са в международна изолация, и заговори за Истанбулската конвенция. Зам.-председателят на ГЕРБ обаче обяви, че партията му е с протегната ръка към опонентите си.", "date": "2018.03.15", "title": "Президентът говори като лидер на партия, Йотова го превъзхожда с класи, обяви Цветанов"}
{"url": "https://www.dnevnik.bg/evropa/2018/03/15/3147066_evrokomisiiata_vse_oshte_ne_moje_da_vzeme_otnoshenie/", "text": "Европейската комисия не може да вземе отношение по сделката за активите на ЧЕЗ в България. Това обясни зам.-председателят на Европейската комисия Марош Шефчович след края на конференцията \"Ролята на неправителствените организации за подобряване на енергийната политика и нормативната база в областта на енергетиката - предизвикателства пред Югоизточна Европа\", която се проведе в столичния хотел \"Балкан\", предаде БТА. \"Това е една сделка между две частни компании\", изтъкна Шефчович. Той добави, че има информация за това, че компетентните органи извършват всички необходими оценки и проверки. Шефчович посочи, че от Еврокомисията се интересуват само дали се съблюдават абсолютно всички принципи и закони на европейското законодателство. Шефчович уточни, че позиция на Еврокомисията може да има след завършването на сделката и след пълен анализ на всички детайли около нея. На форума, на който присъстваше еврокомисарят, имаше и представители на \"Инерком\", съобщи Би Ти Ви. От думите им стана ясно, че все още те не работят по сценариите за евентуално участие на България в сделката, тъй като са се фокусирали върху финансирането. В края на февруари председателят на БСП Корнелия Нинова каза, че ще отправят запитване до чешкото правителство и до Европейската комисия за сделката с ЧЕЗ. Левицата ще иска проверка дали при сключването й са спазени европейските директиви, засягащи темата \"Енергетика\". През февруари чешки месии писаха, че чешкото \"Енерго-про\", което също беше сред кандидатите за българския бизнес на ЧЕЗ, смята процедурата за непрозрачна и подозира  нарушаване на правилата за държавна помощ.  Вчера стана ясно, че специална  парламентарна комисия ще проверява сделката  за продажба на енергоразпределителното дружество и дори приватизацията му. Предложението беше внесено от БСП и беше подкрепено от ГЕРБ и всички останали партии. Газоразпределен център Марош Шефчович изтъкна, че Европейската комисия подкрепя изграждането на газоразпределен център в България, защото още по време на първата среща на групата за газова свързаност в Централна и Източна Европа е било взето решението всяка една страна от региона да има поне три източника на доставка на природен газ, за да се постигне диверсификация. По думите му България е най-подходяща да бъде център, тъй като има благоприятно географско положение. Освен това има много добро развитие на интерконекторни връзки в България - както тези, които в момента са изградени, така и тези, които са в процес на изграждане. \"Идеята е да има много силна газова ликвидност в региона. Това е силно подкрепено от Европейската комисия и нашата цел е България да се превърне от една страна, която транзитира газ, в една държава, която търгува с газ\", допълни Шефчович.", "date": "2018.03.15", "title": "Еврокомисията все още не може да вземе отношение по сделката за ЧЕЗ"}
{"url": "https://www.dnevnik.bg/sviat/2018/03/15/3147085_makron_moje_da_obiavi_do_dni_merki_zaradi_otravianeto/", "text": "Френският президент Еманюел Макрон каза, че предстои да вземе решение с какви мерки страната му да отговори на покушението срещу бившия разузнавач Сергей Скрипал в град Солсбъри, Великобритания. \"Всичко ни насочва към това, че отговорността може да се припише на Русия\", каза той пред репортери, предаде \"Ройтерс\". \"Ще обяви в близките дни какви мерки смятаме да вземем.\" По-рано Елисейският дворец  изрази солидарност  с британския премиер Тереза Мей, която вчера обяви, че зад атаката несъмнено стои Русия, отказала да даде обяснение след поставен от Обединеното кралство ултиматум. От парламента в Лондон Мей  изреди серия мерки  срещу Москва като изгонване на 23 от 59 дипломати, оттегляне на покана за външния министър Сергей Лавров да посети Обединеното кралство, замразяване на активи и проверки на руски граждани. Днес в. \"Льо паризиен\" цитира френския външен министър Жан-Ив льо Дриан с думите: \"В следващите часове Франция ще има контакт на най-високо ниво с британските власти, за да координира отговора си.\" \"Контактът\" беше между Макрон и Мей, а френският държавен глава сподели британската позиция за покушението.", "date": "2018.03.15", "title": "Франция може да обяви до дни мерки заради отравянето на Скрипал"}
{"url": "https://www.dnevnik.bg/biznes/2018/03/15/3147101_antimonopolnata_komisiia_suobshti_kakvo_niama_da/", "text": "Комисията за защита на конкуренцията (КЗК) няма да проверява произхода на парите, с които \"Инерком България\" планира да купи българския бизнес на чешката енергийна група ЧЕЗ. Тя няма да оценява и дали договорът, сключен между двете компании, може да бъде обявен за нищожен, защото противоречи на закона или е привиден. Това се уточнява в съобщение на антимонополната комисия, след като вчера  дружеството купувач поиска проверка дали сделката нарушава конкуренцията.  \"Не е в правомощията на КЗК да изследва произхода на финансови средства, с които се предвижда финансирането на нотифицираната операция. Също така, извън правомощията на Комисията е да извършва оценка за нищожността или унищожаемостта на договори по смисъла на чл. 26 и чл. 27 от Закона за задълженията и договорите\", се казва в съобщението. Комисията ще провери дали след преминаването на контрола върху продаваните компании към \"Инерком\" ще се промени структурата на пазара. Според вътрешните правила на комисията първо ще бъде извършен предварителен контрол на подадените от \"Инерком\" документи, а след това ще разгледа информацията и по същество, ще анализира въздействието на сделката на пазара преди и след промяната на собствеността, икономическата сила на компаниите, достъпа до снабдяването и до пазарите на съответните стоки и услуги, юридически или други препятствия за навлизане на нови участници на пазарите и други. Целта на анализа е да установи дали сделката може да доведе до увеличаване на пазарната мощ на предприятията-участници в степен, която може да увреди ефективната конкуренция на съответния пазар, както и да увреди интересите на потребителите като намали разнообразието на предлаганите стоки и услуги на разумни цени, или ограничаването на иновациите.", "date": "2018.03.15", "title": "Антимонополната комисия съобщи какво няма да проверява в сделката с ЧЕЗ"}
{"url": "https://www.dnevnik.bg/sport/2018/03/15/3147077_tina_vairater_zashtiti_svetovnata_kupa_v_super-g/", "text": "Тина Вайратер спечели малката световна купа в супергигантския слалом за втора поредна година. 28-годишната скиорка от Лихтенщайн защити трофея си в последното състезание в дисциплината през този сезон, което се проведе в шведския зимен център Оре. Вайратер събра 461 точки след осемте старта в супергигантския слалом. В тях световната вицешампионка и бронзова медалистка от Пьонгчанг 2018 записа две победи, едно второ място и общо четири подиума. Тя завърши с аванс от 86 точки пред Лара Гут. Швейцарката не завърши състезанието в Оре, след като падна още в началото на трасето. Италианката София Годжа, която вчера  спечели световната купа в спускането , записа впечатляваща победа в последния супергигантски слалом. Тя преодоля трасето за 1:07.92 мин. и изпревари с 0.32 сек. Виктория Ребенсбург от Германия. Рекордьорката по победи в Световната купа Линдзи Вон остана трета с пасив от 0.53 сек. Швейцарката Мишел Гизин даде четвърти резултат - 1:08.67 мин. Федерика Бриньоне и Надя Фанкини затвърдиха силното италианско представяне в Оре с пето и седмо място. Три австрийки допълниха челната десетка - олимпийската шампионка в дисциплината от Сочи 2014 Ана Файт, действащата световна шампионка Никол Шмидхофер и световната шампионка за девойки от 2013 г. Стефани Фениер. До края на сезона остава да се разпредели още един трофей при жените - в гигантския слалом. Преди последния старт в дисциплината, с който в неделя ще бъде сложен край на сезона, Ребенсбург се нуждае само от осем точки, за да спечели третия си кристален глобус в дисциплината след 2011 и 2012 г.", "date": "2018.03.15", "title": "Тина Вайратер защити световната купа в Супер-Г"}
{"url": "https://www.dnevnik.bg/kultura/2018/03/15/3147142_pametnikut_na_buzludja_e_sred_7-te_nai-zastrasheni/", "text": "Византийските църкви в Москополе и Виткук в Албания, историческият център на Виена в Австрия, паметникът на старопланинския връх Бузлуджа в България, манастирският комплекс Давид-Гареджа в Грузия, казиното \"Констанца\" в Румъния, гръцкото сиропиталище \"Принкипо\" на Принцовите острови в Турция и фабриката за лед \"Гримсби\" във Великобритания. Това са финалистите - седемте най-застрашени обекти на културното наследство в Европа в годишната класация на организацията \"Европа ностра\" и Института на Европейската инвестиционна банка, съобщиха от там. Програмата на \"Европа ностра\" не е финансираща. Целта й е да привлече внимание на високо ниво, включително от страната, чиято забележителност е попаднала в списъка.  Тези бисери на европейското културно наследство са в огромна опасност, някои поради изоставяне или неадекватно развитие, други поради липса на експертизи или ресурси. В следващите месеци експерти от \"Европа ностра\" и Института на Европейската инвестиционна банка заедно с други партньори и номинаторите ще посетят избраните 7 обекта и ще се срещнат с основните заинтересовани страни. Мултидисциплинарните екипи ще предоставят технически съвети, ще идентифицират възможните източници на финансиране и ще мобилизират широка подкрепа за запазването на тези забележителности. До края на годината специалистите ще формулират осъществими планове за действие за избраните обекти. \"7-те най-застрашени\" за 2018 г. бяха избрани от управителния съвет на \"Европа ностра\" измежду  12-те обекта , определени от екип специалисти по история, археология, архитектура, реставрация, проектно анализиране и финанси. Номинациите бяха направени от неправителствени организации или от държавни институции, формиращи част от европейската мрежа от членове и асоциирани организации на \"Европа ностра\". Предложението от българска страна е направено от фондацията \"Проект Бузлуджа\", основана от младия архитект Дора Иванова, която има  проект за спасяването на паметника. Паметникът на Бузлуджа Паметникът на Бузлуджа, разположен в планините и в сърцето на България, е внушителен пример за архитектурата от XX век. Той е построен през 1981 г. като Дом-паметник на Българската комунистическа партия. Просъществува само 8 години до края на социалистическия режим в България през 1989 г. Скоро след това сградата е изоставена и се превръща в жертва на кражби, вандализъм и сурови метеорологични условия. Прозорците и покривът са силно разрушени, излагайки структурата на атмосферните промени целогодишно, включително на силните снеговалежи. Отговорните институции не са взели никакви мерки за опазването на сградата до този момент. Мозайките в паметника покриват площ от над 1000 кв.м и представят историята на БКП с художествени похвати в стила на социалистическия реализъм. Мозайките на вътрешния кръг са изработени от смалт, а на външния - от естествени камъни, събрани от реките на България. Днес внушителният облик на архитектурата в стил брутализъм, тежката символика и цветните мозайки са силно разрушени, но паметникът привлича нарастващ интерес със своята драматична история, удивителна архитектура и визия на разграбена помпозност. Съдбата му е подобна на няколкостотин други паметници, построени по времето на социалистическия режим в България и в целия източен блок. Най-новото наследство на бившите социалистически страни често е травматично и непознато на широката публика. Затова е очевидно значението на тази сграда на европейско ниво като \"място на памет\" ( ). От една страна, когато става въпрос за опазване, паметникът може да се представи и като място на конфликт, защото въздейства на околната среда, изменяйки драстично планинския контекст. Силното идеологическо послание, което се предава от самия мащаб на сградата, както и от символите в нея, поставя проблема: как тя може да бъде опазена по начин, който не възхвалява или потвърждава неволно политическа идеология. От друга страна, може да се твърди, че оставянето на паметника постепенно да се разруши би било неоценяване на човешкия труд, положен за построяването, на художествените му качества или на символното му значението като артефакт на 45 години социализъм в България. Фондация \"Проект Бузлуджа\" защитава тезата, че като един от шедьоврите на своя период паметникът на Бузлуджа би могъл да се превърне в пример за опазване и преосмисляне на подобни обекти на историческо наследство в Централна и Източна Европа.", "date": "2018.03.15", "title": "Паметникът на Бузлуджа е сред 7-те най-застрашени обекти на културното наследство в Европа"}
{"url": "https://www.dnevnik.bg/kultura/2018/03/15/3147102_sluchaiat_varsano_ili_otporut_na_skovavashtiia_strah/", "text": "Беше през първите месеци на 1989 г. Из София се заговори, че по фасадите на големи сгради са се появили надписи \"Долу Тодор Живков!\". Слухът се носеше от уста на уста и направо не бе за вярване, дотолкова небето изглеждаше все по-оловносиво в онези последни дни на тоталитарна България. Режимът на Живков затягаше гайките, гледаше с всичките си ресурси да си издейства отсрочка, докато \"биологичният фактор\" не си каже думата. Или, както писа тогава проф. Никола Георгиев в един текст, държан \"в чекмеджето\": \"Живков бодро старееше и бодрееше, обещавайки на поданиците си своята вечност и непоклатимост\". В същото време телефонните интервюта на Румяна Узунова с хора, живеещи в НРБ, но излъчвани по радио \"Свободна Европа\", започнаха да играят ролята на информационен коректив; те пропукваха \"идеологическия монолит\" на режима: от \"вражеските станции\" все повече хора научаваха за последиците от \"възродителния процес\" или за възникването на неформални сдружения.  – освен с всичко друго, освен с конвулсиите на репресията – се съпровожда и от едно почти физиологично усещане за страх, просмукващо се в обществото. Заради насилието, вградено в режима. Заради добре смазаната машина на репресивния апарат, нуждаеща се от все нови и нови жертви. Заради уязвимостта на хората, отгледани в страх и съзнаващи как само една стъпка \"встрани\" е достатъчна, за да се преобърне целият им досегашен живот. Тъкмо в тази специфична \"физиология на страха\" от последните дни на \"стария режим\" ни потапя документалният филм \"Симон срещу страха. (Случаят Варсано)\" с автор Георги Тенев (оператори Борис Мисирков и Георги Богданов, \"Агитпроп\", 2017). Усетих я съвсем осезаемо, почти с кожата си, още с първите кадри на филма. И \"онова време\" неудържимо нахлу в мен по нишката на спомена. Благодарение, не на последно място, и на двуплановата структура на киноразказа, чрез която Георги Тенев е избрал да възкреси \"случая Варсано\", вписвайки своята лична история (чрез снимки, писма, дневници и свидетелства) в протестния акт на Симон Варсано и първите изстрели през 1989 г., раздрали тегнещата тишина, в която режимът бе обвил \"потьомкинския декор\" в страната. Изминаха почти трийсет години от тази история, а тя все още е позната на малцина. Ето защо филмът \"Симон срещу страха\" си поставя за цел тя да бъде разказана открай докрай. Колкото и да е трудно това за главния герой на филма, известен с отказа си от публичност. Колкото и трудно е да се отварят незараснали рани, за да разкаже един човек как са стреляли по него в центъра на родния му град, как е бил малтретиран и унижаван от един режим, разполагащ с цялата власт. Досието на МВР, с което започва филмът, пестеливо излага фактите. А ето и за какво иде реч. На 1 януари 1989 г. Симон Варсано, медицински фотограф в \"Пирогов\", изписва по фасадите на няколко сгради по \"Цариградско шосе\" (тогава – \"бул. \"Ленин\"! ) думите \"Тодор Берия Живков\". Кратко пояснение: това е времето, когато истината за режима и за комунистическите лагери (за ГУЛАГ) започна да прониква в България през публикации в съветската преса. Живков веднага препоръча \"снишаване\", за да отмине \"жълтата пяна на преустройството\", най-вече по отношение на истината за миналото и настоящето – щяхме да се преустройваме само \"икономически\", за което вече имаше \"некои съображения\". Филмът ни връща тъкмо във времето на онова напрегнато четене на \"съветска преса\", особено в интелигентски кръгове, заради което някои дори си лепнаха дисидентски биографии. Случаят \"Варсано\" обаче е по-различен. Този 34-годишен младеж, след като прочита \"Един ден на Иван Денисович\" на Солженицин, решава да \"не живее в лъжа\". И тръгва да действа – така, както той го разбира. С боя за обувки започва нощем да пише по фасадите на три къщи на тогавашния бул. \"Ленин\"   – този лозунг е неговата оценка на режима и неговото предизвикателство към системата. И режимът тутакси реагира, задвижвайки цялата си репресивна машина. Из справката на МВР в досието на Симон Варсано:  . . Един от изписаните със спрей надписи е оставен полузаличен – за да играе ролята на примамка в капана. Чете се само името  . А във филма прозвучава документален запис от пророческите слова на самия Първи, произнесени с характерния му правешки диалект:  . Развръзката е неизбежна, макар и стъписваща. Из справката на МВР:  Започва хайката. Симон тръгва да бяга по ул. \"Светослав Тертер\", без да знае, че там го чака друг патрул. Внезапно чува изстрели, по паважа чаткат куршуми. Силна болка пронизва крака му и той се свлича на земята. По-късно, вече в \"Пирогов\", разбира, че е простреляна подбедрицата на единия му крак, а последващ изстрел е одраскал петата на другия крак. Когато на другия ден брат му, музикантът Раймондо Варсано, отива на мястото на произшествието, смаяно установява, че караваната, намираща се в близост до мястото, е била надупчена от куршуми на височината на човешки ръст. Което означава, че Симон Варсано е могъл да бъде убит на място. Свидетелство, казващо много не само за случая \"Варсано\", но и за онзи режим, за който все още спорим как да бъде описан в учебниците. Лично за мен голямата драматургична находка на Георги Тенев е, че с избраната двуплановост на киноповествованието подтиква всеки от зрителите на филма към нещо наистина важно: да проектира себе си и своите лични реакции в ситуация като тази, в която попада Симон Варсано, давайки отпор на страха. Сиреч към лична равносметка. Затова ще разкажа какво лумна в съзнанието ми, докато гледах наистина естетски заснетите кадри с червеите, изпълзяващи от пожълтелите страници на досиетата на ДС, или откъсите от видеозаписа на разпита на Варсано в болничната стая, проведен през 1989 г. от полковник Величков. В тези дни на 1989 г. бях студент втори курс философия в Софийския университет. Спомням си как всичко случващо се отекваше тогава, как един състудент ме дръпна настрана и доверително ми каза, че милицията е застреляла човек, писал лозунги срещу властта. Спомням си и как се смълчахме след тези думи, страхът ни подяждаше отвътре. Може би седмица след това, прибирайки се късно вечерта по улица \"Гурко\", попаднах в странна ситуация, чийто смисъл се проясни в съзнанието ми едва сега, след като гледах филма за Симон Варсано. От служебния вход на МВР изскочи мъж на средна възраст, с разкопчано палто и видимо пийнал, който тръгна към мен с думите: \"И сега какво излиза? Че Берия и Сталин са били по-големи фашисти от Хитлер.\" Често казано, винаги съм избягвал да влизам в контакти с представители на тези служби, а тогава – още повече. Мъжът обаче държеше да му отговоря, повтори, че и потрети питането си. Възможностите бяха две. Или наистина бе искрен (вследствие на чуто или прочетено), или пък му липсваше някаква бройка за докомплектоване и търсеше да ме зариби. Спомням си, че отговорих с дежурното \"Така ли?\", гледайки да се откача от него възможно най-бързо. С това всичко свърши. Разказвам тази история с ясното съзнание, че за разлика от мен Симон Варсано е наистина герой. Казвам го и го повтарям в отговор на едно питане в края на филма. Да, той е герой, защото се осмели да изрази открито, като морален жест, онова, което му е било на душата в тези трудни и доста подли времена. Да, той е герой дори в болничната стая, когато на видеоразпита на ДС, воден от полковник Величков, се стреми да омаловажи постъпката си, вместо да заяви ребром, че е противник на режима. . Той никога не извлече политически дивиденти от постъпката си. За разлика от други, които осребриха гражданските си позиции. Не съм чувал Симон Варсано да говори на нито един митинг след 1989 г. Въпреки че е бил в правото си. Ние съм го виждал и да размахва пръст от телевизионния екран, нито да поучава нацията. Извършеният от него политически жест през 1989 г. беше и си остана чисто морален. Както си остава морален жест и разочарованието му, изразено във филма: \"Не се случи да ни управляват хора с морал.\" , защото той казва много за онова, което се е случвало и продължава да се случва в България. И обърнете внимание на една реплика на Симон Варсано от видеоразпита му пред ДС, когато той, омаломощен от болката и лекарствата, намира сили да изрече следното: \" .\"", "date": "2018.03.15", "title": "Случаят \"Варсано\", или отпорът на сковаващия страх"}
{"url": "https://www.dnevnik.bg/detski_dnevnik/2018/03/15/3146564_v_iaslite_v_sofiia_shte_priemat_decata_s_hronichni/", "text": "Децата със специални образователни потребности и хронични заболявания ще се приемат в яслите в София с класиране, а не с медицински документи, както е сега. Това е една от промените при приема в общинските учебни заведения за най-малките, които днес Столичният общински съвет прие. Същата промяна беше направена и  за приема в детските градини, както и за приема в първи клас  в общинските училища в столицата. В основните критерии има промяна, като те се намаляват от досегашните 5 на 3, като водещ отново е постоянният адрес. Така, ако един от родителите има постоянен адрес в Столичната община, детето ще получава 3 точки, а за настоящ - 2 точки. По още една точка ще се дава, ако адресът попада в административния район на яслата. По една точка ще се дава и ако един от родителите е работещ, в отпуска за отглеждане на дете или студент в университет в София. Социалните критерии ще са 10, или с два повече от сега. Децата с двама починали родители ще получават 6 точки, а тези с един - по 3. По три точки ще се дават на деца от семейства, в които един от членовете е с над 70% инвалидност, с един неизвестен родител, настанените в приемни семейства или близки на родителите, както и за деца в риск. За семейства с 3 или повече деца ще се дават 2 точки. По една точка ще получават децата близнаци или, ако имат брат или сестра, които посещават същата ясла.  Децата с хронични заболявания ще получават по 3 точки, а тези със специални образователни потребности - по 7. Класирането се запазва както е сега - най-много точки (3) се дават за първо желание при избора на ясла и най-малко (1) - за третото.", "date": "2018.03.15", "title": "Яслите в София ще приемат децата с хронични заболяванията по общия ред"}
{"url": "https://www.dnevnik.bg/sport/2018/03/15/3147087_neimar_predizvika_polemiki_sus_snimka_v_invalidna/", "text": "Нападателят на бразилския национален отбор и ПСЖ Неймар се оказа в центъра на полемика след публикация в \"Туитър\". Футболистът публикува снимка в инвалидна количка, придружена от цитат на  починалия световнопризнат учен Стивън Хокинг . \"Трябва да имаш положителна нагласа и да се опитваш да извлечеш най-доброто от ситуацията, в която се намираш\", гласи текстът в публикацията в профила на Неймар. Мнозина оцениха като неподходяща реакцията на бразилеца, дошла в деня, в който Хокинг почина.  Основните критики към Неймар са, че прави неуместна връзка между своето състояние и това на британския учен, който страдаше от амиотрофична латерална склероза. Нападателят на ПСЖ получи контузия срещу \"Олимпик\" (Марсилия) в мач от френското първенство и се наложи да бъде опериран. Хирургическата интервенция беше извършена в Бразилия, където най-скъпият играч в света се възстановява.", "date": "2018.03.15", "title": "Неймар предизвика полемики със снимка в инвалидна количка и препратки към Стивън Хокинг"}
{"url": "https://www.dnevnik.bg/sviat/2018/03/15/3147121_trump_izbra_konservativen_analizator_ot_si_en_bi_si_za/", "text": "Американският политически наблюдател и икономически анализатор Лорънс (Лари) Къдлоу е приел поста главен икономически съветник на президента на САЩ Доналд Тръмп, съобщи снощи Белият дом, цитиран от ДПА и БТА. Говорителят на Белия дом Сара Сандърс обяви официално, че Къдлоу е приел поста. По-късно изявление имаше и от американския президент Доналд Тръмп, който написа в \"Туитър\" във връзка с назначението: \"Страната ни ще има много години Голям Икономически и Финансов Успех.\" Предишният икономически съветник  Гари Кон  подаде оставка заради  новите американски мита  върху вносните  стомана и алуминий , припомня ДПА. Къдлоу е консервативен медиен анализатор на телевизия Си Ен Би Си, който е служил като неофициален съветник на Тръмп по икономически въпроси.  Вчера Къдлоу заяви, че Китай е заслужил остър отговор от САЩ и други страни във връзка с търговията, предаде \"Ройтерс\". \"Китай отдавна не играе по правилата\", заяви новият съветник, подчертавайки, че не обича митата. Той добави, че се надява да бъде създадена коалиция от страни, които да се противопоставят на Китай в търговията. Според Къдлоу митата няма да навредят на икономиката на САЩ като цяло.", "date": "2018.03.15", "title": "Тръмп избра консервативен анализатор от Си Ен Би Си за главен икономически съветник"}
{"url": "https://www.dnevnik.bg/bulgaria/2018/03/15/3147119_okonchatelno_vinovniiat_za_katastrofata_krai_lesidren/", "text": "Върховният касационен съд (ВКС) осъди Филип Михайлов на шест години и шест месеца затвор за катастрофата, предизвикана от него край Лесидрен, при която загинаха две деца. За окончателното решение на върховната инстанция съобщиха от съда. Делото стига втори път до върховния съд. Още първоинстанционният съд - окръжният в Ловеч, призна Михайлов за виновен в това, че на 11 август 2015 г. в с. Лесидрен, Ловешка област, е нарушил правилата за движение по пътищата и по непредпазливост е причинил смъртта на Велислава Цанкова и Марино Цветанов и средна телесна повреда на Петя Божкова. Наложеното му наказание бе затвор от осем години при първоначален строг режим в затворническо общежитие от закрит тип. Той бе лишен и от правото да шофира за десет години. Второинстанционният съд обаче измени присъдата, като наложеното му наказание бе намалено от осем на пет години затвор в затворническо общежитие от открит тип, а наказанието лишаване от правото да шофира – от десет на седем години. Другият мотив за връщането на върховните съдии беше, че апелативният съд неправилно е намалил наказанието на подсъдимия, след като е приложил привилегирования състав от Наказателния кодекс (НК) за причиняване на смърт при катастрофа, След връщането на втората инстанция Великотърновският апелативен съд осъжда Филип Михайлов на шест години. Настоящият състав на ВКС приема, че за да се изключи виновното поведение, е необходимо деецът да се е съобразил с предписанията на Закона за движението по пътищата при управлението на МПС и не по своя вина да е бил поставен в невъзможност да избегне настъпването на обществено опасните последици. \"При приетите от въззивния съд факти безспорно се установява, че тъй като е управлявал автомобила със скорост, надвишаваща значително разрешената за пътния участък от 90 км/час – а именно 122.44 км/час. Загубата на напречна устойчивост на автомобила е резултат от превишената скорост, като подсъдимият е имал обективна възможност да възприеме пешеходците и да избегне удара, ако е управлявал превозното средство със скорост до и под 90 км/час\" – пише в мотивите на решението, цитирани от пресцентъра на съда. Според върховните съдии са неоснователни и доводите за неправилно приложение на материалния закон, тъй като не е приложен закон за по-леко наказуемо престъпление. Според съда не са налице предпоставките за квалифициране на деянието по чл. 343а от НК (когато деецът е направил всичко, зависещо от него, за оказване помощ на пострадалия или на пострадалите). Тричленният състав на ВКС се позовава на решението на предходния касационен състав, в което изрично е прието, че нито преместването на пострадалата Цанкова на няколко метра от мястото, където тялото й се е установило след удара, нито призивът на дееца към децата да се обадят на тел. 112, още по-малко намерението за отместване на автомобила и освобождаване на тялото на пострадалия Марино Цветанов са фактически обстоятелства, сочещи на оказана помощ и обосноваващи преквалификация на деянието. и на частните обвинители за явна несправедливост на наложените наказания. В мотивите на съдебното решение пише, че Апелативен съд – Велико Търново, е извършил обективен и пълен анализ на всички обстоятелства, относими към индивидуализацията на наказанията. Правилно в полза на подсъдимия са отчетени положителните характеристични данни, чистото му съдебно минало, данните за трудова ангажираност и изразеното съжаление за причинените тежки последици от деянието. Обсъдени са и всички отегчаващи вината обстоятелства, сред които младата възраст на починалите деца и броят и тежестта на причинени телесни увреждания на Петя Божкова.", "date": "2018.03.15", "title": "Окончателно: Виновният за катастрофата край Лесидрен, убила две деца, получи шестгодишна присъда"}
{"url": "https://www.dnevnik.bg/bulgaria/2018/03/15/3147127_za_poslednite_deset_meseca_niama_signali_za_krajbi_na/", "text": "За последните 10 месеца в Агенцията по вписванията няма сигнали за кражба на фирми, съобщи изпълнителният ѝ директор Зорница Даскалова по време на българско-немска кръгла маса, информира  news.lex.bg . \"Има отделни единични случаи на опити за кражба на фирми, но не се е стигало до вписване. Нямаме пуснати жалби, което е изключително добра новина\", каза тя. \"Темата с т.нар кражба на фирми беше изключително болезнена за обществото преди около две години. С направените промени в Търговския закон, с които се въведе нотариалната заверка на подпис и съдържание на дружествени документи, това престъпление беше възпрепятствано. Важно е да се подчертае какви са отговорностите на нотариусите и как те могат да работят по-добре с информационните системи\", заяви от своя страна председателят на Нотариалната камара Димитър Танев. Форумът се проведе в София и беше организиран именно от камарата, а на него присъстваха и председателят на Нотариалната камара на Германия д-р Йенс Борман, зам.-министърът на правосъдието Десислава Ахладова, съдията от Върховния касационен съд Красимир Влахов и студенти по право. Йенс Борман заяви, че в Германия броят на кражбите на фирми е нула. И коментира положението в България: \"Аз мисля, че наистина е налице голям напредък. Особено в дружественото право, защото вече се изисква абсолютно задължително нотариална заверка, която не се разпростира само върху заверка на подписа, но и върху съдържанието. По този начин наистина е поставена основата за надежден и сигурен регистър. Механизмът със есемес известяването е добър, но недостатъчен. Защото трябва наистина да има една надеждна проверка на самоличността на лицата, които извършват действията. Също така трябва да се направи една правна проверка на всички предходни действия. Тук не става дума само да се защити обществото от това да бъде открадната идентичност, а става въпрос и за сигурност на лицата, които участват в дадено дружество, за служителите, а и за бъдещите му партньори. Те трябва да са наясно, че всяка сделка, сключена с това дружество, ще бъде валидна. Ролята на нотариуса е да гарантира тази сигурност.\"", "date": "2018.03.15", "title": "За последните десет месеца няма сигнали за кражби на фирми"}
{"url": "https://www.dnevnik.bg/bulgaria/2018/03/15/3147150_siderov_cvetanov_da_napravi_edno_koremno_i_s/", "text": "Лидерът на \"Атака\" и съпредседател на \"Обединени патриоти\" Волен Сидеров предложи интересен вариант за помирение между заместник-председателя на ГЕРБ Цветан Цветанов и президента Румен Радев. \"Ако Цветан Цветанов може да направи коремно възлизане - да пробва и да се изравнят, да стиснат ръце\", каза Сидеров в парламента днес, цитиран от агенция \"Фокус\". Повод за изявлението му беше  изпълнението на лост от Румен Радев  във вторник. \"Господин Румен Радев показа нелоша физическа форма с това коремно възлизане. Тренирал съм спортна гимнастика, само че то се прави от вис. Малко със замах го направи, но все пак на тези години и с костюм беше много добре - поздравявам го\", допълни Сидеров. Лидерът на \"Атака\" посочи, че президентът не трябва да воюва с премиера и обратно - парламентарните групи с президента. Коментарът на Сидеров дойде  след изказаното мнение от Цветанов , че Румен Радев се държи повече като лидер на политически проект, а не като държавен глава. Според него по време на председателството и когато става дума за геополитически въпроси, политиците трябва да имат обща позиция, дори да не си симпатизират. \"Румен Радев е нов политик, който се учи и се старае. Неведнъж съм казвал добри думи за него\", каза още Волен Сидеров. По повод търканията между \"Обединените патриоти\", предизвикани от  изказване на Валери Симеонов по адрес на руския патриарх Кирил , заместник-председателят на коалицията обяви, че в между партиите в нея има различия, но важното било, че България се управлява от патриотична коалиция, а ДПС да не е балансьор. \"Това е един шанс, който не трябва да пропиляваме. Различията ни ще си останат. Разбиранията на Валери Симеонов ще си бъдат пак такива, моите ще бъдат по-различни. Това не пречи да работим заедно за българския интерес\", допълни Сидеров. Той поясни, че разваляне на управляващата коалиция означава предсрочни избори и връщане на надеждата БСП и ДПС отново да бъдат във властта. \"Това не е приемливо за хората. Такова разваляне е риск, ние не можем да си го позволим, защото ще бъде игра със съдбата на страната\", коментира Волен Сидеров. Той посъветва журналистите да не преекспонират влиянието на личностните отношения върху цялостното управление. Сидеров за пореден път обяви, че в България  руският патриарх не е казал нищо обидно за България , а просто е държал да посочи историческата истина. \"Един патриарх има право да каже и малко по-тежки думи. Това не беше обидно за България. Коментарите по повод тази среща са спекулативни\", посочи Волен Сидеров.", "date": "2018.03.15", "title": "Сидеров: Цветанов да направи едно коремно и с президента да си стиснат ръцете"}
{"url": "https://www.dnevnik.bg/bulgaria/2018/03/15/3147081_sudut_obiavi_zabrana_deca_da_igraiat_v_zavedenie_za/", "text": "Върховният административен съд (ВАС) прие, че заведение в Стара Загора е проявило неравноспоставеност спрямо клиентка, на която е било забранено децата й да играят в заведението и е била заплашена, че консумацията й ще бъде таксувана по-скъпо, ако това се случи. С произнасянето на тричленния състав (Диана Добрева, Здравка Шуменска и Юлия Ковачева) се отменя решение на Комисията за защита от дискриминация (КЗД), която не вижда проблем в такса дете, наложена от заведението. Съдът връща случая на комисия, за да излезе с адекватно решение, информира в днешния си брой в. \" Сега \". Случката стана публично известна през 2015 г.  Тогава 37-годишната Живка Александрова влиза в ресторант, но се изненадва от надпис на заглавната страница в менюто: \"Добре дошли! Заведение без площадка за игра! Не се допуска детска игра! При нарушение се таксува 50% надценка на сметката (минимум 20 лева).\" От ресторанта изтъкнали като аргумент за недопускането на детска игра в заведението предишен инцидент, при който било пострадало дете, както и това, че децата пречели на сервитьорите да си вършат работата. Това накарало жената да напусне заведението, защото очаквала партньорът ѝ да дойде заедно с децата им - на 8, 10 и 12 години, и не можела да гарантира, че те ще се въздържат от игра. От случката тя се почувствала обидена и унизена като майка. По тази причина на основание неравно третиране по признак \"семейно положение\" поискала от КЗД да извърши проверка и да накаже заведението. Комисията обаче не намира нарушение. Според мнозинството ѝ спрямо жената не е извършена дискриминация като майка на три деца, тъй като не ѝ е бил отказан достъп до услуга, предложена или представена такава с по-ниско качество или при по-неблагоприятни условия. Комисията приема, че надписът е указание с цел предотвратяване на неблагоприятни за търговеца и потребителя инциденти, а не е препятствие пред услуга. Решението е подписано с особено мнение на един от членовете на състава.  Александрова обжалва пред Административния съд в Стара Загора, но той потвърждава решението на КЗД. ВАС обаче мисли различно. С решение от 12 март съдебен състав се произнася, че не само има дискриминация заради семейно положение, но е нарушен и Законът за туризма (цените при предоставяне на услуги са еднакви за всички клиенти). \"Дали коментираното забранително условие е било поставено заради безопасността на децата, или като мярка за запазване на имуществото на заведението при игра на децата, е въпрос, който е неотносим към предмета на спора и не следва да се обсъжда. Предвидената мярка е непропорционална, а санкционната последица е дискриминационна\", аргументират се върховните съдии. Първоинстанционното решение и това на КЗД са отменени, като комисията следва да се произнесе съобразно указанията на върховните магистрати. Комисията ще трябва да заплати и 500 лева разноски на Александрова.", "date": "2018.03.15", "title": "Съдът обяви за дискриминация забрана деца да играят в заведение"}
{"url": "https://www.dnevnik.bg/sport/2018/03/15/3147152_nikolai_istatkov_stana_predsedatel_na_trust_sinia/", "text": "Николай Истатков е новият председател на тръст \"Синя България\". Той е бил избран на редовно заседание, проведено в сряда, обявиха от организацията на привържениците на \"Левски\". \"Архитект Истатков е член на управителния съвет вече четвърти мандат. Желаем му успех\", заявиха от \"Синя България\". Преди близо година на поста се завърна Васил Колев. Тогава той замени Илия Козарев, който  заемаше поста от лятото на миналата година . Той се  оттегли като председател на \"Синя България\"  на 7 юни заради \"атаката към модела на управление на \"Левски\" и по-специално към участието на организации на привържениците в него\". Наскоро тръстът изрази разочарование от мажоритарния собственик на \"Левски\" Спас Русев, който \"не само подкрепи, но и издигна Борислав Михайлов за президент от името на вековния ни клуб\".", "date": "2018.03.15", "title": "Николай Истатков стана председател на тръст \"Синя България\""}
{"url": "https://www.dnevnik.bg/sport/2018/03/15/3147147_ljuboslav_penev_i_ekiput_mu_poiskaha_ostavkata_na/", "text": "Кандидатът за президент на Българския футболен съюз (БФС) Любослав Пенев и неговият екип поискаха оставката на спортния министър Красен Кралев. Кралев беше обвинен, че е заел страна в изборите и открито е подкрепял преизбрания с 92% от гласовете Борислав Михайлов. Екипът на Пенев определи присъствието на спортния министър на конгреса като намеса на държавата във футболните дела. Кралев беше обвинен още, че си затваря очите за редица груби нарушения на настоящото ръководство на футболния съюз, вместо да отнеме лиценза на организацията. \"Чухме г-н Кралев да казва, че следи внимателно какво говори опозицията. Само за това изказване, г-н министър, трябваше веднага да си подадете оставката. В качеството си на какъв вие усещате опозиция? Правилно е да се каже \"единият от кандидатите\", заяви бившият футболист и председател на \"Левски\" Николай Илиев, който е дясната ръка на Пенев в екипа му. Повод за поредните остри нападки към министъра на спорта от страна на екипа на Любослав Пенев беше изказване на Кралев в предаването \"Господари на ефира\" преди няколко дни. Министърът обясни, че в избора на президент на БФС \"е имало прозрачност\". \"От това, което видяхме на конгреса той беше проведен прозрачно и в духа на феърплея. Не бих могъл да имам никакъв личен интерес от избора, на който и да е човек за президент на дадена федерация\", каза Кралев. Илиев намекна, че Кралев се готви да наследи Михайлов като президент на БФС. \"Вие сте министър на спорта за всички българи. Не би трябвало да определяте кой е опозиция и кой не и да заемате страна в случая. Освен ако не се сте присъствал на конгреса в качеството си на личен приятел. Или може би слуховете, че се готвите да станете следващият президент на футболния съюз, не са безпочвени?\" Илиев определи като наглост и безочие твърдението на Кралев, че \"конгресът беше абсолютно прозрачен и нямаше нищо нередно\". \"Прозрачност ли е да се крият списъците до регистрацията им в Търговския регистър, което се случи две седмици след конгреса? Редно ли е да присъстват делегати с фалшиви пълномощни, които нямат нищо общо с клубовете? Прозрачност ли е при броенето на бюлетини да няма представители на всички кандидати, а масите да се закриват от здрави момчета\", запита Илиев. Според екипа на Любослав Пенев в  конгреса на БФС  са участвали 143 клуба без право на глас. Те са били представлявани от нефутболни хора, както и от роднини на хора от структурите на футболния съюз. \"Издавани са огромен брой пълномощни на хора, за да могат те да представляват клубове, макар че не извършват дейност\", каза Атанас Стоилов, който е от екипа на Пенев. Бившият национален селекционер и кандидат за президент обяви кампанията си като \"перфектно проведен и задълбочена\". \"Убеден съм, че ще стигнем до край в тази битка и ще се поздравим с победа. Вярвам го. Имам друга информация и съм убеден, че родният ми клуб (ЦСКА) ме е подкрепил\", добави Пенев.", "date": "2018.03.15", "title": "Любослав Пенев и екипът му поискаха оставката на Красен Кралев"}
{"url": "https://www.dnevnik.bg/sport/2018/03/15/3147166_snimka_na_denia_vratariat_s_bulgarski_koreni_lice_v/", "text": "Вратарят на хокейния \"Ню Йорк рейнджърс\" Александър Георгиев изигра нов силен мач в НХЛ. Играчът,  , направи 37 спасявания, включително отрази и дузпа на Евгений Малкин при победата с 4:3 срещу \"Питсбърг пингуинс\" след продължение. На снимката: Георгиев срещу звездата Сидни Кросби.", "date": "2018.03.15", "title": "Снимка на деня: Вратарят с български корени лице в лице със Сидни Кросби"}
{"url": "https://www.dnevnik.bg/skorost/2018/03/15/3147173_nov_shourum_subra_kultovi_italianski_motocikletni_marki/", "text": "Нов шоурум, открит снощи, събра на едно място култовите италиански мотоциклетни марки \"Пиаджо\", \"Веспа\", \"Априля\", \"Мото гуци\", \"Дерби\" и \"Джилера\". Инициативата е на новия вносител на портфолиото на \"Пиаджо груп\" \"Италия Моторс\", част от \"София франс ауто груп\". Мотоциклетният център \"Мотоплекс\" се намира в сградата на \"Софарма тауърс\" на ул. \"Лъчезар Станчев\" 5 (срещу КАТ) и е разположен върху площ 300 кв.м., На мястото се предлага моделната гама на шестте марки, оригинални аксесоари, резервни части, гаранционен и извънгаранционен сервиз. \"Пиаджо Груп\" има 136-годишна история в осигуряването на градска мобилност. Най-легендарната марка от групата безспорно е \"Веспа\", която за 71 години има 19 милиона продадени мотопеди и мотоциклети в цял свят. \"Априля\" става част от \"Пиаджо груп\" през декември 2004 година. Иначе компанията започва производство на мотоциклети в края на 60-те, като е световно известна със своите 294 победи в мотоциклетни състезания. \"Мото Гуци\" също като \"Априля\" се присъединява към \"Пиаджо груп\" през 2004 г. Откриването на новия мотоциклетен център става броени дни преди официалното откриването на мото сезона в България, насрочено за следващата събота.", "date": "2018.03.15", "title": "Нов шоурум събра култови италиански мотоциклетни марки"}
{"url": "https://www.dnevnik.bg/razvlechenie/2018/03/15/3147195_otkazvam_se_ot_kojite_v_dizaina_ni_obiavi_donatela/", "text": "Кожи? Приключих с това. Не искам да убивам животни, за да правя мода, това не е редно\", заяви Донатела Версаче в сряда в интервю за британското списание \"Икономист\". Официално съобщение на прочутата модна къща все още няма, но коментарите са, че 21 години след убийството на Джани Версаче сестра му продължава да поддържа темпото на иновативността и да държи бранда Versace в синхрон с налагащи се тенденции в занаята. Подобен ход вече направиха Gucci и Michael Kors, а също в сряда край в използването на кожи обяви и Furla, известната италианска компания за модни аксесоари. Вместо това от колекцията Cruise 2019 нататък Furla ще замени кожите със синтетични и текстилни имитации. Така те се нареждат сред брандове, защитили животните, като Armani, Hugo Boss, Tommy Hilfiger, Net-A-Porter Group, Calvin Klein, Donna Karan. Британската дизайнерка Стела Маккартни отдавна следва т.нар. вегетариански подход и не използва в дрехите си дори лицева кожа и пера. \"Ройтерс\" коментира, че вече и големи модни къщи отстъпват под натиска на организации за защита правата на животните и променящите се вкусове на младите клиенти. Дан Матюс, вицепрезидент на PETA (\"Хора за етично отношение към животните\") - една от най-активните по света подобни организации, заяви, че \"това е важен повратен момент в кампанията за \"мода със съчувствие\" и че вече очаква да види \"Версаче\" без никаква животинска кожа\".", "date": "2018.03.15", "title": "Отказвам се от кожите в дизайна ни, обяви Донатела Версаче"}
{"url": "https://www.dnevnik.bg/bulgaria/2018/03/15/3147196_bnt_i_bnr_shte_plashtat_po_otdelni_tarifi_za/", "text": "Парламентът прие окончателно промените в Закона за авторското право, съобщава Българското национално радио. С тях се ограничава господстващото положение на организациите за колективно управление на авторските права. Освен това обществените медии БНТ и БНР ще плащат по отделни тарифи от търговските медии заради бюджетната издръжка и ограниченията на рекламата в тях. Промените дават и възможност на ползвателите да искат промяна на тарифите за ползване на произведения и да преговарят с техните автори. От БСП поискаха министърът на културата да има право да определя тарифите, ако двете преговарящи страни не са се разбрали. Председателят на парламентарната правна комисия Данаил Кирилов уточни, че в крайна сметка министърът ще продължи да участва в процедурата по тарифиране и финално да одобрява тарифите. Кметовете вече ще могат да контролират изпълнението на обекти като авторско право като филми, музика, радио и телевизионни програми в търговски и туристически обекти на територията на ръководената от тях община. Предвидените глоби за нарушения са между 2 и 10 хил. лева.", "date": "2018.03.15", "title": "БНТ и БНР ще плащат по различни тарифи от търговските медии за авторските права"}
{"url": "https://www.dnevnik.bg/sviat/2018/03/15/3147155_socialdemokratut_peter_pelegrini_e_noviiat_premier_na/", "text": "Досегашният вицепремиер Петер Пелегрини ще оглави кабинета в Словакия, след като правителственият ръководител Роберт Фицо подаде оставка. Това обяви президентът Андрей Киска в обръщение от резиденцията си. След среща с Пелегрини Киска обясни, че в парламента няма мнозинство, което да иска предсрочни избори, а Словакия е парламентарна република и той ще се съобрази с тази нагласа. Киска ще приеме оставката на Фицо в 15:30 ч. българско време. Вчера Фицо обяви,  че е готов да подаде оставка , но постави условие на партията му, \"Смер\", да се позволи да избере приемника му. Решението на Фицо да напусне поста следва две оставки в кабинета му - на считания за важен кадър в партията му  Роберт Калиняк  (вътрешен министър) и  Марек Маджарич  (министър на културата). Политическата криза в Словакия  започна след убийството  на разследващия журналист Ян Куцяк в края на февруари. Киска се срещна с Пелегрини в резиденцията си в 13 ч. словашко (14 ч. българско) време, малко преди кабинетът на Фицо да започне очаквано извънредно заседание. След срещата си с Киска обаче обяви, че ще се върне при президента заедно с Фицо в 15:30 ч. българско време. Пелегрини, член на партията и бивш председател на парламента от края на 2014 до 2016 г., зае вицепремиерския пост преди почти две години, след като беше първо депутат (2006 - 2012 г.) и министър на образованието, науката, научноизследователска дейност и спорта (от юли до ноември 2014 г.). Според словашкото издание \"Денник\" Пелегрини е предоставил 79 подписа на депутати (при общо 150 места в парламента), които го подкрепят, а това му гарантира мнозинство.", "date": "2018.03.15", "title": "Социалдемократът Петер Пелегрини ще е новият премиер на Словакия, обяви президентът"}
{"url": "https://www.dnevnik.bg/bulgaria/2018/03/15/3147154_vurhovniiat_sud_prati_v_zatvora_za_tri_godini_dvama/", "text": "Върховният касационен съд (ВКС) осъди на по три години - Васил Гергински и Ивайло Първанов, обвинени за убийство след побой в Камен бряг. Жертвата е 31 годишният художник Цветомир Христов, а случаят е от лятото на 2011 година. До окончателното решение на съда се стигна, след като два пъти от върховната инстанция връщаха делото на Апелативния съд във Варна, защото не бяха съгласни с условните присъди на подсъдимите.  Върховният съд определя на двамата подсъдими първоначален общ режим на изтърпяване на наложените им наказания \"лишаване от свобода\"; увеличава размерите на обезщетенията за неимуществени вреди, дължими от подсъдимите поотделно на Мария Александрова (майка на загиналия) – на по 65 000 лева, заедно със законната лихва от 8 септември 2011 г. до окончателното им изплащане; подсъдимите да заплатят по 2600 лева държавна такса върху уважените граждански искове. Инцидентът е от 29 август 2011 година, когато след спречкване се стига до побой. Загиналият е бил ритан от двамата подсъдими, които са му нанасяли и силни удари в слепоочието и тила. Първоначално Окръжният съд в Добрич и Апелативния съд във Варна приемат, че убитият е провокирал нападението, и осъждат Гергински и Първанов на по три години затвор условно. Те приемат, че е налице съпричиняване.  Преди две години делото за пръв път стигна до ВКС. Тогава председателят на съда Лозан Панов беше председател и на състава, който върна случая с мотив, че неправилно съдилищата са интерпретирали поведението на Христов като съпричиняване вместо като провокативно, тъй като е инициирал инцидента. Тогава ВКС записа в решението си, че условните присъди са несправедливи, защото срещу жертвата е проявена необоснована жестокост, а и подобни случаи с отнемане на живот заради дребни инциденти зачестяват, припомня  news.lex.bg .", "date": "2018.03.15", "title": "Върховният съд прати в затвора за три години двама души за убийство след побой в Камен бряг"}
{"url": "https://www.dnevnik.bg/bulgaria/2018/03/15/3147057_putniiat_policai_ot_videoto_s_podkupa_shte_razbere/", "text": "Софийският градски съд ще се произнесе в петък по обвинението срещу Сашо Тръпков - пътния полицай, обвинен  за вземане на подкуп от 20 лв. и съставяне на документ с невярно съдържание . За днес следобед бе насрочено прочитането на присъдата, но тъй като компютърът, на който съдията я писал, се развалил, той не е успял да я напише. По тази причина решението на съда ще стане известно утре. Случаят от 2014 г. нашумя, след като  клипът , заснет от гражданин, събра популярност в социалните мрежи. Записът предизвика гнева на премиера Бойко Борисов, а КАТ забрани на служителите си да спират коли за рутинна проверка. Обвинителният акт беше внесен в съда в началото на октомври 2015 г. На едно от първите заседания по делото показания даде Димитър Димитров - мъжът, заснел клипа. Той разказа, че случката е от 13 ноември 2014 г. и е заснета от терасата на апартамент на 7 етаж, а ситуацията се е разиграла на булеварда точно пред блока. Съдия по делото е  Петър Сантиров,  чието име беше замесено в скандал за подкуп и когото съдът оправда изцяло. По обвинението за подкуп прокуратурата поиска условна тригодишна присъда с пет години изпитателен срок, както и лишаване от право Тръпков да бъде пътен полицай. А за другото обвинение - съставяне на документ с невярно съдържание, една година условно с три години изпитателен срок. Защитата на подсъдимия смята, че няма достатъчно доказателства за вината му и по двете обвинения, и поиска да бъде оправдан. В заключителната с реч адвокатът на Тръпков заяви, че от записа се вижда, че проверката е била приключила, когато той уж е взел пари. Освен това дори \"експертите по делото не били категорични дали това на записа са пари\".", "date": "2018.03.15", "title": "Пътният полицай от видеото с подкупа ще разбере дали е осъден в петък"}
{"url": "https://www.dnevnik.bg/sviat/2018/03/15/3147051_bulgarka_raboteshta_za_dubaiska_aviokompaniia_e/", "text": "Българска гражданка, работила за дубайската авиокомпания \"Емирейтс\", е починала на територията на Ентебе, Уганда, обяви Министерството на външните работи. По-рано медии в Уганда обявиха, че българка с инициали Е. И., която работи като стюардеса за дубайската компания \"Емирейтс\", e пострадала, след като скочила през аварийния изход на самолет на пистата на летище Ентебе, Уганда. Информацията бе потвърдена от  агенцията за гражданска авиация  на страната, но без да се назовава гражданството ѝ с уточнението, че към момента на публикуване (вчера вечерта) тя още е била подложена на спешна медицинска помощ. Според съобщението на агенцията в Уганда \"жена член на екипажа, изглежда, е отворила аварийния изход и за нещастие е паднала от самолет на \"Емирейтс\", безаварийно кацнал и спрял\", а летищните власти незабавно са задействали извънредни процедури, за да бъде тя хоспитализирана. Според съобщението на МВнР обаче до момента не е получавано официално известие за причината за смъртта. Информацията за инцидента е постъпила на 14 март в генералното консулство на България в Дубай (страната няма мисия в Уганда). Институцията е реагирала своевременно и е уведомила близките на починалата, се казва още в съобщението на МВнР.", "date": "2018.03.15", "title": "Българка, работеща за дубайска авиокомпания, е починала в Уганда"}
{"url": "https://www.dnevnik.bg/detski_dnevnik/2018/03/15/3147237_na_foruma_ot_nas_zavisi_roditeli_mogat_da_nadniknat_v/", "text": "Какви са заплахите в онлайн общуването и за какво децата използват социалните мрежи. Това са част от десетте теми, които ще бъдат поставени на дискусия на родителския форум \"От нас зависи\", съобщиха организаторите от \"Теленор\". Събитието ще се проведе на 17 март в Sofia Event Center. Георги Апостолов, координатор на  Национален център за безопасен интернет ,  Яна Алексиева , изпълнителен директор на асоциация \"Родители\", и Жюстин Томс, маркетолог, ще разкажат за възможностите и заплахите за децата в мрежата. Деян Благоев, управител на Bulbera, ще представи едно достъпно решение за контрол -  българското приложение за таблети и смартфони Protect Your Kid . В следобедната сесия ще бъдат дискутирани теми като ранното  сексуално възпитание  и как да общуваме пълноценно с децата си. Д-р Радосвета Стаменкова, изпълнителен директор на Българската асоциация по семейно планиране и сексуално здраве, и Михаил Стефанов, създател на онлайн платформата \"Мини Машини\", ще помогнат на родителите да комуникират по-успешно със своите деца и да разбират по-добре техните нужди и вълнения. Влогърът Крис Захариев  пък ще разкаже как създава съдържанието, с което забавлява своите над 55 хиляди млади почитатели в платформата за видеосподеляне YouTube. И накрая Евелина Павлова, създател на първата младежка платформа \"Тийн стейшън\", обединяваща мрежа от училищни медии, и Екатерина Михайлова, технически директор на българската айти компания \"Маджио\", ще разкажат за младежкото творчеството и игрите. Форумът е част от съпътстващата програма на българското председателство на Съвета на ЕС и ще отбележи финала на първото издание на Дните на дигитално-медийната грамотност в България. Присъствието е безплатно, необходима е само онлайн регистрация  тук .", "date": "2018.03.15", "title": "На форума \"От нас зависи\" родители ще надникнат в дигиталния свят на децата си"}
{"url": "https://www.dnevnik.bg/sport/2018/03/15/3147230_bundesligata_shte_vuvede_novo_pokolenie_reklami_vuv/", "text": "Рекламите и маркетингът в германския футбол се насочват към следващо стъпало в развитието си. Ръководството на Бундеслигата одобри постоянното използване на т.нар. технология за виртуално заместване от сезон 2018-19. Тя ще позволи на футболните клубове да представят различно съдържание на рекламните пана, което да насочат към конкретна аудитория в зависимост от географското положение. Разработката е на водещия световен производител на LED дисплеи и дигитален доставчик ADI и производителя на технологията за цифрово заместване Supponor. Тя беше представена пред футболни клубове в Германия и Англия и  беше изпробвана в мачове от Бундеслигата . Технологията ще отвори нови хоризонти пред футболните клубове, особено тези от големите първенства, тъй като ще могат да се възползват от огромната аудитория на пазарите в Китай и САЩ. Очаква се решението на Висшата лига, която има силни позиции в чужди пазари. Английското първенство сключи сделка с американската NBC за 400 млн. паунда и споразумение с китайската PPTV за 500 млн. паунда, което ще влезе в сила от 2019 г.", "date": "2018.03.15", "title": "Бундеслигата ще въведе ново поколение реклами във футбола от следващия сезон"}
{"url": "https://www.dnevnik.bg/bulgaria/2018/03/15/3147207_edinodushno_parlamentut_vuvede_edinni_kriterii_za/", "text": "Парламентът въведе единни минимални изисквания за кандидатите за главен асистент, доцент и професор. Промените в закона за развитието на академичния състав в Република България бяха одобрени окончателно днес без дебати и с единодушие. Критериите бяха гласувани на второ четене след опити за окончателно приемане от три парламента в последните години. Целта е да се преустанови ударното хабилитиране след закриването на Висшата атестационна комисия (ВАК) преди 8 години. Кандидатите за професори, доценти и главни асистенти вече ще трябва да \"събират\" определен брой точки по обобщени показатели в съответната научна област. Показателите са два вида – наукометрични, които отразяват научните постижения или постижения в художествено-творческата или спортната дейност; и такива, които отразяват постижения в преподавателската дейност. Минималните национални изисквания ще се определят от правилника за прилагане на закона, а университетите и научните организации ще могат да определят допълнителни критерии. Присъждането на съответната научна степен ще става от научно жури, както и досега. Неговите членове ще трябва да отговарят на националните минимални изисквания, да са хабилитирани в университети или научни организации и да имат резултати в съответната научна област. Те трябва да бъдат вътрешни и външни за съответния университет или научна организация. По време на самата процедура научното жури ще трябва да се произнася при подписан сигнал за плагиатство. Ако се установи такова, кандидатът за научна степен не се допуска до защита.", "date": "2018.03.15", "title": "Единодушно парламентът въведе единни критерии за професори и доценти"}
{"url": "https://www.dnevnik.bg/video/2018/03/15/3147212_novoto_rusko_lazerno_orujie_moje_da_se_kazva_oftalmolog/", "text": "Руското министерство на отбраната провежда на сайта си финално гласуване за избор на име за новите оръжейни системи, които президентът Владимир Путин представи в началото на месеца в годишното си обръщение към Федералното събрание. За всяко от трите оръжия са предложени за одобрение по 50 от изпратените от руснаците над 245 000 имена. Гласуването онлайн е до 16 март, след което ще бъде обявено как ще се казват бойният лазер, крилатата ракета, за която Путин обяви, че е първата в света с \"ядрена енергийна установка\", и подводният дрон с \"междуконтинентален обсег\". Руските медии обърнаха внимание на това кои са фаворитите преди утрешния финал, както и на понякога странното чувство за хумор или оригиналност на руснаците. То се вижда най-ярко при  лазерното оръжие  - там в момента с почти 33% води \"Горянич\" (най-известното име на змей в руските народни приказки), но на второ място е \"Офталмолог\". Идеята да системата да се казва \"Очен лекар\" бе водеща преди броени часове, а сега е с около 20% подкрепа. Другите имена, допаднали на гласувалите, са \"Зайчик\", \"Василиск\", \"Вий\" ( ) и \"Столипин\". В списъка са и \"Хиперболоид\", \"Мухобойка\" и \"Светулка\". За автономната подводна атомна бомба  конкуренцията  е между \"Карас\" (каракуда) с над 31.5%, \"Шептун\" (някой, който шепти, но също и стара дума за магьосник) с 28.6% и \"Кракен\" с 16%. Сред предложенията са още \"Байкал\", \"Харпун\" или \"Ихтиандър\". Ожесточена е конкуренцията за име на крилатата ракета, чието съществуване веднага бе оспорено от анализатори в отбраната. Там в момента с 23% води \"Палмира\" в чест на сражаващите се и загиналите в Сирия руски воини (по предложение на чеченския лидер Рамзан Кадиров), следвана веднага от \"Император/Монарх\" (21%) и \"Нежданчик\" с малко над 18%. На известна подкрепа се радват и \"Чебурашка\" (11.1%), \"Ватник\" (9%), \"Альонушка\" (6.7%) и \"Тишина\" (4.5%). Почти 29 000 души са гласували за \"Сталин\", но това са символичните 1.62% от гласувалите. В първите часове на викторината това предложение имаше 15% подкрепа. Идеята невижданата ракета да се казва \"Санкция\" засега не успява да събере повече от 0.03% от гласовете. Патриотични предложения направиха някои руски политици. Зам.-председателят на горната камара на парламента Николай Фьодоров е за \"Американска мечта\". Губернаторът на Ленинградска област Александър Дрозденко предложи \"Муромец\" в чест на руските богатири, \"охранявали древна Русия\", а президентският помощник Владислав Сурков се сети за \"Гиви\". Това е позивната на Михаил Толстих, един от командирите на порруските сепаратисти в Донбас, който през 2015 г. бе включен в санкциите на ЕС и убит две години по-късно в атентат в собствената му бойна част в Макеевка. От министерството на отбраната казват, че сайтът вече е посетен от над 1 милион потребители и една трета от него идват от чужбина.", "date": "2018.03.15", "title": "Новото руско лазерно оръжие може да се казва... \"Офталмолог\""}
{"url": "https://www.dnevnik.bg/sviat/2018/03/15/3147134_sasht_iskat_ot_kitai_da_namali_turgovskiia_deficit_sus/", "text": "Администрацията на президента на САЩ Доналд Тръмп оказва натиск над Китай да намали със 100 милиарда долара търговския си излишък със САЩ, обясни снощи говорител на Белия дом, цитирана от \"Ройтерс\". Миналата сряда Тръмп съобщи в \"Туитър\", че е поискал от Пекин да разработи план за намаляване на търговското неравенство със САЩ с 1 млрд. долара. Според говорителя обаче президентът на САЩ е имал предвид 100 млрд. През 2017 г. САЩ отбелязаха  рекорден търговски дефицит  от 375 млрд. долара с Китай по данни на американското бюро за преброяване на населението. Това са две трети от световния търговски дефицит на САЩ, възлизащ на 566 млрд. долара. Китай отчита търговския си излишък със САЩ като 276 млрд. Глобалният търговски излишък на страната възлиза на 422.5 млрд. долара, припомня \"Ройтерс\". /БТА", "date": "2018.03.15", "title": "САЩ искат от Китай да намали търговския дефицит със 100 млрд. долара"}
{"url": "https://www.dnevnik.bg/sviat/2018/03/15/3147256_germaniia_franciia_sasht_i_velikobritaniia_obviniha/", "text": "За пръв път нервнопаралитично вещество се използва за атака в Европа от Втората световна война насам и Русия е отговорна за нея. Това обявиха в обща декларация Великобритания,  Франция , Германия и Съединените щати. В текста, публикуван след  британските мерки заради покушението  срещу Сергей и Юлия Скрипал в Солсбъри, четирите държави определят случилото се като \"нападение срещу суверенитета на Великобритания\" и добавят: \"Всяка подобна употреба от държава е недвусмислено нарушение на Конвенцията за химически оръжия и на международното право.\" \"Това засяга сигурността на всички ни\", продължава текстът, публикуван дни след като Лондон обяви, че е \"много вероятно\" Русия да стои зад атаката, и даде на Москва време, за да обясни инцидента, но Кремъл не се съобрази с ултиматума. \"Споделяме оценката на Великобритания, че няма разумно алтернативни обяснение (освен ролята на Русия), и отбелязваме, че неуспехът на Русия в това да уважи основателната молба на британското правителство също подчертава отговорността ѝ... Притесненията ни нарастват и заради случаите на безотговорно руско поведение.\" Четирите страни - три от които постоянни членки на Съвета за сигурност на ООН - настояват Русия да разкрие напълно програмата си за химически оръжия \"Новичок\", произвеждала едноименната група вещества, от която е и нервнопаралитичната отрова, използвана според Лондон срещу Скрипал. За същата програма говори и един от химиците, участвал в нея, Вил Мирзаянов, според когото  тя е разработвана от Съветския съюз  и пазена в дълбока тайна въпреки ангажиментите на Москва към Конвенцията за химически оръжия от 90-те г. насам. Русия обаче  днес обвини Великобритания , че може всъщност да стои зад групата \"Новичок\" след отвличането на учени от бившия Съветски съюз преди няколко десетилетия. Външният министър Сергей Лавров пък каза, че атаката може да е извършена от врагове на Русия, които искат да провалят световното първенство по футбол.", "date": "2018.03.15", "title": "Германия, Франция, САЩ и Великобритания обвиниха заедно Русия за атаката в Солсбъри"}
{"url": "https://www.dnevnik.bg/bulgaria/2018/03/15/3147249_hristo_ivanov_promenite_za_korupciiata_v_chastniia/", "text": "Промените в наказателния кодекс, които предвиждат въвеждането на понятието за корупция в частния сектор, са атентат срещу бизнеса и инвестициите. Това казва председателят на \"Да, България\" Христо Иванов, в изявление, изпратено до медиите. Вчера  правната комисия прие на първо четене  изготвените от управляващите промени, които предвиждат преследване на корупция и в частния сектор и криминализират търговията с влияние.  \"С тези монстрьозни дивотии днешното управление влиза в открита война с пазарната икономика, правата на собственост и договаряне, със законността и свободата изобщо. Виждаме основния механизъм на авторитарна репресия в действие: превърни всички в нарушители и си избирай кого да мачкаш. Кеф ти за прекършване на несъгласните, кеф ти за поддържане на страха, кеф ти за рекет и принуда\", казва Иванов. Според него след две години бездействие управляващите са се сетили за препоръките от Европейския анализ на прокуратурата, \"но не за да я реформират\". \"С тези предложения на корумпираната, тежко криминализирана прокуратура се дава чудовищен обем власт и възможност за \"щавене\", рекет и рейдърство. Никога от 1989 г. насам тя не е имала подобни възможности. Когато си подавах оставката като министър и от трибуната на парламента предупредих, че ни водят към прокурорска република, не съм си и помислял, че може да се стигне до нещо подобно\", става известно още от изявлението на Иванов. Той подаде оставка като министър на правосъдието през декември 2015 г. след гласуването на промените в основния закон, с които в последния момент бяха пренаредени разпределението на членовете в отделните колегии на съвета. Според него \"на пръв поглед истеричната необходимост да се имитират \"мерки за борба с корупцията\", без при това да се засяга и на косъм реалният корупционен модел на управление, заедно с бедствената безпросветност по върховете на Министерството на правосъдието и в парламента, водят до подобни дивашки извращения\". По думите му тези промени и действия са \"израз на дълбоката същност на настоящото управление и на неговата устойчива тенденция към все по-голяма авторитарност и преяждане с власт\". В изявлението си той припомня, че този парламент е \"заченат от волята да няма реална съдебна реформа, да не се пипа прокуратурата и властта на Пеевски\". \"Заедно с това управлението ежедневно използва всички възможности да атакува основни свободи и демократични гаранции: рекетират се и се подлагат на рейдърство и натиск малки и големи бизнеси; атакуват се яростно опозиционните издания и се задушават дори просто неутрални медии като БНТ, репресират се хора за изяви в социалните медии; в същото време на пропагандната машина на режима постоянно се вливат нови ресурси и влияние; независимостта на регулаторите се задушава и се назначават откровени изпълнители на поръчки; контролни и правоохранителни органи се превръщат в бухалки; постижения като интернет гласуването нагло се премахват, а въвеждането на електронно управление се минира и отлага... изброяването може да продължи\", пише още Иванов. \"Докато се мляска с Юнкер, Меркел и Жозеф Дол, Борисов старателно прокарва интересите на Путин и Ердоган и се опира на тяхното развихряне, за да си развърже ръцете за установяване на един все по-авторитарен режим у нас. Този курс се реализира от неразчленимо срасналите се ГЕРБ и ДПС и с подкрепата на имитиращата опозиция БСП\", пише още лидерът на \"Да, България\". Той отново повтаря, че заедно с другите партии от демократичната общност - ДСБ, ДЕОС, Зелените, БЗНС (които наскоро обявиха, че работят за формиране на коалиция), целят създаване на политически съюз, който да се противопостави на надигащия се авторитаризъм и да създаде управленска алтернатива, която е в състояние да гарантира свободата и развитието на държавата. \"Сега наша основна мисия става да спрем тези предложения с всички демократични средства и да заставим правителството да ги оттегли без всякакви уговорки. Заедно с партньорите ни от демократичната общност обсъждаме и ще предприемем конкретни действия за тази цел\", пише още Иванов.", "date": "2018.03.15", "title": "Христо Иванов: Промените за корупцията в частния сектор са дивашки извращения и атентат срещу бизнеса"}
{"url": "https://www.dnevnik.bg/biznes/2018/03/15/3147277_zapochva_predproektnoto_prouchvane_za_gazoviia_hub/", "text": "Булгартрансгаз\" и българо-швейцарският консорциум \"АФ-ЕМГ Консулт\" подписаха днес договор за предпроектното проучване на газовия хъб \"Балкан\". В срок от 40 календарни консорциумът ще представи междинен доклад, а всеобхватното проучване ще бъде изготвено в срок от 110 дни, съобщи пресцентърът на Министерството на енергетиката.", "date": "2018.03.15", "title": "Започва предпроектното проучване за газовия хъб"}
{"url": "https://www.dnevnik.bg/sport/2018/03/15/3147295_valentino_rosi_udulji_dogovora_si_za_dve_godini_i_se/", "text": "Най-успешният пилот в Световния шампионат по мотоциклетизъм, Валентино Роси, удължи своя договор с \"Ямаха\" и ще продължи да кара в  MotoGP  до 2020 година. Италианецът, който има седем световни титли в кралския клас и девет общо в своята кариера, обяви че няма никакво намерение да спира скоро. Роси ще започне своя 13-и сезон в японския производител в кампанията, която стартира този уикенд със състезанието за Голямата награда на Катар. \"Когато подписах предишния ми договор с \"Ямаха\" през 2016 г., се чудех дали това ще бъде въобще последният договор в кариерата ми. През последните две години обаче стигнах до заключението, че искам да продължа да се състезавам\", каза Роси в официално обръщение. Роси е най-успешният пилот на \"Ямаха\" в MotoGP, като има 56 победи, 43 втори места и 35 трети в 206 състезания с японските мотициклети. Доктора навърши 39 години на 16 февруари, което означава, че ще продължи да се състезава и на 40 години. Италианецът за пореден път изрази готовност да се бори за световната титла, въпреки че през 2017 г. остана едва пети в класирането. В предходните три сезона Доктора беше втори, което му дава надежди, че ще продължи да бъде конкурентен на по-младите. През 2017 г.  Роси счупи крак в тренировка , но се  върна рекордно бързо и 18 дни след фрактурата  беше обратно на мотоциклета. В историята на мотоциклетния спорт само шестима състезатели са печелили надпревари на по-голяма възраст от Роси. Той триумфира в  Асен  на 38 години и 129 дни, но след 40 години са печелили само трима. Всички те обаче преди повече от 40 години. \"Новият договор на Валентино не е интерес, защото и на 39 години той продължава да бъде състезател на топ ниво. Уверени сме, че той ще продължи да носи успехи на \"Ямаха\", а второто му място в тестовете ни окуражава\", каза директорът на заводския тим на \"Ямаха\" Лин Джарвис.", "date": "2018.03.15", "title": "Валентино Роси ще продължи да кара в MotoGP и след като навърши 40 години"}
{"url": "https://www.dnevnik.bg/sport/2018/03/15/3147432_beshiktash_e_zaplashen_ot_nakazanie_zaradi_kotka/", "text": "Бешикташ\" може да получи наказание от УЕФА заради... котка. Европейската футболна централа започна дисциплинарна процедура срещу турския шампион, след като животното прекъсна за кратко  реванша от осминафиналите на Шампионската лига срещу \"Байерн\" . През второто полувреме котката се промъкна покрай стюардите, прескочи рекламните пана и нахлу на терена. Главният съдия Майкъл Оливър спря играта. След като постоя известно време около флагчето за изпълнение на ъглов удар, котката отново се покатери по рекламните пана и отиде към трибуните. \"Бешикташ\" е обвинен в \"недостатъчно добра организация\" по чл. 16, т. 1 от дисциплинарния правилник заради \"допускане на животно на игрището\", се казва в съобщението на УЕФА. Турският клуб рискува глоба и за две провинения на феновете - хвърлени предмети и блокиране на стълбите. Случаят ще бъде разгледан от етичната и дисциплинарната комисия на 31 май. \"Байерн\" спечели мача в Истанбул с 3:1 и продължи към четвъртфиналите с общ резултат 8:1. В страницата на баварците в \"Туитър\" котката беше избрана за играч на мача от феновете.", "date": "2018.03.15", "title": "\"Бешикташ\" е заплашен от наказание заради котка"}
{"url": "https://www.dnevnik.bg/photos/2018/03/15/3147446_snimka_na_denia_menjuto_v_ruskoto_posolstvo_v_london/", "text": "Този надпис се появи в четвъртък на тротоара пред посолството на Русия в Лондон, докато Великобритания и трима от нейните стратегически съюзници обвиниха Москва в нападението с бойно химическо вещество в британския град Солзбъри.", "date": "2018.03.15", "title": "Снимка на деня: \"Менюто\" в руското посолство в Лондон"}
{"url": "https://www.dnevnik.bg/kultura/2018/03/15/3147315_izlojba_pokazva_nepoznatite_spasiteli_na_bulgarskite/", "text": "Непоказвани досега документи, снимки, писма показват лицата и разказват историите на непопулярните, обикновени хораq участвали в спасяването на българските евреи през 1943 г. Изложбата \"1943: Преследване и защита. Съдбата на българските евреи\", организирана от Държавната агенция \"Архиви\", беше открита днес, като поводът е 75-годишнината от спасяването. В изложбата е включен личният архив от документи на Рафаел Камхи, революционер и деец на ВМРО, който е бил един от спасените солунски евреи. Документите са били съхранявани от близък на Камхи и са дарени на агенция \"Архиви\" от внука на съхранителя Росен Нацев. Документите са свързани с историята на ВМРО. Целта на изложбата е да покаже обявените от израелския институт \"Яд Вашем\" \"праведници на света\" българи, заради приноса им за спасяването на български евреи. Сред по-известните имена са на политика Димитър Пешев, тогавашният патриарх Кирил (1953 - 1971), екзарх Стефан. Освен тях има още 17 души, които не са останали безучастни и са приели в домовете си евреи и така са ги скрили от насилствено изселване. Други са помагали с храна, вода или по друг начин. \"Да си припомним за онези обикновени хора, които са схванали критичността на момента и са помогнали на отделни хора и са спасили човешки животи\", каза председателят на агенцията Михаил Груев. По думите му днес не знаем нищо за повечето от 20-те човека, обявени за праведници, защото те са били непопулярни хора - лекар, медицинска сестра, актриса. Груев призова хората, които пазят свидетелства, документи и снимки от периода да ги дарят на агенция \"Архиви\". Така имената на \"непознатите спасители\" са изписани по таблата на изложбата в кратки техни биографии. Сред тях има адвокати, лекари, театрална актриса, а на други професиите не са известни. От текстовете се разбира например, че Анна и Стефан Сърчеджиеви са укривали в дома си еврейско семейство, въпреки че в къщата, в която живяли били квартировани германци. Докторът Атанас Костов успял да спаси 58 евреи, като успял да убеди властите, че те са му необходими, за да предотврати епидемия. Спиро Денков пък превел група евреи нелегално в Румъния, откъдето те намерили спасение в Палестина. Изложбата проследява развитието на националсоциализма, навлизането му в България и отношението към евреите в Европа и в България. На събитието присъстваха посланикът на Израел в България Ирит Лилиан и министърът на отбраната Красимир Каракачанов.", "date": "2018.03.15", "title": "Изложба показва непознатите спасители на българските евреи"}
{"url": "https://www.dnevnik.bg/sviat/2018/03/15/3147436_kompaniiata_iztochnik_na_dosietata_ot_panama_zatvaria/", "text": "Адвокатската кантора \"Мосак Фонсека\" (Mossack Fonseca), станала основен източник на скандала за офшорни сметки в Панама на редица световни политици и водещи компании, обяви, че спира дейността си. В офиса ще останат само шепа сътрудници, които да отговарят на въпроси от властите и обществени и частни организации. Причината е \"влошаването на репутацията, медийната кампания и необичайните действия на определени панамски власти, които ни причиниха необратими щети\". От компанията допълват, че ще продължат \"да се борим за справедливост\" и да сътрудничат на органите на властта. Скандалът, известен като \"Досиетата от Панама\" (Panama Papers), избухна през април 2016 г. с едновременни публикации във водещи западни издания на разследването на Международната организация на разследващите журналисти (ICIJ) и Центъра за изследване на корупцията и организираната престъпност (OCCRP). В последвалите месеци офисите на компанията бяха обискирани неведнъж, а ръководителите ѝ даваха показания. Миналия месец прокурор от Панама нареди да се претърси централата във връзка с разследване за корупция на бразилската строителна компания \"Одебрехт\". Бразилският консорциум призна, че е подкупвал власти в Панама и други страни, за да получава договори в района в периода 2010-2014 г. \n     Рамон Фонсека, партньор в \"Мосак Фонсека\", отхвърли подозренията, че фирмата му е замесена и обвини панамския президент Хуан Карлос Варела, че е взимал пари от най-голямата строителна компания в Латинска Америка. \"Панамските досиета\" стана и първият скандал, в който на базата на документи се твърдеше, че хора от обкръжението на руския президент Владимир Путин - и личният му приятел Сергей Ролдугин, в частност - са прекарали през офшорни сметки не по-малко от 2 млрд. долара. ", "date": "2018.03.15", "title": "Компанията, източник на \"Досиетата от Панама\", затваря врати"}
{"url": "https://www.dnevnik.bg/sport/2018/03/15/3147448_berbatov_podkrepi_vuorujeniiat_sobstvenik_na_paok/", "text": "Димитър Бербатов изрази подкрепа към бившия си клуб ПАОК, който е заплашен с изхвърляне от футболните турнири заради скандала със собственика  Иван Савидис . Бизнесменът нахлу въоръжен на терена в дербито с АЕК и предизвика  спиране на гръцкото първенство  за неопределено време. Бербатов, който игра за тима от Солун през сезон 2015-16 използва социалната мрежа \"Инстаграм\", за да изкаже подкрепа към клуба бившия си работодател. Нападателят публикува няколко снимки, на които са Савидис, феновете и отбора. \"Останете силни, останете заедно\", гласи посланието на бившия нападател на \"Манчестър юнайтед\", който добавя: \"Аз съм с вас\". Рекордьорът по голове за националния отбор на България беше привлечен от солунските \"орли\" по лично настоявана на Савидис. Бившият депутат от партията на Владимир Путин обяви тогава, че е голям фен на нападателя. Медиите в Гърция често критикуваха българина за представянето му и дори пишеха, че той е титуляр в ПАОК единствено заради желанието на собственика. Престоят на Бербатов в Солун се оказа много кратък и неуспешен. Голмайсторът на Висшата лига за сезон 2010-11 беше лоши отношения с треньора си Игор Тудор, а веднъж дори напусна стадион \"Тумба\", веднага след като беше сменен. В момента гръцкото първенство е спряно, а Савидис е обявен за издирване Той е заплашен от пет години затвор, а властите го призоваха да се предаде. Бизнесменът направи обръщение чрез официалния сайт на клуба, в което обясни, че с нахлуването на терена е  искал \"да защити десетките хиляди фенове\" . \"За съжаление при създалата се ситуация аз, моето семейство и колегите ми сме превърнати в заложници на опороченото футболно статукво. Въпреки атаките, на които съм подложен от всички фронтове, ще продължа да се боря за правда във футбола\", каза още Савидис. Димитър Бербатов е свободен агент, след като преди по-малко от месец договорът му с индийския  \"Керала бластърс\" изтече .", "date": "2018.03.15", "title": "Бербатов подкрепи собственика на ПАОК"}
{"url": "https://www.dnevnik.bg/sviat/2018/03/15/3147437_sasht_za_pruv_put_obviniha_rusiia_za_kiber_ataki/", "text": "Едновременно със санкционирането на десетки физически и юридически лица от Русия, днес администрацията на президента Доналд Тръмп за пръв път официално обвини Москва за започнали преди две години кибер атаки срещу енергийната мрежа на страната. Съобщението бе публикувано едновременно от министерството на вътрешната сигурности Федералното бюро за разследване. В него се казва, че \"многофазова кампания за нахлуване от руски правителствени кибер активисти\" е действала срещу мрежи на малки търговски обекти, \"където са инсталирали вируси, провеждали са т.нар. spear phishing и са получавали дистанционен достъп до мрежи на енергийния сектор\". Текстът има форма на предупреждение към всички фирми от индустрията отново да проверят нивото си на защита от кибер атаки и да внимават какво публикуват. Последното засяга случай със снимка с висока резолюция на служител на компания, която е била изтеглена от руснаците. След увеличаването ѝ се оказало, че зад човека се виждат схеми за контрол и актуални към момента данни за състоянието им. \"Поведението на руснаците продължава да ни тревожи, а ние продължаваме да ги отблъскваме\", казва високопоставен служител от сектора на националната сигурност. Заключението е, че кибер хакери на руското правителство провеждат координирани атаки срещу предварително подбрани цели. Първоначалната цел на тези операции е да се събере разузнавателна информация и данни за компютърните системи за управление на американските енергийни мрежи. Проникването е било и в ядрената сфера, търговията, водните ресурси, авиацията и промишлеността. Източниците на новинарските агенции не изключват да бъдат открити още пробиви. Не е ясно какъв е ефектът от тези атаки, но в съобщението има препратка към анализ от миналата есен на американската компания за кибер сигурност Symantec, в който се казва, че група с кодово име \"Водно конче\" (Dragonfly) е атакувала американски и европейски енергийникомпании и в някои случаи е успявала за проникне в основните системи за контрол на операциите. Компанията твърдеше, че кампания със заразени съобщения по електронната поща е имало в края на 2015 г. и е била насочена срещу структури в САЩ, Турция и Швейцария. Поверително предупреждение за хакерска кампания срещу САЩ имаше през юни, но в него не се посочваше руското правителство. Изглежда, че всички тези събития са били известни в средите на специалистите, но не и на широката публика. Бен Рийд от компанията на анализ на кибер шпионаж и компютърна сигурност FireEye казва, че за атаките се е знаело и в индустриалните среди. \"Хората подозираха, че Русия стои зад това, но днешното изявление от правителството придава много тежест\", цитира думите му \"Ройтерс\". Хакерите са действали специално и срещу инженери и технически персонал с достъп до контролните системи. Това предполага, че руснаците са се интересували как биха могли да прекъснат или изключат тези системи, макар че от FireEye твърдят, че не засичат да е бил правен подобен опит. Миналия месец от администрацията на Тръмп за трети път бе поискано от американски сенатори да предостави анализ и оценка на способността на Русия да прекъсне електроснабдяването.", "date": "2018.03.15", "title": "САЩ за пръв път обвиниха Русия за кибер атаки срещу енергетиката"}
{"url": "https://www.dnevnik.bg/evropa/2018/03/15/3147133_burni_vremena_chakat_merkel_v_chetvurtiia_i_mandat/", "text": "Ангела Меркел се впуска в четвъртия си мандат като германски канцлер в бурни времена - подложена на натиск да укрепи разединения Европейски съюз и да докаже, че либералната демокрация може да надделее в противоборството със засилващия се протекционизъм на САЩ и самоувереността на Китай и Русия. Меркел, която е канцлер от 2005 г. и е най-дълго управлявалият лидер в ЕС,  положи клетва в сряда  с \"голяма коалиция\" на големите партии в Германия. С това бе сложен краят на шестмесечен дрейф след изборите през септември, през което време гласът на Германия по света отслабна заради вътрешнополитическата безизходица. Сега Меркел може да съсредоточи цялото си внимание върху неща като предложението на Еманюел Макрон отпреди месец за  амбициозни реформи в ЕС  и неговия валутен съюз или  заплахите на президента на САЩ Доналд Тръмп  за налагане на търговски тарифи за ЕС и даже за мита върху автомобилостроителите в Германия. Шейсет и три годишната Меркел отдавна отхвърля възгледа, че трябва да бъде възприемана като \"водач на свободния свят\" след избирането на Тръмп - непопулярен в Германия и другаде из Европа. Тя казва, че нито един човек или държава не може да реши всеки проблем. Но когато официално утвърждаваше нейното правителство, германският президент Франк-Валтер Щайнмайер изтъкна очакванията си, че По думите му \"това са години на изпитание за демокрацията\", когато авторитарни алтернативи придобиват доверие. Той добави, че манталитетът \"всеки срещу всеки\" се разпространява по света, включително в търговската политика. \"Очакванията на нашите приятели и партньори са огромни, особено в Европа\" каза Щайнмайер. \"Мнозина очакват, че ние в Германия ще покажем, че либералните демокрации са способни да действат и да посрещнат бъдещето\", допълни той. Първото пътуване на Меркел в чужбина ще я отведе в петък в Париж, където тя ще се срещне с Макрон. В изявления, публикувани в сряда в германския всекидневник \"Франкфуртер алгемайне\", френският лидер е цитиран да казва, че \"ако Германия не се задвижи, част от моя проект е осъден на провал\". \"Не помислям и за секунда, че европейският проект може да успее без или срещу Германия\", добавя той. Италия  навлезе в следизборна политическа схема  точно когато тя приключи в Германия. Налице е също растящо напрежение между западните държави и страни от Източна Европа като управляваните от националистически правителства Полша и Унгария. и най-добрият отговор е мултилатерализмът под формата на Европейския съюз, единната позиция на страните членки\", каза Меркел пред телевизия А Ер Де, когато в сряда бе запитана за търговския спор между Европа и САЩ. Тя добави, че разчита на преговорите, но Европа не трябва да се страхува да предприеме свои мерки, ако това е необходимо. У дома Меркел ще трябва да пази единството на своята потенциално Очаква се това да бъде последният й мандат на канцлер. Запитана дали това е така, тя отговори: \"Винаги давам отговори, когато е необходимо.\" Новата коалиция включва същите партии като в последното й правителство - нейният Християндемократически съюз, баварската сестринска партия Християнсоциален съюз и левоцентристкатата Германска социалдемократическа партия (ГСДП), но изграждането на новата администрация бе небивало трудно, след като през септември и трите партии загубиха значителна част от подкрепата си. Парламентарният вот в сряда за преизбирането на Меркел стана 171 дни след изборите, което беше два пъти по-дълго от предишния рекорд. Първоначално социалдемократите планираха да излязат в опозиция заради катастрофално най-ниския си изборен резултат от Втората световна война насам. Но Щайнмайер ги подтикна към неохотен обрат, след като през ноември се провалиха преговорите между Меркел и две малки партии. Меркел можа да заеме поста едва след като  две трети от членовете на ГСДП  одобриха коалиционното споразумение с десноцентристите, постигнато миналия месец. Тъй като всички коалиционни партии желаят да изпратят сигнали за обновление, тя оглавява доста променен кабинет. Най-малко 35-има депутати от коалицията не я подкрепиха във вота в сряда, спечелен с 364 срещу 315 гласа в Бундестага, а Меркел взе само осем гласа повече от необходимото абсолютно мнозинство. Опозиционни лидери описаха това като макар че този резултат беше подобен на резултатите в началото на предишните \"големи коалиции\" на Меркел. Срещу нея има раздробена опозиция начело с националистическата \"Алтернатива за Германия\", която влезе през септември в парламента след твърда кампания срещу Меркел и решението й през 2015 г. да допусне в страната голям брой мигранти. \"Ние възнамеряваме да решим проблемите на онези, които в знак на протест гласуваха за тази партия, и затова се стремим да я направим по-малка и ако е възможно, да я изведем от германския парламент\", каза Ангела Меркел. (БТА)", "date": "2018.03.15", "title": "Бурни времена чакат Меркел в четвъртия й мандат като канцлер"}
{"url": "https://www.dnevnik.bg/photos/2018/03/15/3147112_fotogaleriia_svetovnite_snimki_na_denia_-_15_mart_2018/", "text": "Охранители заемат местата си преди началото на заключителната сесия на Китайската народна партия в Пекин, Китай.", "date": "2018.03.15", "title": "Фотогалерия: Световните снимки на деня - 15 март 2018 г."}
{"url": "https://www.dnevnik.bg/sport/2018/03/15/3147484_zografski_zapisa_nai-dobriia_si_rezultat_v_svetovnata/", "text": "Владимир Зографски записа най-доброто си класиране в Световната купа по ски скокове от пет години насам. 24-годишният българин завърши 21-и на голямата шанца в Трьондхайм. Световният шампион за младежи от 2011 г. се класира в топ 30 за втори път през сезона. Другото му влизане във финалната фаза на състезание от Световната купа беше 26-ото място в ски полетите в Бад Митерндорф. Предишното най-добро постижение на Зографски беше 16-ата позиция в ски полетите в Планица през март 2013 г. Българинът се класира в топ 30 за 30-и път в кариерата си. Рекордното му постижение е осмата позиция на голямата шанца в Лилехамер през декември 2011 г. Зографски прави най-силния си сезон от пет години насам. На олимпийските игри в Пьонгчанг той  пренаписа историята на българските ски скокове с 14-а позиция на малката шанца. Българинът премина квалификациите в Трьондхайм с 28-и резултат. В първия кръг на състезанието той зае 18-а позиция със скок от 131.5 метра, оценки между 18 и 18.5 и актив от 112.2 точки. Във финалната фаза на надпреварата Зографски скочи 128 метра, изпълнението му беше оценено между 17.5 и 18, а общият му сбор в крайното класиране беше 220.5 метра. Трикратният олимпийски шампион и лидер в Световната купа Камил Стох спечели състезанието със скокове от 146 и 141 метра. Полякът събра 285.4 точки и завърши с огромен аванс от 17 точки пред австриеца Щефан Крафт. Роберт Йохансон зае трето място със 17.4 точки по-малко от победителя. Три състезания преди края на сезона Стох е начело в генералното класиране с 1302 точки и огромна преднина от 245 точки пред германеца Рихард Фрайтаг и 368 точки пред норвежеца Даниел-Андре Танде. Зографски e 50-и с 15 точки.", "date": "2018.03.15", "title": "Зографски записа най-добрия си резултат в Световната купа от 2013 г."}
{"url": "https://www.dnevnik.bg/sviat/2018/03/15/3147496_peshehoden_most_se_sruti_v_maiami_niama_danni_za/", "text": "Няколко души са загинали днес при срутване на новопостроен пешеходен мост във Флорида, съобщиха местни медии, цитирани от световните агенции, предаде БТА. Министерството на външните работи съобщи, че няма данни за пострадали българи. . Мостът, построен над шестлентов автомобилен път, свързва Международния университет на Флорида с град Суийтуотър в окръг Маями-Дейд, щата Флорида. На кадри, излъчени от местни телевизии, се виждат много линейки и пожарникари, търсещи затиснати хора, а лекари оказват помощ на пострадали. В разчистването на отломките участва и голям кран. При срутването си мостът е затиснал няколко коли.  В университета не е имало студенти заради пролетната ваканция. От министерството на външните работи уточняват, че мостът се е намирал в близост до международния университет във Флорида. Посолството ни във Вашингтон следи развитието на ситуацията и е в постоянна връзка с местните власти.  Българските граждани, които желаят да получат актуална информация, или да подадат сигнал за техни близки, могат да го направят на дежурните телефони на посолството във Вашингтон: +1 202 387 0174 и +1 202 299 0273, или на дежурните в извънработно време: +1 202 387 0174, +1 202 387 5770.", "date": "2018.03.15", "title": "Пешеходен мост се срути в Маями, няма данни за пострадали българи"}
