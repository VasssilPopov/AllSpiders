{"url": "https://www.dnevnik.bg/analizi/2019/07/12/3937592_dramata_s_chadura_shezlonga_i_shopskata_salata/", "text": "Нищо не уморява повече от организирането на почивката! Когато се преработим, не сядаме просто да си отдъхнем, а започваме трескаво да пресмятаме къде точно да отидем, за да получим максимална почивна възвращаемост на парите си за краткото време на отпуската. Смятаме, организираме, притесняваме се дали всичко ще стане както е планирано. Резултатът е една непрестанна тревожност. Добре ли инвестирах? Не трябваше ли да отида другаде? Затова и всеки сезон темата за цената на чадърите и шезлонгите по морето е така въздействаща. Като медиен евъргрийн тя може да се мери само с драмите около цената на агнешкото месо по Великден и рибата по Никулден. Остава църквата да измисли някой светец на шезлонгите, та да добие темата истинския си ритуален смисъл. Скъпо излиза българското море, само че тайландското май ще дойде още по-скъпо? Ама там пък обслужването като че ли е по-добро. Да идем на планина тогава? Да, ама пък да се изложим пред приятелите, че с едно море не сме се уредили... Забележете начина, по който говорим за лятната почивка. Като че ли не е интересно какво си преживял, каква риба си хванал, какъв спорт си научил, каква култура си опознал. Основната тема е колко си дал за чадъра и шезлонга. Къде си успял да паркираш хавлията, дали си бил на първа линия, или гледката към морето е била закривана от нечий задник. И как са ти одрали кожата за една шопска салата. Много хора имат усещането, че българският туризъм се мутризира; тук приватизираха курортите така, както в Русия направиха с петрола и алуминия. Само че светът е голям, туризъм дебне отвсякъде. През последните години българската средна класа постепенно започна да ходи на почивка в чужбина: от една страна стана лесно да се пътува, от друга българските доходи взеха да се приближават поне до тези в развиващия се свят, където също залагат на туризъм. За западноевропееца ваканциите отдавна са свързани с откриване на нови светове, научаване на нови неща, колкото и условно да е това при туристическата бутафория. Тази нагласа започва да се налага и в България - връщаш се с разкази за нещо ново, не за познатата до болка почивна станция на предприятието. В гнева на гражданите обаче има нещо, което отива отвъд възмущението на потребителя, който просто заплашва да смени доставчика. Те чувстват, че българската природа е обществено благо, над което имат права. Природата май е последното общо нещо, което ни е останало. Оттук гневът срещу приватизаторите ѝ добива политически характер. Срещу тези, които слагат бариери и леят бетон върху дюните. Срещу министърката, която заяви, че туризмът бил частна работа, в която държавата няма какво да се меси. Конфликтът между гражданите, от една страна, и собствениците, концесионерите, предприемачите, от друга, ще се задълбочава, ако не намерим начин ясно да разграничим публичния от частния интерес. Защото туризмът сам по себе си е доста двусмислено занимание. Продаваш природата си, театрализираш културата си, слугуваш на скучаещи клиенти. Когато се прекрачи една граница, това занимание, колкото и доходно да е, рискува да подкопае устоите на всяко общество, което се е захванало с него.", "date": "2019.07.12", "title": "Драмата с чадъра, шезлонга и шопската салата"}
{"url": "https://www.dnevnik.bg/skorost/2019/07/12/3937639_avtoinstruktori_obuchavame_hora_koito_ne_znaiat/", "text": "Обучаваме младежи, които не знаят къде е ляво и къде е дясно. Не знаят за какво да използват краката си. При това положение увеличаването на часовете по кормуване е задължително, обяви на пресконференция днес Йонко Иванов от Съюза на преподавателите по авто-мото подготовка. Неговата позиция беше подкрепена и от Красимир Георгиев от Асоциацията за квалификация на автомобилистите в България. Поводът за днешната им пресконференция бяха  предложенията за промяна в учебния план  за подготовка на водачи в най-масовата категория \"В\", които предвиждат часовете по кормуване да се увеличат от 31 на 42, а тези по теория да бъдат намалени от 40 на 26. Другата новост е задължително част от часовете да са на скоростен път и магистрала, по тъмно или при намалена видимост, както и в тежък трафик. Подобно изискване се залага за пръв път, като досега управлението на магистрала или скоростен път се е организирало по инициатива на инструкторите. Предложенията срещнаха и критики с основния аргумент, че така курсовете ще поскъпнат с 250 - 300 лева и ще стигнат 1000 лева. \"Срещу тези решения са представителите на малките фирми, които нямат офис и предлагат курсове на нереално ниски цени\", обяви Георгиев. Въртят курсистите по един същ маршрут  Той обясни, че в неговата школа предлага както стандартно обучение - включващо задължителните 31 практически часа, така и разширено - с 45, и разликата в нивото на курсистите е огромна. \"Оспорващите промяната само цената им е главите. Но нека видят автошколите с курсове за 250 лева, че карат курсистите да въртят само по улиците, където ще е изпитът. Колите им дори нямат винетки\", обясни Красимир Георгиев. Правят кръгчета в един и същ район, докато курсистите блокират\", допълни колегата му Йонко Иванов. Според Красимир Георгиев в най-добрия случай в България на изпит се отива след навъртени едва 150 - 200 километра, докато в Германия курсистите имат зад гърба си десет пъти повече. Като аргумент Йонко Иванов посочи също, че след като в началото на 90-те години броят на практическите часове в обучението за категория \"В\" е намален от 36 на 25, броят на загиналите скача рязко, за да достигне близо 1400 на година. Сега те са около 700. Повече задължителни часове - по-малко разходи за допълнителни И двамата се обединиха около тезата, че при повечето задължителни часове ще намалее броят на взиманите допълнително, които се доплащат и са задължителни при всяко неуспешно явяване на изпит за книжка. \"Има фирми, които се хранят само от късане и допълнителни часове\", каза по този повод Красимир Георгиев. Представителите на автошколите не приемат критиките, че промените се правят без обсъждания и набързо, като посочват, че от 2016 година Министерството на транспорта работи по новата учебна документация, като първоначално се е обсъждало практическите часове да са 50. \"Януари с решение на Министерския съвет се създаде работна група, която да намери варианти за качествено обучение, а предложенията стояха на сайта на Министерството на образованието един месец\", поясни Иванов. Не се ли приеме, ще искаме да няма курс Той обясни, че проучване сред автомобилни инструктори от цялата страна, направено от Държавна агенция \"Безопасност на движението по пътищата\", е показало, че най-много сред тях одобряват идеята часовете да станат 41, както и добавянето на задължително шофиране по магистрала, на тъмно и в тежък трафик. \"Ако и този път не се доведат докрай нещата, ние ще заявим, че искаме да няма курс\", каза Красимир Георгиев. Владимир Тодоров от Българската асоциация на пострадалите при катастрофи пък допълни, че взимането на книжка не е конституционно право и който не може да си го позволи, ще търси други варианти за придвижване. На въпрос на \"Дневник\" дали след последните промени възможността за купуване на шофьорски книжки е отпаднала, Тодоров каза, че при теорията това е така на 99%. При практическия изпит възможността била по-голяма заради човешкият фактор, но с монтирането на камери във всяка кола възможностите били силно ограничени. Критиците: Целта е единствено вдигане на цената Междувременно от Института за пътна безопасност, които са сред основните критици на идеята за увеличаване на броя на задължителните часове кормуване, изпратиха позиция до медиите. В нея се казва, че в нито една европейска страна няма повече от 30 учебни часа практическо обучение. \"Спекулациите в България относно необходимостта от повишаване на минималните часове за кормуване от 31 на 42 часа целят единствено повишаване на цената на шофьорските курсове, без да се гарантира качеството им\", е мнението на организацията. И още инициативи Както е известно, увеличаването на броя на часовете кормуване, които се минават, преди да се вземе книжка, не е единствената инициатива, целяща да намали тежките катастрофи с участието на неопитни шофьори. В началото на годината беше обявено, че в  новия Закон за движение по пътищата се предлага  новите шофьори в първите шест месеца да могат да карат сами автомобили с максимална мощност до 50 киловата (около 67 конски сили). По-мощни превозни средства ще имат право да шофират само в присъствието на правоспособен водач със стаж над 5 години, който не е употребил алкохол или наркотици и не е оставал без книжка през последните 5 години. Освен това новите шофьори ще получават две трети от максималния брой контролни точки (26 вместо 39 към днешна дата), а оставащите една трета ще им се дават след две години шофиране без нарушения. Докъде стигна работата по закона обаче към момента не е известно, след като още през февруари би трябвало да е приключило неговото обществено обсъждане. Анализ на пътнотранспортните произшествия през 2018 г. показва, че смъртността сред водачите между 18 и 25 години е с 20% по-висока от всички останали шофьори. Информацията на Пътна полиция пък сочи, че 96% от тежките катастрофи са заради грешки на водачите, резултат включително и на слаба подготовка. Промените в обучението на бъдещите шофьори са сред първите реални инициативи на  създадената в края на миналата година Държавна агенция \"Безопасност на движението по пътищата\" . Сред нейните задачи са формиране на политиката в областта на пътната безопасност, събиране и системен анализ на информацията по темата. Агенцията се занимава и с контрол върху функциите и мерките от всяко едно от ведомствата, ангажирани с проблема, като според Крумова това е ключов елемент. Предвид изявленията на ръководителя на новия орган Малина Крумова могат да се очакват промени също в  организацията на контрола на пътя  и законодателството. Целта на агенцията е след първата ѝ година работа жертвите на пътя да бъдат намалени с 20%.", "date": "2019.07.12", "title": "Автоинструктори: Обучаваме хора, които не знаят посоките, допълнителни часове са нужни"}
{"url": "https://www.dnevnik.bg/bulgaria/2019/07/12/3937634_slujitel_na_hotel_v_slunchev_briag_napadna_i_izgoni/", "text": "Министерството на туризма, Комисията за защита на потребителите и полицията проверяват случай на нападение на израелски туристи в хотелски комплекс в курорта Слънчев бряг и сигнал за забавяне на резервация. Инцидентът с туристите стигна и до медиите в Израел, а една от най-големите телевизии излъчи видеоклип, заснет от потърпевшите. На записа освен грубото отношение се вижда и как представител на хотела се опитва да вземе и мобилния телефон, с който е заснето видеото. На кадрите се вижда мъж, за когото израелските медии съобщават, че е част от екипа на 4-звездния хотел Best Western Plus Premium Inn в Слънчев бряг. Той посяга да удари туристка с репликата \"Ей, циганко, вън!\" и говори на английски език, а тя отвръща отново на английски с предупреждението \"Не ме докосвай.\" Наблизо е детето й. След това мъжът се опитва да ритне друга жена, но не успява и пада на земята. В медиите в Израел двете жени от Тел Авив разказват, че са направили резервация за лукс апартамент в 4-звездния Best Western Plus Premium Inn в Слънчев бряг. Платили са за почивката си предварително, но когато пристигнали в хотела, се оказало, че апартаментът им вече е зает от други хора. Тогава представител на хотела, а според медии в Израел – и негов собственик, предлага на гостите да ги настани в стая за 3-ма души в друг хотел, тъй като в този няма места. Когато жените категорично отказват, се стига до грозни реплики, обиди и опит на представител на хотела да ритне една от жените. Междувременно от Министерството на туризма и Комисията за защита на потребителите съобщиха, че са проверили хотелския комплекс по сигнал за забавяне на резервация на туристи. Експерти от Министерството на туризма заедно със служители на Комисията за защита на потребителите са били на място, за да установят дали е била забавена резервацията. Проверка е направена и по отношение на туроператора, който е имал ангажимент към туристите, съобщиха от ведомството. Мобилни групи на Министерството на туризма направиха проверка в хотел с адресна регистрация в Несебър, съобщиха около обяд от пресцентъра на министерството. Спешната инспекция бе разпоредена от министъра на туризма Николина Ангелкова. На място експертите са установили, че конфликтът и разговорът на висок тон е започнал заради желание на четирима туристи - две жени и две деца, да бъдат настанени веднага след пристигането им в 11 ч. и отказ на хотела да го стори преди 14 ч. На място е бил и представител на туроператора и гостите вече са настанени в друг хотел. Проверени са детайлно документите по резервацията на туристите. От ведомството посочват и че твърдо са настояли, че професионализмът изисква уважително отношение към туристите - български или чуждестранни, независимо от ситуацията. Направена е и инспекция на документите за категоризация на хотела - при проверката не са установени нарушения. \"Остро осъждаме всякакви прояви на грубо отношение с туристи, тъй като подобни случаи влияят на имиджа на България. Никакви обстоятелства не могат да оправдаят това\", коментира министър Ангелкова. От министерството отбелязват, че интересът за туризъм у нас от Израел е стабилен и в последните години отбелязва устойчив ръст в годините. Данните показват, че в периода януари-май 2019 г. чуждестранните туристически посещения от Израел са 71 764. За миналата година броят им се увеличава със 17,3% спрямо 2017 г. до 244 146. През 2017 г. гражданите на Израел посетили България са били 208 594, което представлява увеличение от 13,7%. Туристите - български или чуждестранни могат да подават сигнали при всякакви съмнения за извършване на неправомерни действия по Закона за туризма. Сигнали се изпращат на е-mail:  nerednosti@tourism.government.bg , както и на телефон – 02/ 90 46 895.", "date": "2019.07.12", "title": "Служител на хотел в Слънчев бряг нападна и изгони израелски туристи (видео)"}
{"url": "https://www.dnevnik.bg/detski_dnevnik/2019/07/12/3936211_s_decata_v_pochivnite_dni_13_i_14_juli/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - В  детската работилни чка на Kornel4Kids  от 11 часа са поканени всички деца, за да си направят цветни поставки за телефон - удобен аксесоар със специален плажен дизайн.  - Детският научен център \"Музейко\" се пренася на Голямата поляна в Южния парк за игри, забавления и научни предизвикателства. Откривателите ще дадат воля на въображението си, като проектират свой глайдер или построят бъдещето с... конструктор. В креативната зона на \"Музейко\" – Maker Space, младите визионери ще издигнат мечтите си високо в небето със свой глайдер. С помощта на Музейковците всяко дете ще проектира безмоторен самолет, опитвайки различните възможности на летящите машини. - Концерт на Софийския духов оркестър ще се проведе от 19 часа на лятната естрада в Борисовата градина.  - Открит урок по волейбол ще се проведе от 11 часа на игрището на магазин \"Декатлон Витоша\". Тренировката е за деца на възраст над 10 години. Нужна е само регистрация  тук .  - От 19 часа Столичната община организира концерт на джаз формация \"София\" и Русана Христова на лятната сцена на НДК до бул. \"Фритьоф Нансен\" (кино \"Кабана\"). - София - \"Под дъгата\" кани децата на незабравимо цветно изживяване, в което заедно с родителите си ще могат да рисуват на воля с ръце, крака и тяло по пода и стените на залата. Ще имат на разположение различни бои, моливи, флумастери и пастели, с които да изразят волната си природа. \"Мацаницата\" започва в 10.30 часа, подробности -  тук . - Coco Agency представя продукцията \"Изживей науката\", която отваря врати от 10 часа в The Mall на \"Цариградско шосе\", ниво -2. Форматът е уникален по рода си, защото позволява на хора от всички възрасти да се потопят в света на науката, като сами влязат в ролята на учени. Това се случва благодарение на над 25 атракциона, даващи им възможност да преживеят на живо едни от най-великите научни открития на нашето време. - Фестивалът на пясъчните скулптури традиционно се провежда в парк \"Езеро\", до Конната база. Неделя От 18 ч. театрална къща \"Мариета и Марионета\" ще направи в парка \"Заимов\" представление за децата. - В Южния парк (входа от ул. \"Нишава\" - до езерото) от 11 часа ще се проведе детско шоу с актьора Дечко Чунтов. Събитието е безплатно, организирано от общината. - Културни институции в Ямбол организират различни форми на занимания с деца през лятната ваканция, съобщиха от общинския пресцентър. Общинският детски комплекс предлага през юли и август музикални игри, караоке, поп пеене, ателиета за приложни изкуства и конкурс за рисунка под наслов \"Щуро лято\". Художествената галерия \"Жорж Папазов\" организира занимания с деца от предучилищна възраст и с ученици до шести клас. Децата изучават различни техники на рисуване, работа с глина и хартия, изработване на занимателни игри. В Регионалната библиотека \"Георги Раковски\" учениците имат възможност да се занимават с компютърно програмиране, да рисуват по приказни сюжети, да гледат любими детски филми, да изрязват фигури от хартия и да бродират народни шевици. Читалищата \"Зора\" и \"Пробуда\" организират електронни читални, творчески ателиета по интереси, конкурси за рисунки, турнири по шах, прожекции на детски игрални и анимационни филми. - Фестивалът на пясъчните скулптури традиционно се провежда в парк \"Езеро\", до Конната база.", "date": "2019.07.12", "title": "С децата в почивните дни (13 и 14 юли)"}
{"url": "https://www.dnevnik.bg/sport/2019/07/12/3937627_fifa_obiavi_po-strogi_merki_v_borbata_s_rasizma/", "text": "Световната футболна централа (ФИФА) продължава битката си за изкореняване на расизма от играта. След последното си заседание организацията предприе промени, които да защитават още по-добре правата на играчите. Преди началото на новия сезон ФИФА е предприела промени в своя Дисциплинарен кодекс. В него минималното наказание за футболист, който е обидил свой съперник на расистка основа, е увеличено до 10 мача. \"Дисциплинарната комисия на ФИФА разрешава на играч, който е потърпевш, да бъде страна в производствата и да прави изявления\", се казва в изявление на ФИФА. Досегашните мерки и подходът на ФИФА беше подложен на много критики в последните години. Организацията дори беше считана за прекалено снизходителна към случаи на расизъм. През миналия сезон \"Интер\", \"Лацио\" и \"Каляри\" се отърваха от наказания след случаи на обиди на расистка основа към Калиду Кулибали, Тимуе Бакайоко и Мойз Кен. Наказанията за клубовете, чиито привърженици обиждат играчи, също са увеличени. \"За първо провинение на съответната асоциация или клуб ще бъде налагано наказание за един мач и глоба от поне 20 хиляди франка (18 хиляди евро)\", добавя ФИФА. Съдиите вече ще имат разрешение и да прекратяват мачове.", "date": "2019.07.12", "title": "ФИФА обяви по-строги мерки в борбата с расизма"}
{"url": "https://www.dnevnik.bg/evropa/2019/07/12/3937169_za_sankciite_sreshtu_rusiia_i_koi_da_nasledi_junker/", "text": "От номинирането на Урсула фон дер Лайен за наследник на Жан-Клод Юнкер, през необходимостта от обща европейска армия до санкциите на ЕС срещу Русия. Няколко български евродепутати изложиха възгледите си по редица теми по време на дискусията \"Приоритети за новия мандат на българските евродепутати\", организирана от Бюрото на Европейския парламент в България. За Урсула фон дер Лайен По въпроса за  предстоящото следващата седмица гласуване  на кандидатурата на Урсула фон дер Лайен за председател на Европейската комисия Александър Йорданов (СДС/Европейска народна партия) каза, че ще я подкрепи. Причината е, \"че има договореност между държавните ръководители, и то нелесна, за нейната кандидатура\". Йорданов припомни, че тя е представител на ЕНП, и изрази мнение, че до голяма степен така се изпълнява и волята на Лисабонския договор - победилата политическа сила на евроизборите да излъчи бъдещия председател на ЕК. Изтъкна, че групата на социалистите и демократите вече има председателското място на Европейския парламент (в лицето на  Давид Сасоли  - бел. ред.). Изрази очакване групата на ЕНП да бъде единна и да подкрепи германския министър на отбраната, както и колегите му от другите парламентарни групи, и особено българските представители да я подкрепят. Петър Витанов (БСП/Социалисти и демократи) каза, че в неговата политическа група все още не са водени разговори дали и доколко ще подкрепят кандидатурата й. Изрази разочароване от отпадането на системата с водещия кандидат, утвърждаваща ролята на ЕП сред европейските граждани, която според него е допринесла за повишаването на интереса към европейските избори. За изслушването на Фон дер Лайен в групата на социалистите каза, че тя е дала допълнителни аргументи на тези, които са били разколебани, и е разколебала тези, които са възнамерявали да я подкрепят. Очаква разединение в групата и би предпочел изборът й да се отложи за есента. Илхан Кючюк (ДПС/\"Обнови Европа\") обаче смята, че подобно отлагане би довело до тежка институционална криза. Отбеляза, че се е създало усещане, че този въпрос се решава на тъмно между няколко държави, но това не е съвсем така, защото всяка държава има право на глас, а въпросът е как и колко категорично го използва. Според него Фон дер Лайен не е най-лошият кандидат. Предвид изслушването й в групата му коментира, че тя има задълбочени познания за външната политика, интеграцията, познава въпросите на миграцията, има и своите пропуски. Неговата група иска тя да изрази по-категорично отношение за данъчната политика на ЕС и как ЕС ще стане конкурентен фактор спрямо САЩ, Китай и други големи държави. По думите му \"Обнови Европа\" все още не е взела категорична позиция и ще заседава в понеделник, когато ще вземе решение. Обясни, че от голямо значение ще е, предвид че европейските граждани показаха, че харесват ЕС, но не в този вид и искат един реформиран съюз, а този демократичен дефицит трябва да се запълни, та да представи механизъм как да стане това. Асим Адмов (ГЕРБ/ЕНП) каза, че не е въпросът дали ще я подкрепят, а защо се стигна до това да трябва да подкрепят нея, а не водещия кандидат на ЕНП Манфред Вебер. Според него се е получил един парадокс, който разочарова целия ЕП, потъпкани да били най-основните демократични правила – победилата партия да избере своя предварително анонсиран кандидат за ЕК. Приоритетите , който е член в комисията по образование и култура и зам.-член в комисията по земеделие, каза, че българското правителство е издигнало за основен приоритет образованието, което дълги години е било неглижирано. Изрази задоволство от повишаването на учителските заплати и подобрението на материално-техническата база. Един от приоритетите му ще е да се работи за ускорено сближаване на директните плащания, да се направи земеделието по-модерен сектор. Изтъкна, че няма как да има модерно земеделие, ако не се подготвят кадри в училищата и университетите. (член комисията по външни работи и зам.-член на комисиите по заетост и социални въпроси и по конституционни въпроси) изтъкна, че новият Европарламент ще има по-сложна конструкция, но изрази надежда, че евродепутатите ще смекчат някои крайности във вижданията си и ще търсят това, което ги обединява. В комисията по външна политика посочи, че има поне два въпроса, за които ще се ангажира да говори и да излага позиция – разширяването на ЕС със страните от Западните Балкани, където България \"трябва да е държава локомотив, която да изтегли композицията на Западните Балкани към ЕС\". Вторият е сигурността в региона на Черно море - \"само на около 400 км от границите на ЕС има един полуостров Крим, който Русия е превърнала в непотопяем самолетоносач и ракетоносител, ракетите там са насочени срещу Европа\". (член на комисията по външни работи, зам.-член на комисията по транспорт и туризъм) коментира, че  смяната на името  на неговата група (от Алианс на либералите и демократите за Европа на \"Обнови Европа\") отразява новия баланс в политическото семейство. Ние продължаваме да сме либерали, но има една много сериозна фракция от Франция, основно от партията на президента Еманюел Макрон \"Република, напред\", и осем души от Румъния, разшири се политическата география на либералите, има силно присъствие от държавите от Централна Европа, където либералната демокрация се поставя под въпрос, обясни Кючюк. Идеята за водещия кандидат е много важна при липсата на транснационални листи, тогава процесът не е цялостен, изтъкна евродепутатът. За Западните Балкани каза, че има негативна тенденция – приемат се като зона за сигурност, а не като интегрална част на ЕС. Европейският съюз рано или късно трябва да интегрира държавите от Западните Балкани, каза още Кючюк, според когото за тези години не е намерена ясна стратегия как да се комуникира с Турция, Китай и Русия. Мобилният пакет е част от дневния ред, но на Балканите имаме нужда от изключителна свързаност, комисията по транспорт може да има много голяма добавена стойност за региона и за свързаността като цяло, посочи той, като обясни, че има 140 млрд. евро по програми за следващата многогодишна финансова рамка в областта на транспорта и по-специално жп транспорта. Обяви се за всеобщ механизъм за наблюдение на върховенството на закона. Добави, че трябва да се настоява за реформа на Дъблинския регламент и България има стратегически интерес като външна граница на ЕС да има общ механизъм за миграционните потоци.  (ДПС/\"Обнови Европа\"; член на комисията по заетост и социални въпроси и зам.-член на комисията по земеделие и развитие на селските райони) изтъкна, че общата селскостопанска политика е изключително важна за ЕС и за България и нейната структура ще се запази в два стълба. Схемите и мерките, които се прилагат по първия, са по-изчистени и по-работещи, каза тя, като уточни, че ще се съсредоточи върху инвестиции в селските райони, подобряване на средата за селските стопани, увеличаване на добавената стойност, работа и приоритет за младите земеделски стопани. Надява се с модернизиране на земеделието все повече млади хора да се насочат към него, за което трябва да се осигурят улеснения за тях, като по-лесен достъп до финансиране и други. Приоритет е развитието на малките стопанства, инвестициите за подобряване на качеството на живот в селските райони.  (член на комисията по транспорт и туризъм и зам.-член на комисията по граждански свободи, правосъдие и вътрешни работи) допълни по темата за кандидатурата на Урсула фон дер Лайен, че от неговата група й е бил зададен въпрос за стратегията й за политиката за разширяване, особено в частта за Западните Балкани, но не е бил получен отговор. Коментира, че има редица сектори, които могат да утвърдят Европа като световен фактор и отбраната е един от тях, като в нея има нужда да се насърчат интеграционните процеси. Изтъкна, че в общите политики трябва да се инкорпорират националните интереси. По думите му неговата група иска възстановяване на социалното лице на ЕС, който сякаш днес е все по-далеч от европейските граждани. Даде пример с необходимостта от гарантиране на минимални работни заплати и на минимални надници. Неговият приоритет в комисията по транспорт и туризъм е да пази правата на българските превозвачи и да се запази принципът на функциониране на ЕС със свободно придвижване на хора и капитали, който по думите му беше нарушен с пакета \"Мобилност 1\". В комисията по граждански свободи, правосъдие и вътрешни работи като приоритети изброи Шенген, миграционната политика, реформа на Дъблинския регламент. Изтъкна, че околна среда и климат е един от основните приоритети за групата на социалистите и демократите, всички искаме зелена устойчива икономика, но трябва да намерим баланса и стратегията, която ще ни поведе към по-зелената икономика, трябва ни време за адаптиране на тези стратегия в национален план, много е трудно да се намери този баланс. Единни ли ще са българските евродепутати Витанов посочи, че българските евродепутати ще опитат да са консолидирани по всички въпроси, засягащи България, доколкото е възможно. Адемов изтъкна, че българските представители са доказали в ЕП, че работят заедно в екип. Скоро е имало среща на цялата българска делегация. Подчерта, че съществува национален интерес въпреки партийните различия. Според Йорданов не трябва да се мисли, че българската група сама може да постигне чудеса и с лобиране да постигне някакви успехи, а по-скоро тя трябва да координира интересите си с други държави със същите проблеми. По думите му това са държавите от бившия социалистически лагер, днес Вишеградска група. Често, когато гледаме западния свят, виждаме един завършен свят, а нашият тук е свят във формиране, там виждаме края на процеса, тук сме в началото, допълни Йорданов. Западните Балкани Според него България е изпълнила една \"голяма национално отговорна задача\" по време на европредседателството си - да постави като приоритет много ясно интеграцията на Западните Балкани. Тук би трябвало всички ние да сме обединени, в наш национален интерес е те да станат членки на ЕС, допълни евродепутатът. Смята обаче, че се премълчава и трябва много ясно да се артикулира тезата, че пътят за членство в ЕС на тези страни минава през членство в НАТО, \"защото не можем да допуснем държава от този регион да е член на ЕС, а да обслужва антиевропейска политика, каквато е в момента тази на Москва\", не може Сърбия да стане член на ЕС, преди да е приела да стане член на НАТО. Друго мнение изрази Витанов, като каза, че не е чул това да е условие. Според него обаче декларацията от българското председателство е била отстъпление, защото интеграцията и присъединяването са били заменени със свързаност. Обща армия на ЕС и Русия Йорданов изрази мнение, че ЕС в момента е далеч от идеята за обща армия и Европа осигурява сигурността си чрез НАТО. Визията за бъдеща европейска армия може да се реализира само в рамките на НАТО, но отделните държави трябва да направят повече за усилване на своя отбранителен потенциал, допълни той. Витанов изказа тезата, че \"ако искаме ЕС да е глобален фактор, трябва да има собствени сили за сигурност и собствена отбрана\". За санкциите на ЕС срещу Русия Адемов каза, че групата му ги подкрепя. Ние сме част от ЕС и трябва да играем екипно, така защитаваме европейските ценности, именно Русия наруши тези ценности, не може да се анексира просто част от една държава на база на силата, това е нарушение на международното право, заяви той. Според Йорданов санкциите са единственото разумно средство, което е измислил светът и което прилагат демократичните държави за вразумяване на неразумни политици, какъвто е Владимир Путин. На Русия вечно не й стига територия, каза още евродепутатът, който смята, че санкциите имат определен ефект. На противоположното мнение е Витанов, според когото те са контрапродуктивни и трябва да отпаднат, а ако идеята е да се отслаби икономиката на Русия, те са се провалили, защото тя е станала по-конкурентоспособна. За централните и западните държави Русия е партньор, а за други е заплаха – Прибалтика, Румъния, не бих казал, че България има исторически предпоставки да нарича Русия враг, допълни той. По думите му за един силен ЕС Руската федерация е необходим партньор. Подчерта, че не одобрява анексиране на територия, но 90% от населението там е с руско самосъзнание, де юре няма основание за това анексиране, но де факто е част от Руската федерация.", "date": "2019.07.12", "title": "За санкциите срещу Русия и кой да наследи Юнкер спориха български евродепутати"}
{"url": "https://www.dnevnik.bg/zdrave/2019/07/12/3937654_zdravnata_inspekciia_e_zatvorila_shest_baseina_v_sofiia/", "text": "В шест басейна в столицата са открити несъответствия по отношение качеството на водата по химични показатели. Два от тях имат несъответствия и по микробиологични показатели, предаде БНР, като цитира Мариана Петрова, главен инспектор в отдел \"Здравен контрол\" в Регионална здравна инспекция - София: \"Държавният здравен контрол в плувните басейни се извършва системно, без предварително уведомяване. За София са вписани 48 открити плувни басейна. Към момента те са обхванати с 96 проверки в тях и над 140 проби плюс тези, които са с тридневните поредни проби преди пускането им в експлоатация\", коментира тя. Експертът обяснява, че при открити несъответствия басейните се затварят, докато водата им не е в нормите. \"Колкото по-бързо успее управителят да приведе качеството на водата в съответните норми, толкова по-бързо и самият басейн подновява работата си\", допълни Петрова. Досега са постъпили и 4 сигнала за неизрядна хигиена от страна на ползващи басейните, като по два от тях са направени проверки, но нарушения не се открити. От собствениците на откритите басейни се изисква в началото на сезона да дават тридневни проби на Регионалната здравна инспекция, а след това - да правят и самостоятелни проби.", "date": "2019.07.12", "title": "Здравната инспекция е затворила шест басейна в София"}
{"url": "https://www.dnevnik.bg/gradska_sreda/2019/07/12/3937640_centurut_za_gradska_mobilnost_dvama_ili_poveche_dushi/", "text": "Информацията, че действащата Наредба за реда и условията за пътуване в обществения градски транспорт на София позволява двама или повече души да пътуват с билети от един талон за 10 пътувания, предизвика сериозен обществен интерес, тъй като това не е отразено в нея. Изпълнителният директор на Центъра за градска мобилност (ЦГМ) на Столичната община Христиан Петров уточни, че \"гражданите могат да пътуват с карта от 10 билета, без да показват талон №10\". В наредбата, публикувана на сайта на общината, в приложение 2, т. 1.3 пише, че това е \"карта с талони за 10 еднократни пътувания за  \". Никъде не се споменава, че талоните могат да се ползват и от друг пътници. \"Дневник\" потърси разяснение от Центъра за градска мобилност. \"Текстът в наредбата наистина е такъв, но целта е не да се ограничават гражданите, а да се избегне възможността търговци да започнат да продават поединично билети от тази карта, а не в комплект. Те са с единична стойност 1.20 лв. само когато са в комплект от 10 талона. Единичните билети струват 1.60. За нас е важно тази карта за пътуване да се продава само с една касова бележка. Така че с тази карта могат да пътуват и двама, и трима, като си перфорират билетите\", обясниха от ЦГМ. Засега с талона от 10 билета не може да се пътува в метрото, но и тази неуредица скоро ще бъде поправена, увериха от ЦГМ. Въпреки промените в наредбата, с които отпадна изискването при пътуване с такава карта винаги да се показва и талон №10, и сега върху билетите, които се продават, си стои надписът \"Важи само с талон №10 със същия номер\". Този текст е заблуждаващ и от пресцентъра на Столичната община обясниха, че вероятно талоните са отпечатани отдавна и затова са с това изискване, което вече е отпаднало. В действащата наредба за пътуване в градския транспорт член 12 посочва кои са нередовните документи за пътуване: 1. персонализиран превозен документ, издаден на лице, различно от ползвателя; 2. подправен превозен документ; 3. персонализиран превозен документ, непридружен от документ за самоличност.", "date": "2019.07.12", "title": "Центърът за градска мобилност: Двама или повече души могат да пътуват с талон от 10 билета"}
{"url": "https://www.dnevnik.bg/video/2019/07/12/3937677_video_nova_pesen_s_iavor_zahariev_se_poiavi_tri_meseca/", "text": "Нова песен с участието на покойния вокалист на българската група \"Гравити ко\" Явор Захариев се появи онлайн три месеца след  смъртта му . Песента се казва Down и е създадена преди шест години заедно с група \"Пумпал\", а решението тя да се появи сега е на сестрата на покойния изпълнител и певицата Евгения Миро-Косева, която участва в записа. Автор на музиката е китаристът Симеон Стоилов. Явор Захариев  почина на 38 години в началото на април, след като бе открит в безпомощно състояние в дома си и след това бе приет в реанимация с опасност за живота. ", "date": "2019.07.12", "title": "Видео: Нова песен с Явор Захариев се появи три месеца след смъртта му"}
{"url": "https://www.dnevnik.bg/politika/2019/07/12/3937666_ataka_shte_iskat_vseki_den_svikvane_na_koalicionniia/", "text": "Партия \"Атака\" започва всекидневно да внася искане за свикване на Коалиционния съвет на \"Обединени патриоти\", съобщи БНР позовавайки се на източници от партията. От партията искат темата на заседанието да бъде отстраняването на Волен Сидеров като председател на парламентарната група на патриотите. Днес свикването на съвета на малката коалиция се провали заради заетост на лидерите на НФСБ и ВМРО Валери Симеонов и Красимир Каракачанов. Каракачанов отказа поканата на Волен Сидеров заради служебни ангажименти, а председателят на НФСБ Валери Симеонов обясни отсъствието си с командировка в чужбина. В свое писмо до Сидеров Симеонов написа, че не приема провеждането на политически съвет, на който промените в групата тенденциозно се определят като нелегитимни. Той покани Сидеров на заседанието на парламентарната група във вторник, каквото Сидеров не е свиквал от месеци. Лидерът на \"Атака\" беше  отстранен от председателското място на парламентарната група  на \"Обединени патриоти\" след заседания на групата, на което са присъствали само депутатите от другите две партии - НФСБ и ВМРО. На заседанието на парламентарната група е променен правилникът на групата, за което се изисква обикновено мнозинство. Променено е и името на коалицията. Досега цялото и име беше  \"Обединени патриоти – НФСБ, \"Атака\" и ВМРО\", а в новия вариант абревиатурите на трите партии отсъстват. Въз основа на променения правилник Сидеров е отстранен. Двете партии имат 20 народни представители, а Сидеров - 7. В новия правилник е предвидено и по-лесно изключването на член на групата, като се намалява мнозинството от 3/4 на 2/3. Това означава, че при желание на ВМРО и НФСБ Волен Сидеров и депутатите му могат да изпаднат от коалицията без възможност да направят парламентарна група. Според Сидеров с отстраняването му са нарушени коалиционното споразумение, както и правилниците на групата и на Народното събрание. Затова поиска от председателя на парламента Цвета Караянчева да обяви за нищожно решението за новото ръководство на групата. Той настоява да се свика заседание на политическия съвет на \"Обединени патриоти\" и е поискал от премиера Бойко Борисов свикване на коалиционен съвет на голямата коалиция. Освен това Сидеров заподозря геополитически причини за отстраняването му като покупката на Ф-16 и назначаването на нов посланик на САЩ. Във ВМРО смятат, че Борисов няма как да вземе страната на Сидеров в спора, защото ще трябва да реши дали иска да разчита на 20 или на 7 народни представители.", "date": "2019.07.12", "title": "\"Атака\" ще иска всеки ден свикване на коалиционния съвет"}
{"url": "https://www.dnevnik.bg/evropa/2019/07/12/3937701_fon_der_laien_moje_da_poluchi_glasove_ot_krainodesnite/", "text": "Представители на крайната десница в Европейския парламент от групата \"Идентичност и демокрация\" (ИД) не отхвърлиха днес напълно възможността да подкрепят Урсула фон дер Лайен за следващ председател на Европейската комисия, предаде БТА. За да гласува за Фон дер Лайен, ИД настоява да се прекрати намесата на комисията във вътрешните работи на държавите от ЕС. В този обхват влиза въпросът с върховенството на закона и откриването на процедури по чл. 7 от договора за ЕС, уточниха от групата на пресконференция, посветена на заседанието на парламента следващата седмица, на което ще се гласува кандидатурата на германския политик. Засега евродепутатите от Европейската народна партия (ЕНП) са единствените, които твърдо заявяват, че ще гласуват във вторник за нея. Социалистите,  \"Обнови Европа\"  (ОЕ) и Европейските консерватори и реформисти (ЕКР) очакват от нея писмени отговори на зададени въпроси, за да преценят в последния момент как ще гласуват, съобщиха техни представители. Социалистите уточниха, че са \"отговорна група\", а ЕКР отбелязаха, че е необходимо да се прояви зрелост. За ОЕ и социалистите е от ключово значение Фон дер Лайен да обещае, че ЕК ще приложи наблюдение за спазване на върховенството на закона над всички държави в ЕС. Точно на обратното мнение е групата ИД. Зелените и Европейската обединена левица  заявиха, че няма да я подкрепят . В отговор на въпроси, свързани с възможността тя да бъде избрана с гласове от крайната десница, представители на ЕНП отбелязаха, че не могат да отрежат ръцете на евродепутатите от ИД, за да не гласуват. От ЕНП уточниха, че изборът ще бъде таен. За да бъде утвърдена, са й необходими 376 гласа.", "date": "2019.07.12", "title": "Фон дер Лайен може да получи гласове от крайнодесните в Европарламента"}
{"url": "https://www.dnevnik.bg/bulgaria/2019/07/12/3937710_dvama_otivat_na_sud_za_razoranite_djuni_na_kavaci/", "text": "Окръжната прокуратура в Бургас внесе в съда делото срещу Иван Нончев и Манол Пазвантов, обвинени, че на 11 януари са  унищожили пясъчните дюни  в местността Каваци. Там попадат къмпингите \"Каваците\" и \"Смокиня\". Иван Нончев от Бургас е собственик  на авторемонтна работилница. Той ще отговаря за това, че е наредил изравняването на природната забележителност, съобщиха от прокуратурата. Извършител е 24-годишният багерист Манол Пазвантов, който получил 1000 лв. за разораването и унищожаването на защитената територия. Освен парите Нончев дал съвети и разяснения за това къде се намират дюните и какво трябва да направи багеристът. Наказанието, което Нончев може да получи, е до 3 години затвор или пробация, както и глоба от 2000 до 10 000 лева. Освен това самоходната верижна машина била без регистрационен номер. Прокуратурата е установила, че са унищожени 1295 кв.м в защитена територия и прилежаща територия за опазването й, като от тях 1205 кв.м са \"пясъчни дюни в местност Каваците\". Унищожени са 821 кв.м \"бели дюни\", 337 кв.м \"сиви дюни\" и 47 кв.м \"зараждащи се дюни\". Двамата бяха арестувани през януари, а с багериста имало още един човек – 18-годишен мъж. Първоначално и той бе в ареста, но от прокуратурата са установили, че няма участие и ще бъде разпитан като свидетел по делото. Предстои съдът в Бургас да насрочи дата за първо заседание по делото. След като се разбра за случая, говорителят на главния прокурор Румяна Арнаудова обясни, че Нончев е изпратил мъжете да разорат дюните, а мястото било обозначено с колчета. От Министерството на туризма тогава обясниха, че част от разрушените дюни попадат в границите на отдадения за стопанисване плаж \"Смокините-север\". Това по-рано бе потвърдено от представител на концесионера Иван Иванов, който твърди, че последно дюната е видяна от представители на концесионера на Богоявление и като научили, че я няма, веднага пуснали жалба до съответните органи. На стопанина на плажа може да бъде наложена санкция от 5 на сто от годишната концесионна такса, ако се установи, че не е осъществявал контрол върху защитената територия, каквото задължение има и извън активния летен сезон, каза тогава Ангелкова и определи разрушаването на природни забележителности като вандализъм. Поредният случай на унищожаване на дюни даде повод на коалицията от неправителствени организации и граждански групи \"За да остане природа в България\"  да поиска държавата  да си изпълни задължението по Закона за устройство на черноморското крайбрежие и да одържави всички приватизирани или реституирани дюни, повечето от които се водят земеделска земя.", "date": "2019.07.12", "title": "Двама отиват на съд за разораните дюни на Каваците"}
{"url": "https://www.dnevnik.bg/politika/2019/07/12/3937714_dps_shte_predlojat_mashinno_prebroiavane_na/", "text": "ДПС продължава да настоява машинното гласуване да не бъде отменяно за местните избори и иска хартиените бюлетини да се броят с машини. Целта е да се пресекат опитите за манипулации на вота, да се гарантира честност, както и да се повиши общественото доверие в изборния процес. Това се посочва в декларация на Централния съвет на движението, приета на заседание в София днес. Тази сутрин БСП и ДПС провалиха кворума в парламента, където на първо четене трябваше да се гласува предложението на управляващите за отмяна на машинното гласуване на местни и парламентарни избори. Според сега действащите изборни правила по предложение на ДПС на местния вот тази есен възможност за машинно гласуване трябва да има в 6 хиляди секции. В отговор на въпрос защо депутатите от движението не са се регистрирали в началото на заседанието тази сутрин лидерът на партията Мустафа Карадайъ каза, че решението е опит да се пресекат тези от последните години, които били неверни и несъстоятелни. Той не уточни какви тези визира, но в последните дни ГЕРБ твърди, че ДПС подкрепя отмяната на машинното гласуване. От седмици БСП обяснява, че има коалиция между двете партии. По думите на Карадайъ ДПС ще предложи както машинно преброяване на хартиените бюлетини, както и държавата да купи машините за гласуване, \"Информационно обслужване\" АД да изработи софтуера, както и да има държавен орган, който да отговаря за одита и сертификацията на машините. Във вторник ще има извънредно заседание на Народното събрание заради машинното гласуване, преди което ДПС ще реши дали да се регистрира за кворум. Според Карадайъ в БСП няма координация в тази посока. В декларацията си ДПС отново обяви, че сегашното управление, което нарече популистко-националистическо, е пълен провал, а отговорността за това е на ГЕРБ. Според движението с управлението на страната трябва да се заемат евроатлантически и отговорни партии, като такива формации трябва да участват и в местното самоуправление. Мустафа Карадайъ каза, че на изборите през есента ДПС трябва да разшири влиянието си в местната власт. Той отново каза, че мирът, стабилността и демокрацията в страната трябва да бъдат защитени.", "date": "2019.07.12", "title": "ДПС ще предложи машинно преброяване на бюлетините на изборите"}
{"url": "https://www.dnevnik.bg/evropa/2019/07/12/3937712_zashto_angela_merkel_treperi/", "text": "Пристъпите на неконтролируем тремор могат да бъдат много неприятни. Засегнатият внезапно губи контрол над цялото си тяло или над отделни негови части, обхванат е от мускулни спазми, които могат да доведат и до загуба на съзнание. Пристъпът може да продължи няколко минути, а може и след секунди да приключи. Причините са разнообразни В немалка част от случаите пристъпът се дължи на дехидратация, т.е. обезводняване на организма. Човешкото тяло се състои от 70% вода, а мозъкът - от почти 90%. Водата транспортира към клетките хранителни вещества и кислород, а в същото време спомага за изхвърлянето на отпадните продукти през бъбреците. Ако човек не пие достатъчно вода, ако много се поти или е изгубил много течности при повръщане или разстройство, се нарушава водният баланс. Не се ли набави своевременно вода, кръвта се сгъстява, а организмът се оказва в заплашителна ситуация – тялото се разтърсва от конвулсии. Опасността от дехидратация е особено голяма при децата и по-възрастните хора, тъй като с напредването на годините усещането за жажда намалява и хората просто не забелязват, че не са пили достатъчно вода. Конвулсиите могат да бъдат причинени и от хипогликемия (спадане на кръвната захар под нормата). Хора, които изпитват голямо напрежение и стрес, имат болки и са силно изтощени или пък са приели твърде много кофеин, могат да получат подобно треперене. Медицината нарича това физиологичен тремор. При по-ниски температури например тялото опитва чрез мускулни спазми да произведе допълнителна телесна топлина, за да не изстине. Затова треперим, ако температурата на тялото ни спадне под 35 градуса. Кои са признаците за сериозно заболяване? Причините за неконтролируем тремор могат обаче да бъдат и по-сериозни – породени от някои неврологични заболявания, като например епилепсия. Но е възможно и да става дума за нарушения в кръвообращението или за увреждане на мозъка или на мозъчната обвивка. Епилептичните пристъпи на тремор не са \"провокирани\" - за тях няма видима причина и те се появяват отново и отново. Могат да се дължат на заболяване на мозъка, на инсулт или тумор. В тези случаи се говори за \"симптоматична епилепсия\". Неепилептичните спазми се проявяват тогава, когато мозъкът е в превъзбудено състояние – като реакция на определен медикамент, при инфекция или при висока температура у децата. В покой или в движение? Определящо е в каква ситуация се проявява треморът – по време на движение или в покой. Ако треперенето се отразява на фините движения, човекът се олюлява или походката му е необичайно разкрачена, би могло да става дума за увреждане на малкия мозък. А когато треперенето се проявява и в състояние на покой, треморът най-често се дължи на болестта на Паркинсон. Доста по-чести обаче са проявите на т.нар. есенциален тремор. Предполага се, че това неврологично двигателно нарушение има наследствен характер. То се проявява най-често у хора на възраст между 20 и 60 години и постепенно се влошава с напредването на възрастта. Диагностика и превенция За преодоляването на спазмите понякога е достатъчно да се направят отпускащи упражнения, тъй като стресът или напрежението увеличава тремора. Добре е също да се избягват алкохолът и кафето. Ако обаче става дума за болезнена форма на тремор, той би могъл да бъде предвестник или симптом за някое по-сериозно заболяване. Яснота могат да внесат различните методи на медицинска диагностика като ядрено-магнитен резонанс, компютърна томография или електроенцефалограма (ЕЕГ).", "date": "2019.07.12", "title": "Защо Ангела Меркел трепери?"}
{"url": "https://www.dnevnik.bg/sport/2019/07/12/3937593_fotogaleriia_kal_pulzene_i_izpitanie_s_legion_run_2019/", "text": "Изпитанието Legion Run предизвика всички, които решиха да тестват границите на физическите си възможности и силата на духа.", "date": "2019.07.12", "title": "Фотогалерия: Кал, пълзене и изпитание с Legion Run 2019"}
{"url": "https://www.dnevnik.bg/photos/2019/07/12/3937425_fotogaleriia_franciia_puska_na_voda_purvata_barakuda_-/", "text": "Президентът Еманюел Макрон ще участва днес в Шербург в церемония по спускането на вода на Suffren - първата френска ядрена подводница от новия клас Barracuda. Според Париж програмата на стойност 9 млрд. евро е ключова за това страната да поддържа поне до 2060 г. военното си присъствие и заплаха, когато е необходимо, в световния океан. Naval Group има поръчка за 6 броя 5000-тонни атакуващи подводници, които в следващите 10 години да заменят остаряващите от клас Ruby.", "date": "2019.07.12", "title": "Фотогалерия: Франция пуска на вода първата \"Баракуда\" - атакуваща подводница от нов клас"}
{"url": "https://www.dnevnik.bg/analizi/2019/07/12/3937466_orlin_spasov_bnt_shte_stane_mediino_djudje/", "text": "- Преди всичко стои идеята политическата конфигурация, която доведе БНТ до колапс, сега да се представи като неин \"спасител\" и така окончателно да подчини тази емблематична и свръхважна телевизия, да я направи медийно джудже, от което не зависи нищо. Това е резултатът от конкурса. - Бъдещето е крайно несигурно. Докато в близкото минало БНТ се открояваше като относително независима медия – например в мандатите на Вяра Анкова като генерален директор и на Георги Лозанов като председател на СЕМ – сега сме свидетели на \"орбанизация\" на отношението към БНТ. Правителството се опитва да наложи контрол върху медията, в стила на Виктор Орбан в Унгария. Вижте дори \"Панорама\". Един от най-добрите български журналисти, Бойко Василев, започна да се огъва под натиска на конюнктурата. Сега ще се каже, че БНТ само харчи пари, че е безполезна и в резултат на това ще се прокара \"реформа\", която най-вероятно практически ще сложи край на обществените медии в България. Поне във варианта, в който те наистина са полезни за обществото. Не искам да кажа, че промяна в тези медии не е необходима. Само казвам, че ако нещата се развият в описаната посока, те няма да са с принос към медийния плурализъм. - Смисълът на обществените медии е вън от съмнение, макар че напоследък все по-често се налага да се обяснява защо съществуването им има смисъл. Това не е случайно. Частните търговски медии станаха прекалено агресивни. Те имат своите мощни лобита, които искат да изхвърлят БНТ от играта с помощта на политически лостове. От друга страна, хората с основание няма да са ентусиазирани бюджетът да финансира още една медия просто като другите. Именно затова е необходима промяна, която да задълбочи обществения профил на БНТ, а не самоцелно да се гони рейтинг наравно с търговските телевизии. Новият генерален директор има биография, която съчетава бизнес и политически опит, свързани с доста нееднозначни резултати и с репутационни проблеми. Не е трудно да си го представим като идеалния ликвидатор. Но отговорността е основно на СЕМ. В този му състав, съветът вече не е независим орган и съвсем очевидно мнозинството в него действа по нареждане отвън. Автономни медийни политики са практически невъзможни в основните медии. - Формално погледнато, дали ще са слети или не би трябвало да е по-скоро въпрос на организация и на управление. В един идеален свят, подобно сливане може и да е за добро. Но България е твърде далеч от идеалните светове. Затова смятам, че в момента сливането на двете медии не е желателно и ще обслужи по-нататъшното им плътно контролиране от институциите на властта. - Нужно е, и то много. Но не е лесно за осъществяване. Важни медии днес активно се \"отбраняват\" от критиките и препоръките на гражданските организации. \"Неправителствена организация\" стана словосъчетание, което често привлича език на омраза в някои основни вестници и сайтове. Гражданското общество е заплашено от изолация. Много от неговите гласове са подложени на кампании за дискредитиране. Разбира се, това не е повод за униние, тъкмо обратното. Ако повече представители на граждански организации участват в дебатите за медийната среда в България, то и гласът им би бил по-силен и може би дори коригиращ. Но това е дълга битка.", "date": "2019.07.12", "title": "Орлин Спасов: БНТ ще стане медийно джудже"}
{"url": "https://www.dnevnik.bg/analizi/2019/07/12/3937492_test_za_bezpristrastnost_shte_poiska_li_cacarov/", "text": "Вие сте журналист, който пише за проблемите на правосъдието. Един ден съдията, когото сте критикувал, ви осъжда. Решението може да се преразгледа, но при едно условие - главният прокурор трябва да поиска това, а вие и него сте критикувал. Така изглежда накратко процесът срещу Росен Босев от в. \"Капитал\", образуван по жалба на бившия шеф на Комисията за финансов надзор (КФН) Стоян Мавродиев. Журналистът бе осъден на 1000 лева глоба от съдия Петя Крънчева от Софийския градски съд (СГС), а сега защитата му настоява Сотир Цацаров да поиска възобновяване на делото. Основанията за молбата на Босев са, че той е осъден от незаконен съдебен състав и това е станало при съществени нарушения на процесуалните правила и в противоречие на закона. През годините главният прокурор е уважавал подобни молби, предстои да разберем дали ще действа така и в случай, при който искането идва от негов публичен критик. Босев бе осъден за думите си в ефира на Нова телевизия от 2015 г.: \"Стоян Мавродиев използва КФН, за да репресира \"Капитал\" и \"Дневник\" и \"Г-н Мавродиев има отношение към схемата за пране на пари, по която подсъдим е Евелин Банев. Чрез свои действия той е улеснил изпирането на сума, придобита от наркотрафик\". Коментарът му бе в контекста на глобите, наложени от КФН на фирмата издател на \"Капитал\" и \"Дневник\" – \"Икономедия\", които впоследствие бяха отменени от съда. Въпросните санкции бяха предшествани от публикации в двете издания за това, че Мавродиев е консултирал офшорни дружества, свързани със схема за пране на пари от наркотрафик, разкрита по делото срещу Евелин Банев-Брендо. Бившият шеф на КФН заведе общо три дела за клевета – срещу изпълнителния директор на \"Икономедиа\" Галя Прокопиева и журналистите от \"Капитал\" Десислава Николова и Росен Босев. Претенциите в исковите молби бяха сходни, но в първите два случая бяха отхвърлени от съда, тъй като ответниците са изразявали личното си мнение. Единствено Босев получи осъдителна присъда, произнесена от съдия Крънчева, която преди това нееднократно отказа да си направи отвод от делото. Именно затова и адвокатът на Босев – Даниела Доковска, пише в молбата си до Цацаров, че клиентът ѝ е бил оъден от незаконен съдебен състав. И посочва, че СГС е игнорирал представените му седем статии с \"остро критични твърдения относно председателя на съдебния състав съдия Петя Крънчева\". \"От представените към молбата журналистически материали е видно, че подзащитният ми Росен Босев нееднократно е отразявал в негативен план работата на съдия Петя Крънчева в свои авторски материали – поименно, включително със снимков материал. Това означава, че искането за отвод е надлежно обосновано, а основанията за отвода са доказани. Критичните публикации по дефиниция предизвикват дискомфорт и отрицателни преживявания у критикувания и формират ответно чувство за антипатия към автора на критиката\", пише адвокатката до главния прокурор. Доковска добавя, че в случая съдът изобщо не е взел предвид практиката на съда в Страсбург, според която \"съдът не само следва да бъде безпристрастен, необходимо е да е видимо, че съдът е безпристрастен\". Като доказателство за обратното тя припомня, че съдия Крънчева е разпоредила издирване на Босев като за извършител на тежко престъпление и е уведомила за делото му негови възрастни роднини. Все действия, които по смисъла на чл. 6 от ЕКПЧ \"представляват нарушения на критерия за обективна безпристрастност\". \"С оглед на гореизложеното защитата счита, че е нарушено правото на подзащитния ми на справедлив процес – на безпристрастен съд, от което следва, че решението е постановено от незаконен състав (абсолютно основание за отмяна на постановения съдебен акт)\", заявява в молбата си до Цацаров адвокат Доковска. Тя атакува и самата присъда, произнесена от съдия Крънчева, определяйки я като противоречива и незаконосъобразна. Както \"Свободна Европа\" писа, СГС осъди Босев за израза \"...че г-н Мавродиев има отношение към схемата за пране на пари, по която подсъдим е Евелин Банев. Чрез свои действия той е улеснил изпирането на сума, придобита от наркотрафик\". Но го оправда за първото изречение от същата фраза: \"В едно от съдебните заседания стана ясно, че г-н Мавродиев – неговите подписи, присъстват по пълномощни за офшорни дружества, през които са минавали сумите, които са били изпрани от трафик на наркотици...\" \"От цитираните по-горе изрази е видно, че подзащитният ми е оправдан за фактите, които твърди, и е осъден за извода, който произтича от тях\", обобщава Даниела Доковска, отбелязвайки, че щом съдът очевидно приема твърденията за подписите на Мавродиев за верни, значи в случая не може да става дума за клевета. \"По същество фразата, за която подсъдимият е осъден (изводът), е продължение на фразата, за която е оправдан (фактите). В случая изводът произтича логично от фактите, но това е безразлично за правото. За правото дори е без значение дали изводът е верен. Изводът е продукт на мисловна, оценъчна дейност, която е изначално несъставомерна. Само на това основание подсъдимият следва да бъде оправдан.\" Адвокат Доковска оспорва и извода на СГС, че Мавродиев не е използвал КФН, за да репресира \"Капитал\" и \"Дневник\", защото отменените глоби на изданията били подписани от заместника му Ангел Джалъзов. Според нея \"ако съдът беше обсъдил доказателствата по делото, той щеше да установи също, че подзащитният ми Росен Босев, както и много други участници в дебата, по напълно разбираеми причини отъждествява частния тъжител с институцията, която той ръководи\". \"Защитата се е позовала на самата тъжба, в която частният тъжител е посочил изрично: \"...реши да използва институцията, която представлява, за да репресира \"Капитал\" и \"Дневник\". Тези думи на г-н Босев са израз на лично мнение\". След като частният тъжител е повдигнал обвинение за мнение, както сам сочи в тъжбата си, съдът е следвало да констатира, че е без значение дали частният тъжител се счита оклеветен. Защото мнението не е нито обида, нито клевета – такова деяние е несъставомерно по дефиниция\", посочва в края на молбата си до главния прокурор защитата на Росен Босев. Ако Цацаров възприеме мотивите на адвокат Доковска, би трябвало да подаде искане за възобновяване на делото до ВКС и третата инстанция да прецени дали в случая има основания то да бъде разгледано отново. Отделно от това журналистът може да търси правата си и пред съда в Страсбург.", "date": "2019.07.12", "title": "Тест за безпристрастност. Ще поиска ли Цацаров възобновяване на делото \"Росен Босев\"?"}
{"url": "https://www.dnevnik.bg/politika/2019/07/12/3937440_v_gerb_se_kaniat_vnimatelno_da_podbirat_i_proveriavat/", "text": "В ГЕРБ вече постъпват сигнали срещу партийни кадри. Причината е задачата, която премиерът и лидер на партията Бойко Борисов постави на конгреса - всеки кандидат за кмет на ГЕРБ да премине през проверка. Ще се преценява какво е мнението на обществото за него, а онези, за които има сигнали за конфликт на интереси или други нарушения, ще бъдат проверени от новия орган – етична комисия. Това  обяви Борисов на конгреса , който освободи отговарящия досега за изборните кампании Цветан Цветанов от всички постове. Борисов заръча събранията за излъчване на кандидати да бъдат открити и на тях да се канят и външни хора. \"Да чуем другата страна, какво мислят за нашите кметове и съветници. Дали не сме се самозабравили, дали не сме станали много лъскави, дали не сме станали номенклатура\", нареди той. Според него има качествени хора, които искат да участват в партийния живот на ГЕРБ, но \"местният феодал не ги пуска\". Според депутат до Борисов достига информация за всеки функционер, но иска и началниците на местните структури да го чуят от хората. Разбира се, последната дума ще е на Изпълнителната комисия на ГЕРБ и главно на самия Борисов, казват в партията. Очакват обиколките с джипа, започнали преди европейските избори, да продължат и за местните, които ще бъдат в края на октомври. Етичната комисия ще приема и анонимни сигнали Етичната комисия все още не е структурирана, но сигнали за разследване вече има. Вицепремиерът Томислав Дончев каза вчера пред БиТиВи, че идеята е членовете на комисията да са трима или петима и да има скромен технически персонал за приемане на сигналите. Те трябва да са с отлична репутация и ще приемат и анонимни сигнали. До момента - още преди създаването на комисията, са постъпили над 10 сигнала, като повечето са срещу кметове, по думите на Дончев. Един от тези сигнали е на Яне Янев срещу кмета на Сандански Кирил Котев. Според Дончев данните изглеждат смущаващи и решение се очаква до седмица. Такива сигнали има и срещу кмета на Банско Георги Икономов. Кметовете на Пловдив, Хасково и Ямбол няма да бъдат издигнати пак ГЕРБ ще разчита за изборите основно на сегашните си кметове. Кампанията за техните успехи започна още по време на европейските избори. За 5 областни града е почти сигурно, че действащите кметове на ГЕРБ няма да получат доверието на Борисов и няма да бъдат издигнати. Единият е кметът на Пловдив - Иван Тотев, който обяви пред медии преди дни, че вероятно няма да се кандидатира след края на втория си мандат. По време на конгреса управлението на Тотев беше посочено като лош пример. Тотев бе обвинен от прокуратурата в длъжностно престъпление заради изграждане на зоокът в града. Районният кмет на район \"Северен\" Ральо Ралев от ГЕРБ бе арестуван заради подкуп, а преди седмица Борисов нареди да се освободи заместник-кмета по строителството и общинската собственост в Пловдив Димитър Кацарски. За наследник на Тотев като кандидат за кмет от ГЕРБ се споменава името на настоящия областен управител на Пловдив Здравко Димитров, който преди 4 години пак бе кандидат-кмет – но от \"Реформаторския блок\". Димитров демонстрира добрите си отношения с Борисов, но няма подкрепата на местните структури, които предпочитали кмета на район Централен Георги Стаменов. Със сигурност ще има смяна на кмета в Хасково Добри Беливанов. От ГЕРБ свалиха доверието си от него покрай т.нар. кумгейт, в който бе засегнат бившият вече депутат от ГЕРБ Делян Добрев. Друг град, в който може да се очаква , Ямбол, който се ръководи от Георги Славов. На европейските избори през май в Ямбол ГЕРБ претърпя сериозно поражение от БСП, а срещу него негодуват неправителствени организации, които го обвиняват в злоупотреба с евросредства по различни проекти. В ГЕРБ се говори, че няма да бъде издигнат за следващ мандат и Валентин Василев – Разград, чието \"петно\" е налагането на финансови корекции по европроекти на общината. Заради отстраняването на Цветан Цветанов може да не бъде издигнат отново кмета на Велико Търново Даниел Панов. Той е председател на Националното сдружение на общините в България (НСОРБ), но се смята за протеже на Цветанов, който беше избран за депутат от този регион. Преди европейските избори в структурите на ГЕРБ в София се говореше, че искат да издигнат \"млад човек\". Но тъй като \"такъв не е подготвян\" изглежда, че Йорданка Фандъкова отново ще се бори за пореден мандат. В Смолян се смята, че бившият депутат и настоящ кмет Николай Мелемов няма да бъде кандидат за следващ мандат, а на изборите ще се яви заместник-кметът Марин Захариев. Захариев беше кандидат за евродепутат. Според някои депутати това е сигурен знак, че Захариев е \"пробван\", но други твърдят, че Мелемов ще остане. В партията очакват драстични промени в структурите. Борисов изрично предупреди два пъти, че такива промени ще има в Плевен и в Добрич заради лоши резултати на европейските избори, но и преди това.", "date": "2019.07.12", "title": "В ГЕРБ се канят внимателно да подбират и проверяват кандидатите за кметовете"}
{"url": "https://www.dnevnik.bg/sport/2019/07/12/3937503_federer_i_nadal_podnoviavat_titanichnoto_si/", "text": "С 40-и мач помежду си двамата най-успешни тенисисти в историята на Големия шлем - Роджър Федерер и Рафаел Надал, подновяват своето съперничество. Носителите на общо 38 титли от шлема се изправят един срещу друг в титаничен сблъсък от полуфиналите на \"Уимбълдън\" 11 години след легендарния им финал. Двамата не са играли на трева именно откакто Надал отказа Федерер в петсетов трилър, за да грабне своята първа корона на \"Уимбълдън\". \"Да се изправиш срещу най-добрия играч в историята на тази настилка е голямо изпитание. Наясно съм, че трябва да покажа най-доброто от себе си, за да имам шанс и да стигна до финал. Да играя срещу Роджър на този корт 11 години по-късно значи много за мен, а със сигурност и за него\", каза Надал преди срещата. Испанецът се намира в отлична форма, като загуби само един сет по пътя към полуфиналите. Това се случи във втория кръг в мача му срещу Ник Кириос. Последният път, в който Надал беше с подобни показатели на \"Уимбълдън\", е именно 2008 г., когато спечели титлата. След трудния мач с Кириос поставеният под №3 в Лондон вдигна оборотите. В последните си три мача Надал записа впечатляващите 109 уинъра при едва 34 непредизвикани грешки. При днешния сблъсък психологическото предимство също ще бъде на страната на испанеца. Той спечели последния мач помежду им, като в  полуфиналите на \"Ролан Гарос\"  отказа Маестрото с 6:3, 6:4, 6:2 по пътя към 12-ата си Купа на мускетарите. Преди това Федерер беше в серия от пет поредни успеха над Надал от 2015 г. насам. Общият баланс в мачовете между двамата най-успешни играчи е 24:15 за испанеца. В мачове от шлема е 10:3 за Надал. \"Не мисля, че това има голямо значение. По-важно е как сме играли досега на турнира, какво съм показал аз и какво той. Рафа е много опасен играч, който може да печели на всяка настилка, той никога не е бил просто специалист на клей\", каза Федерер. Маестрото загуби само два сета дотук в турнира, като това се случи на старта, както и в последния му мач с Кей Нишикори. Швейцарецът, който преследва девета титла в Лондон, има 206 уинъра в изминалите си пет срещи в надпреварата. С успеха над Нишикори Федерер стана  първият играч със 100 победи  в един от турнирите от Шлема. Първият мач между Федерер и Надал беше преди 15 години, а сега двамата продължават да показват високо ниво. \"Много хора бяха отписали Рафа още през 2008 г., както мен през 2009-а, но ние още сме тук. Винаги е много вълнуващо да съм на корта срещу него. Възможностите ни в последните години са по-малко, но това прави мачовете още по-специални\", допълни Федерер. Срещата между двамата е втора в програмата за деня. В 15 часа българско време на централния корт излизат Новак Джокович и  Роберто Баутиста Агут  в другия полуфинал. Мачовете от \"Уимбълдън\" се излъчват по \"Евроспорт 2\" в България.", "date": "2019.07.12", "title": "Федерер и Надал подновяват титаничното си съперничество с полуфинал на \"Уимбълдън\""}
{"url": "https://www.dnevnik.bg/sviat/2019/07/12/3937414_soros_i_charls_koh_se_obediniavat_v_borba_sreshtu/", "text": "Милиардерите Джордж Сорос и Чарлс Кох финансират нов институт за външна политика, който се противопоставя на употребата на заплахи, санкции и военни удари в чужбина от страна на САЩ. Това съобщава в. \"Бостън глоуб\", наричайки съвместната дейност на двамата \"едно от най-забележителните партньорства в съвременната американска политическа история\".  Сорос финансира либерални каузи  по целия свят чрез фондацията си \"Отворено общество\";  Кох е основател  на консервативния институт Cato и финансира политики в защита на свободния пазар, републиканци и либертарианци. Институтът за отговорно държавничество \"Куинси\" ще промотира дипломация и ограничения вместо \"безкрайната война\", която САЩ водят по света. \"Това, че те са склонни да оставят настрана различията си и да се обединят в проекта, показват колко е важно да прекратим \"безкрайната война\", коментира съоснователката на института Трита Парси.  Сорос и Кох  даряват по половин милион долара, други донори са дарили общо 800 хил. Институтът ще отвори врати през септември. Името на организацията е поклон към президента Джон Куинси Адамс, който в речта си за Деня на независимостта през 1821 г., казва: \"САЩ не отиват в чужбина, за да търсят чудовища за унищожаване. Те желаят доброто на свободата и независимостта на всички. Поддържат и защитават само своята.\" На практика \"Куинси\" вероятно ще агитира за оттегляне на американските войници от Афганистан и Сирия; връщане към ядреното споразумение с Иран; по-малко конфронтации с Русия и Китай и край на кампаниите за смяна на режима във Венецуела и Куба.", "date": "2019.07.12", "title": "Сорос и Чарлс Кох се обединяват в борба срещу \"безкрайната война\" на САЩ"}
{"url": "https://www.dnevnik.bg/evropa/regioni/2019/07/12/3937111_evrokomisiiata_obiavi_konkurs_za_istorii_za/", "text": "Генерална дирекция \"Регионална и селищна политика\" на Европейската комисия кани желаещите да вземат участие в конкурса \"Истории\" от \"Европа в моя регион\", за да представят проекти около тях, които са финансирани от ЕС. Историите трябва да са за финансирани от ЕС проект или програма и може да са под всякаква форма: снимка, видео, блог публикация, аудио, публикации в социални медии, платно, \"Туитър\" поредици и т.н. Трябва да са обществено достъпни. Участниците могат да се включат в конкурса \"Европа в моя регион\", като изпратят имейл с връзка към публикуваната история до  info@euinmyregion.eu Трябва да изберат между две категории: \"Граждани\" и \"Експерти\". Категорията трябва да се посочи в темата на имейла след: \"EUinMyRegion Storytelling\". Експертите са хора, които работят за управляващи органи, междинни звена, съвместни технически секретариати, бенефициери на финансиране от ЕС или лица за комуникация по финансиран от ЕС проект. Участниците трябва да са навършили 18 години и могат да изпратят толкова истории, колкото пожелаят. Крайният срок за кандидатстване е  Подробности можете да намерите  тук .", "date": "2019.07.12", "title": "Еврокомисията обяви конкурс за истории за финансирани от ЕС проекти"}
{"url": "https://www.dnevnik.bg/evropa/2019/07/12/3937506_baltiiskite_strani_sa_protiv_plana_na_rusiia_da/", "text": "Естония, Латвия и Литва съобщиха тази седмица, че са извикали руски дипломатически представители в своите външнополитически ведомства, за да изразят протест срещу руския проект за честване на годишнината от началото на окупацията на балтийските държави от Съветския съюз през Втората световна война, предаде \"Франс прес\". Външните министри на трите страни, които днес са членове на ЕС и НАТО, определиха като \"цинични\" и \"провокативни\" плановете на Русия да отбележи годишнината със зари и артилерийски салюти. От своя страна, говорителят на руското министерство на външните работи Мария Захарова заяви вчера, че по този начин \"милиони граждани по целия свят ще честват с Русия годишнината от голямата победа срещу фашизма\". \"Победата на съюзниците срещу нацистите е изключително важна за съдбата на Европа, но краят на Втората световна война не донася свобода на Литва\", каза пред АФП литовският първи дипломат Линас Линкевичус. \"Той довежда до близо 50 години съветска окупация, убийства и депортации\", добави Линкевичус. Латвийският му колега Едгарс Ринкевич нарече руските чествания \"циничен опит за пренаписване на историята\". Съветският съюз превзема балтийските страни през 1940 г. след пакта \"Рибентроп-Молотов\", сключен през 1939 г. между СССР и нацистка Германия. Година по-късно, през юни, са депортирани около 43 хил. балтийски граждани. Тази кампания е спряна, когато Германия се обръща срещу дотогавашния си съюзник и изтласква Червената армия от балтийските страни. От 1944 до 1945 г. Съветският съюз слага край на нацистката окупация, по време на която изчезва почти цялото местно еврейско население, но много бързо Москва обявява депортирането на стотици хиляди хора в Сибир. Съветският терор предизвиква въоръжена съпротива в балтийските страни от 1944 до 1953 г., главно в Литва. Литва, Латвия и Естония си връщат независимостта чак през 1991 г. /БТА", "date": "2019.07.12", "title": "Балтийските страни са против план на Русия да чества годишнината от съветската окупация"}
{"url": "https://www.dnevnik.bg/analizi/2019/07/12/3937238_uchebnicite_pametta_i_istoriiata/", "text": "Поддържаме повече от трудни връзки с миналото и скандалът с учебниците по история за десети клас го доказа. Преди да дам конкретните примери  , може би е редно да се опитам да обясня   е така. Първият проблем е с паметта – колективна, но и индивидуална. К ? Всички ние – не само историците, авторите на учебници или учителите на децата ни. Съответно: как да се съвмести в едно паметта за престъпления, вини и травми от близкото минало, очевидно разбунваща и отваряща рани сред конфликтни групи в обществото, където от десетилетия се води \"война на спомените\"? И още: как фактите, как събитията, случили се преди седемдесет, петдесет, а и тридесет години в България, да влязат в учебника по история и да се навържат в разказ, понятен и за десетокласници? Вторият проблем е не малко ключов:    . Веднага искам да уточня, че изобщо нямам предвид реидеологизация на историята, сходна с писането на учебници по времето на комунизма. В случая следвам методологията на нашия сънародник Цветан Тодоров, който в книгата си \"Памет за злото, изкушения на доброто\" поставя тези проблеми тъкмо с оглед на учебниците. Цветан Тодоров търси онзи модус на писането на миналото (историята е винаги конструкция), така че то да бъде  , а не  , но същевременно – да бъде  . Затова сред много възможни памети за тоталитаризмите, за нацизма и комунизма, той извежда проблема за  , за  , която би трябвало да надделее над личностни или политически пристрастия. Особено препоръчвам тази книга на някои автори на учебници, разпалено отстояващи тези дни тезата, че и те като историци имат право на своите си политически пристрастия. В лично качество, да. Демокрацията им гарантира това право. Но е повече от сигурно, че така те  \"онова време\", така то е част от тях. И съответно, ако използваме една формула на френския историк Марк Феро, те налагат \"мълчание, свързано с принципа на легитимността\". Само че в случая спорим не за дадена статия, монография, за личен или професионален възглед. което трийсет години след 1989 г. вече би трябвало да е придобило чертите на що-годе \"консенсусен разказ\", за да може да влезе в учебниците по история. Спорим за оценки на тоталитарната система, която (пак ще цитирам Цветан Тодоров), \"твърдеше, че защитава Човека, но принасяше в жертва хора\"– \"за нас \"враговете на народа\" не са човешки същества\". За това спорим в момента. Спорим за учебника по история за десети клас. И за това какво биха разбрали от него учениците, за \"капаните на паметта\", които ги дебнат на едно или друго място. За да бъда по-конкретен и да спра с теоретизацията, отварям учебника по история за десети клас на издателство \"Булвест\", чиято \"съвременна част\" разбуни най-много спорове. Първото впечатление е, че в раздела \"България след Втората световна война да 1989 г.\" (с автор проф. Евгения Калинова) методологическата рамка, предложена за периода 1944–1989 г., е общо взето спазена. Описана е тоталитарната държава в България, говори се за масовите репресии и съветизацията на страната, в рубриката \"Речник\" е обяснено какво са лагерите (ТВО) и т.н. И ето че още в първите страници на раздела (с.305) погледът ми попада на рубриката \"Когато фактите говорят\". А там четем следното: \"Още в първите дни след 9 септември 1944 г. започват арести на хора, принадлежали към местните органи на властта, полицията и жандармерията. БРП поощрява репресиите като отмъщение заради убийствата на нейни кадри в предходния период, но ги използва и за разправа с политическите противници\". Смущаващото в случая е, че репресиите в \"кървавата есен на 1944 г.\" се свеждат   до \"хора, принадлежали към местните органи на властта, полицията и жандармерията\". Такива ли обаче са \"фактите\"? А многото избити журналисти и интелектуалци – като Данаил Крапчев или Йордан Бадев? А десетките свещеници и духовници? Те къде остават? В коя графа попада примерно случаят на писателя хуморист Борис Руменов (Борю Зевзека), убит в Радио София от пролетарския поет Станислав Вихров, който впоследствие признава, че го сбъркал с Елин Пелин, когото всъщност искал да ликвидира? Имаме ли тогава съмнения как учениците в десети клас, при така зададената \"фактология\", ще отговорят на зададения по-долу въпрос \"за работа в клас\":  Ясно е как ще отговорят. Ще повторят нещо от рода, че явно е имало някакви отмъщения \"око за око и зъб за зъб\". И ще се кокорят по-сетне, когато в главата за \"Българската култура и новите технологии през втората половина на ХХ век\" (с.336) ни в клин, ни в ръкав съзрат снимката на карикатуриста Райко Алексиев, за когото е отбелязано, че е \"жертва на репресиите през есента на 1944 г.\". Нали, следвайки логиката на изложението, жертви бяха само кметове, областни управители, полицаи и жандармеристи, а пък сега изниква и някакъв си там карикатурист? И забележете, казусът е даден с указанието:    Извинете, но ако учениците трябва сами да търсят фактите (навярно в \"Уикипедия\"), защо е тогава учебникът? И чрез обсъждане в клас ли ще се изясни съдбата на едно от най-острите пера в българската карикатура, превърнат в \"парче месо\" чрез побоища в Дома на слепите от видни дейци на комунистическата власт? Най-скръбното е, че в обяснението си до МОН издателство \"Булвест\" се позовава тъкмо на наличието на снимката на Райко Алексиев и дадената \"задача в клас\", като доказателство, че са били отметнати \"репресиите срещу интелигенцията\". Вярно, по-надолу се говори за забранени пиеси на Валери Петров и Недялко Йорданов, за спрени филми на Бинка Желязкова и Христо Ганев, за унищожаването на \"Люти чушки\" на Радой Ралин и Борис Димовски. Но в споменаването за дарованията, излезли в периода на либерализацията (Константин Павлов, Стефан Цанев), не се обелва нито дума за десетилетния идеологическия тормоз над Константин Павлов, съсипал живота на един от най-големите български поети от втората половина от ХХ в. Да, наистина, цитира се откъс от есе на Георги Марков за превратните отношения власт–интелигенция, но представянето му като \"Личност от епохата\" завършва със смайващата формулировка, че \"умира след покушение, за което и днес има разнопосочни версии\". Обяснението, което ни се дава, е, че това бил \"балансиран подход към фактите\". Всяко нещо трябвало да се покаже с плюсовете и минусите. Добре, така да бъде. Но къде тогава са \"минусите\" в представянето на дейността на Людмила Живкова, за която се пеят единствено дитирамби, че \"отваря българската култура към света\"? Аз поне не откривам такива. Напротив. Следвайки учебния материал, десетокласниците трябва трайно да усвоят \"факта\", че \"людмилието\" (както го наричаше Вера Мутафчиева) е последният златен век на българската култура. Къде, питам пак, са \"минусите\" в \"плюсовете\" в рубриката \"Още за инициативите на Людмила Живкова\"? Откъдето научаваме единствено следното: \"Те (инициативите –  ) целят да изтъкнат древните корени на българската култура и да я популяризират в чужбина. Най-значими са изложбите на тракийски съкровища, български икони, средновековно и съвременно българско изкуство. Живкова има заслуга за създаването на Галерията за чуждестранно изкуство в София, на Националната гимназия за древни езици и култури, за построяване на Националния дворец на културата. По нейна инициатива в България са представени програми за творчеството на Леонардо да Винчи, Николай Рьорих и др. и се провежда Международната детска асамблея \"Знаме на мира\". Следват въпросите за \"работа в клас\":        Оркестърът свири туш и следват аплодисменти. А ние се връщаме в детството си, когато се спускаха средношколски реферати за \"ролята на всестранно развитата личност в развитото социалистическо общество\" и на ролята на др. Живкова в него. При това в съчетание с \"огнените ѝ вихри\" и конските опашки по ренационализацията на \"1300 години България\", подготвила впрочем \"Възродителния процес\". Критичните маркери към съдържанието на този учебник не са никак малко. Ала не мога да пропусна една ехидна бележка на с.316. Става дума за раздела \"България и всестранното сближаване със СССР\", където се казва, че Тодор Живков в края на 1963 г. наистина предлага на Никита Хрушчов \"всестранно сближение и в перспектива сливане на страната (ни) със СССР\". Ала най-отдолу на учениците е сервирано следното обобщение: \"       \". След което \"невинно\" се поставят следните въпроси на учениците:          Извинявайте, но това е Както недопустими са и други \"размивания\" в историческия разказ на прехода, които прави проф. Искра Баева в следващия раздел – \"България след 1989 г.\". Имам предвид оценките, дадени на доста спорни фигури като Андрей Луканов или Жан Виденов. Ала за тях липсват \"разнопосочни версии\". Кой е Андрей Луканов (1938–1996)?                Така ли е, или не е така? Представете си как дете, родено през 2002–2003 г., чете тази биографична справка. Какво ще научи от нея? Че Луканов е политикът, извършил \"българския преход\", създател на политическия плурализъм, когото, непонятно защо, някакви, вероятно вредни, \"профсъюзи\" (?), са накарали да се оттегли, вместо да довърши начертания от него \"плавен преход\", обяснен на друго място. Да е имало някаква \"Луканова зима\" – този първи и незабравим шок на българския преход, белязал първата вълна на миграция от страната? И кой убива Луканов? Да не би той да става жертва на някакъв нещастен случай, или върху него се стоварват силите на конструирания от него \"плавен преход\"? Децата най-вероятно сами ще трябва да търсят в интернет отговорите или пак да питат вкъщи, като едни ще им кажат едно, а други – друго. Ама нали историята е тъкмо това – \"живот в плюсове и минуси\", както бе озаглавил мемоарите си първият и незабравим председател/президент на Републиката Петър Младенов. И така си идваме на думата за \"танковата касета\" – дали е \"най-добре танковете да дойдат\" или \"Станко да дойде\". На с.348 в учебника Петър Младенов е представен сухо като \"Личност на епохата\" – политик и държавник, написал остро писмо срещу Тодор Живков и наследил го на постовете му. Ала на следващата страница имаме \"Още за танковата реплика\":  Кои \"поискват отмяна на чл.1 от Конституцията\", не става ясно. Съвременниците и хората като мен, студенти тогава, които бяхме на площада, знаем. Учениците обаче трябва внимателно да прочетат предната страница, инак контекстът напълно ще им избяга. Но още по-екзотично е обобщението за \"споровете, които продължават и до днес\". Поради което и на учениците се предлага сами да \"допишат историята\", както е във френския \"нов роман\", където в една своя книга нобелистът Клод Симон оставя за целта една бяла страница. Посланието към учениците в десети клас е следното:       Както се казваше в една популярна телевизионна игра – възможностите са \"петдесет на петдесет\". Ала в случая на Жан Виденов тези възможности са дори още по-малко. Кой е Жан Виденов?  Опитал се човекът да направи нещо, когато пред страната стоели \"много предизвикателства\", ама не успял. Попречили му \"повечето политически сили\", които провалили \"по-плавния преход\". Злосторници никога не липсват! Какво, според вас, ще разберат учениците от това описание на управлението на Жан Виденов? За най-големия кошмар в най-новата българска история, за ужаса на хиперинфлацията – 3– 4 000 лв. за долар (в края на 1996–началото на 1997 г.), когато заплатите се свиха до 5-6 долара? За последния и най-крупен фалит на България, предизвикан от икономическата програма на Виденов за \"съживяване на производството\"? И как ще отговорят според вас на въпросите, зададени от авторката на учебника, която по времето на Виденов е член на Висшия съвет на БСП и активно подкрепя описаната от него политика:      Струва ми се, че преди учениците, е редно да се аргументират историците. Вярно е, че в началото на прехода историята набързо бе разделена на \"червена\" и \"синя\", на \"лява\" и \"дясна\". Трийсет години след 1989 г. ми се струва обаче безумно да вкарваме в оборот такива учебници, пък всеки учител (или родител) да избира каква история ще учи детето му.", "date": "2019.07.12", "title": "Учебниците, паметта и историята"}
{"url": "https://www.dnevnik.bg/evropa/2019/07/12/3937507_slujiteli_na_aviokompaniia_iberiia_obiaviha_stachka_na/", "text": "Наземният персонал на испанската авиокомпания \"Иберия\" (Iberia) на летището в Барселона обяви стачка през уикенда 28-29 юли, който е сред най-натоварените през годината, предаде \"Франс прес\". Служителите протестират срещу \"липсата на диалог\" от страна на ръководството на фона на претоварването на персонала от около 2 хил. души, чийто брой според тях е недостатъчен. Те твърдят също така, че се правят значителни нарушения на споразуменията, постигнати миналата година, благодарение на които бе отменена четиридневна стачка. Служителите на \"Иберия Барселона\" (Iberia Barcelona) извършват около 65 процента от дейностите по обслужване на клиенти на летище \"Ел Прат\", според синдикални представители. /БТА", "date": "2019.07.12", "title": "В края на юли ще стачкуват служители на авиокомпания \"Иберия\" в Барселона"}
{"url": "https://www.dnevnik.bg/sport/2019/07/12/3937514_atanas_skatov_e_izkachil_gasherbrum_i/", "text": "Атанас Скатов е изкачил Гашербрум I (8080 м), обяви екипът му във \"Фейсбук\". Българинът е стъпил на върха в ранните часове на деня. Това е вторият осемхилядник за Скатов тази година след  изкачването на Канчендзьонга (8586 м) на 15 май . Той вече има осем от 14-те осемхилядника, като два пъти е бил на Еверест. На 13 май 2018 г.  той стъпи на - Чо Ойю (8188 м) , като това беше и първото му самостоятелно изкачване без използване на допълнителен кислород. В плановете на Скатов се насочват към Гашербрум II (8035 м). \"Изкачването беше трудно в условия на много силен вятър. Аз съм много изморен, тъй като последните пет дни съм спал едва по 1-2 часа на денонощие и съм преодолявал дълги разстояния в условия на разреден въздух. Много се чудех дали да тръгна, след като не съм спал и нямах възможност да се възстановя след аклиматизацията, но реших, че съм дошъл да катеря върхове и тръгнах решително и с вяра в собствените сили нагоре\", казал Скатов по саталитния си телефон. \"Дадох всичко от себе си и отново тествах силата на духа и физическите си сили. Радвам се, че успях\", добавил той. \"Атаката на върха започна на 11.07 в 15.27 ч. българско време и продължи 15 часа, когато в 06.34 ч. на 12.07 се получи съобщение от СПОТ-устройството на Скатов с текст \"На върха съм!\", пише в съобщението на екипа му. Първоначално Скатов планирал да изкачи първо Гашербрум II. След като след три нощувки за аклиматизация в лагер 2 и достигайки до височина от 7000 м в лагер 3 на 5 и 6 юли в базовия лагер е разбрал, че група от около 15 алпинисти са се отправили към лагер 1 за изкачване на Гашербрум I, българинът решил да последва групата и на 9 юли директно от базовия лагер (5050 м) достигнал до лагер 2 (6450 м). На 10 юли при влошено време е стигнал до лагер 3 (7100 м), заради което групата останала една вечер в лагера и след това започнало изкачването към върха. Алпинистът слиза към лагер 1 за почивка. От това дали ще успее да си почине достатъчно и какви ще са метеорологичните условия в следващите дни ще зависи дали ще започне изкачване на Гашербрум II или ще слезе до базовия лагер.", "date": "2019.07.12", "title": "Атанас Скатов е изкачил Гашербрум I"}
{"url": "https://www.dnevnik.bg/sport/2019/07/12/3937504_futbolnoto_purvenstvo_zapochva_s_nov_moral_i_novo_ime/", "text": "С обещание за нов морал, честна игра, както и с нов спонсор започва футболното първенство. \"Ефбет лига\" стартира днес от Враца с мача между местния \"Ботев\"и \"Берое\". Седмицата преди първия кръг беше наситена със знакови събития, резултатите от които е интересно как ще повлияят на първенството. Най-напред имаше  ултиматум от \"ЦСКА-София\"  от към ръководството на БФС заради \"четворен конфликт\" на интереси около Кирил Домусчиев, последваха  срещата, организирана от министър-председателя Бойко Борисов , с ръководителите на трите големи клуба,  обещанието им за честна игра , а след това дойде и представянето на новото име и променения облик на първенството с  договора с \"Ефбет\" - букмейкърът, който е свързван с Васил Божков . Покрай всичко това футболът се завърна с първите мачове на ЦСКА, \"Лудогорец\" и \"Левски\" в евротурнирите. А от днес се завръща и Първа лига с надежди, че все повече ще се говори за играта на терена, а не за игрите извън него. Честна дума \"Договорихме се, дано да е за последен път и да има феърплей. Разбрахме се да не се купуват мачове, да не се купуват съдии, да не се пробиват отбори. Да има пълен феърплей и да победи най-добрият\",  каза Ганчев след срещата при Борисов , на която бяха още главният прокурор Сотир Цацаров и министърът на вътрешните работи Младен Маринов. Въпреки обещанията за честна игра, са  предприети мерки . Борисов обяви, че съдиите ще имат \"таен телефон, за да се види дали някой ги плаши\". Два дни по-късно приключи и сагата с телевизионните права, които се държат от \"Нова броудкастинг груп\". Въпреки нежеланието си  \"ЦСКА-София\" подписа . Черешката дойде с представянето на генералния спонсор \"Ефбет\". Хазартната компания вече спонсорира мнозинството от отборите в първото и второто ниво на футбола. Какво предстои на терена Новите имена във футболния елит тази година са \"Царско село\" и \"Арда\", които са пълни дебютанти. \"Царско село\" спечели директна промоция, като завърши на първо място във Втора лига, докато  \"Арда\"  премина през бараж, на който победи \"Септември\" (София). Фаворит №1 за трофея остава \"Лудогорец\", който неизменно печели титлата в последните осем години. Преди началото на сезона собствениците Кирил и Георги Домусчиеви обявиха, че целта остава девета поредна титла. Обновеният \"Левски\" все още не е завършил селекцията си, докато ЦСКА привлече новите играчи далеч по-рано и вече се обиграва. Червените са считани за основен съперник на \"Лудогорец\", като запазиха ядрото си от играчи и добавиха няколко нови. Въпреки това интригата се очаква да е по-голяма заради набиращия скорост \"Левски\". Първенството остава с 14 отбора, които след изиграване на първия дял отново ще бъдат разделени на шестица, която да се бори за титлата и две групи по четири отбора. Има и промяна във формата, засягаща осемте от долната половина. След изиграването на срещите в двете групи във втората осмица ще се види класирането в двете групи и ще се направи едно общо класиране между отборите на трето и четвърто място и последният тим ще се раздели с елита. До този момент последният след редовния сезон продължаваше участието си и в плейофите заедно с другите отбори от 8-о до 14-о място. Отборите, класирани на първо, второ и трето място в мини-лигата ще сформират нова група, в която ще влязат с 0 точки и голова разлика 0:0, и ще играят на принципа \"всеки срещу всеки\" на разменено гостуване. След приключването на тази група класиралият се на първа позиция ще запази мястото си в елита, класиралият се на второ място ще играе бараж срещу третия във Втора лига, а класиралият се на трета позиция ще играе бараж срещу втория във Втора лига. Победителите добиват правото да играят в Първа лига през сезон 2020-21.", "date": "2019.07.12", "title": "Футболното първенство започва с нов морал и ново име"}
{"url": "https://www.dnevnik.bg/bulgaria/2019/07/12/3937512_edna_ot_kushtite_za_gosti_izpolzvana_za_lichni_nujdi_e/", "text": "След като вчера министърът на земеделието Десислава Танева обяви, че от 295 проверени къщи за гости, изградени с еврофинансиране,  само 15 са се оказали на недобросъвестни собственици  и се използват за лични нужди, а не за бизнес, днес пред Би Ти Ви тя уточни, че една от къщите е свързана с кмета на Велинград. Танева обаче не даде повече подробности за случая. Кмет на Велинград е Костадин Коев от ГЕРБ. Преди месец Калоян Костадинов, който е зам.-изпълнителен директор на ДФ \"Земеделие\", заяви пред \"Нова телевизия\", че близки до Коев са собственици на къща за гости в града, която не се използва по предназначение. Самият кмет отрече обвиненията и уточни, че къщата е собственост на негов приятел. Десислава Танева каза още, че снахата на кмета на община Долна Баня също е замесена в скандала с неправомерно използваните къщи за гости, построени с европари. Очаква се всички те да върнат използваните пари, като първо ще се изчака това да стане доброволно и ако не се случи, започват административни действия. Земеделският министър добави, че  проблемът с африканската чума по свинете  става все по-голям и това изисква по-сериозни мерки. Именно заради това се налага да бъдат убити стотици прасета в Северна България. По думите ѝ заразата се предава много лесно и дори журналистите, които правят репортажи на местата с огнища на чумата, могат да пренесат болестта.", "date": "2019.07.12", "title": "Една от къщите за гости, използвана за лични нужди, е свързана с кмета на Велинград, обяви Танева"}
{"url": "https://www.dnevnik.bg/evropa/2019/07/12/3937509_slovashkiiat_prezident_prizova_vishegradskata_grupa_da/", "text": "Новият президент на Словакия Зузана Чапутова призова вчера Вишеградската група, съставена от четири централноевропейски страни от Европейския съюз, да брани върховенството на закона, за да не гледат на нея като на \"отслабваща ЕС\", предаде \"Ройтерс\", отбелязвайки, че това може да е знак за възможно пропукване в групата, която често действа единно. След среща с унгарския президент Янош Адер,  Чапутова  заяви, че сътрудничеството във Вишеградската група трябва да се основава на общи ценности. Без да посочва имена, Чапутова, която встъпи в длъжност миналия месец, визира Полша и Унгария, които често пъти са в конфликт с ЕС заради опасения, свързани с върховенството на закона. \"Нашата група В4 (Вишеградската група) трябва да представлява такива ценности като върховенството на закона, демокрацията и свободата, и такива основни ценности на сътрудничеството, които са заложени в основополагащия договор на В4, така че на нас да не се гледа като на онези, които отслабват или водят до разпад на ЕС\", каза Чапутова. Унгарският премиер Виктор Орбан и полската управляваща партия \"Право и справедливост\" затегнаха контрола върху съдилищата и съдиите, медиите и учените, както и върху неправителствените организации. Това породи конфликти с Брюксел и безпокойството на правозащитни групи, притеснени, че в Унгария и Полша се нарушават демократичните принципи. Орбан и \"Право и справедливост\" обаче остават популярни в страните си заради твърдата линия към мигрантите. Чапутова заяви вчера, че е убедена, че \"либералната демокрация, която гарантира на всеки еднакви права, е най-ефективното средство за защита на малцинствата\". Тя опроверга твърденията на някои проправителствени унгарски медии, че е агент на родения в Унгария американски милиардер Джордж Сорос. Чапутова нарече тези твърдения \"лъжи\". Правителството на Орбан от години води кампания срещу Сорос, който насърчава либералните каузи чрез благотворителните си организации. След срещата с Чапутова унгарският президент се опита да омаловажи полемиката със словашкия лидер, като каза, че в идните години двете страни могат да имат различия по някои въпроси, но изрази увереност, че това няма да направи сътрудничеството им невъзможно, нито на двустранно ниво, нито на ниво В4. /БТА", "date": "2019.07.12", "title": "Словашкият президент призова Вишеградската група да спазва върховенството на закона"}
{"url": "https://www.dnevnik.bg/na_put/2019/07/12/3937265_koi_sa_osnovnite_prava_koito_turistite_imat_no_ne/", "text": "Неточна информация, настаняване в различно от уговореното място, по-лоши от договорените условия и проблеми с транспорта - това са най-честите типове неуредици, възникващи при организирани от туроператор пътувания. В разгара на туристическия сезон Европейската комисия провежда разяснителна кампания сред потенциалните туристи, а пред българските медии председателят на Асоциацията на активните потребители Богомил Николов разказа за някои слабо познати правила, от които туристите могат да се възползват. До миналата година право да организират туристически пакети имаха само класическите туроператори, но сега нещата изглеждат по-различно, каза Николов. Услугите, които предлагат авиокомпаниите на сайтовете си - например наемането на хотел или кола при резервация на самолетен билет - ги превръщат също в туроператори. По този начин и те създават пакети и са длъжни да носят същите отговорности. Колата под наем е истинско удобство по време на ваканцията, но е добре почиващите да знаят какви са правата им, за да се избегнат двойни плащания или неустойки. Примерът, който Николов даде, е свързан с некоректно отношение от страна на фирмата наемодател. В случай, че автомобилът е заявен предварително, но в момента на пристигане няма наличен такъв или има промяна в часа на отдаване, потребителят има право да вземе кола от друга фирма и след това да поиска от първата да изплати фактурата. Договорите с туристическите агенции биха могли да се развалят, но само при определени условия, като например твърде много промени в предварително уговорения пакет, както и при значително изменение в цената 20 дни преди заминаването. Също потребителят има право да поиска обезщетение за нанесени имуществени и неимуществени вреди. При неизпълнение на определен вид услуга, която е платена предварително, почиващите е добре да поискат съдействие от туроператора, преди да отидат и да изясняват случая сами с управителя на мястото за настаняване, съветва експертът. Когато се появи проблем с настаняването в предварително уговорения хотел, туристическата агенция е длъжна да намери друг от същата или по-висока категория. Експертът призова всички пътуващи, а блоят им през тази година се очаква да нарасне с 5%, да научат правата си, за да могат да реагират правилно в ситуации, които биха провалили почивката им.", "date": "2019.07.12", "title": "Кои са основните права, които туристите имат, но не знаят"}
{"url": "https://www.dnevnik.bg/bulgaria/2019/07/12/3937516_bulgariia_ostana_bez_helikopter-lineika/", "text": "България остана без хеликоптер-линейка. Последната подобна летателна машина е била продадена в чужбина от \"Хели Ер\", като по този начин спасителните операции по въздух в планините стават невъзможни, съобщава  \"Капитал\" . Това е причината застрахователят \"Лев инс\", който ползваше хеликоптера досега, да спре застраховката, предлагаща спасителни операции по въздух в планината. За това се разбира от писмо на компанията до застрахователните брокери и агенти, с което тя ги информира, че прекратява предлагането на застраховката \"Планинска грижа\". Тя струваше 36 лв. годишно, като основата на полицата беше именно \"навременно транспортиране с хеликоптер до медицинско заведение\" при инцидент или заболяване. От 2014 г. година досега с хеликоптера са били проведени над 20 спасителни операции, в които е помогнато на повече от 25 души, като последният случай е от преди месец. Повече четете  тук.", "date": "2019.07.12", "title": "България остана без хеликоптер-линейка"}
{"url": "https://www.dnevnik.bg/evropa/2019/07/12/3937517_sudut_na_es_vze_reshenie_sreshtu_daniia_v_sluchai_sus/", "text": "Дания е сгрешила, като не е позволила на туркиня да се събере със съпруга и децата си в страната, постанови Съдът на Европейския съюз, цитиран от \"Ройтерс\". Случаят, който може да създаде прецедент, представлява сериозно предизвикателство за новото правителство на социалдемократите в Дания, което водеше кампания за ограничаване на притока на мигранти. Досега датското законодателство позволяваше да се отказва събирането на семейства на имигранти, ако властите преценят, че тяхната връзка с друга държава е по-силна, отколкото с Дания. Оказа се обаче, че това законодателство нарушава споразумение между ЕС и Турция, според което държавите членки не могат да ограничават достъпа на турски граждани до работа и семейство, когато те са в страна - членка на блока. \"Подобно ограничаване е необосновано\", се посочва в решението на съда. Двойката е сключила брак в Турция, където е отгледала децата си. След развод през 1998 г. мъжът се е преместил в Дания с децата. Двамата отново са сключили брак през 2009 г. и са кандидатствали за събиране на семейство, но получават отказ от датската имиграционна служба. Двойката е подала жалба срещу правителството във върховния датски съд, който е поискал случаят да бъде разгледан от Съда на ЕС. Според адвоката на двойката на около 8 хил. съпрузи турци е било отказано събиране в Дания между 2003 и 2018 г. Министерството на имиграцията в страната определи казуса като високоприоритетен, защото може да значи случаите на имигранти, на които преди е било отказано да се съберат със семействата си, отново да бъдат разгледани.", "date": "2019.07.12", "title": "Съдът на ЕС взе решение срещу Дания в случай със семейство на турски мигранти"}
{"url": "https://www.dnevnik.bg/politika/2019/07/12/3937529_parlamenut_ne_zasedava_ne_se_subra_kvorum_ot_tri_opita/", "text": "След три неуспешни опита за регистрация на депутатите парламентът няма да заседава днес заради липса на кворум. При третия опит в залата се регистрираха 120 народни представители при необходими 121. Депутатите от БСП и ДПС бяха в залата, но не се регистрираха.  БСП са били убедени да не се регистрират от заместник-председателя на групата на ДПС Йордан Цонев, който лично е дошъл в стаята на депутатите от левицата преди заседанието, твърдят източници на \"Дневник\". Причината е, че днес трябваше да се приеме на първо четене промени в Изборния кодекс. Те предвиждат отмяна на машинното гласуване на местни и парламентарни избори, с което БСП и ДПС не са съгласни. Председателят на парламента Цвета Караянчева обяви, че свиква извънредно заседание във вторник от 14.00 ч. В кулоарите на парламента тя обясни, че дневният ред на заседанието ще бъде същият като днес - промените в Изборния кодекс. Предполагам, че на опозицията й трябва време да си почине, но остават три седмици - моля всички да се мобилизират и да бъдат на работа, каза още Караянчева. В отговор на въпрос на \"Дневник\" лидерът на БСП Корнелия Нинова отрече, че е имало среща с ДПС за бойкот на парламентарното заседание. Решението си социалистите взели самостоятелно, тъй като искали да има машинно гласуване и позицията им била твърда. От думите на Нинова се разбра, че депутатите от БСП ще се регистрират за други законопроекти, но не и за промяна на Изборния кодекс. \"Машинното гласуване гарантира честен вот. Щом искат да се махне, значи готвят се манипулации на изборите\", каза още Нинова. Надявам се, че колегите ще осъзнаят, че е по-добре да се борим са аргументи в дебата, вместо с подли номера, заяви председателят на групата на ГЕРБ в парламента Даниела Дариткова. Тя е убедена, че управляващите ще се справят следващата седмица с откриването на кворума. \"Нямат въображение, да измислят нещо ново\", каза Дариткова за кворумните игри на ДПС и БСП. Ще мине отмяната на машинното гласуване, не препоръчвам на така наречената опозиция да влиза в същата спирала на падението, в която бяха влезли предните няколко месеца, каза лидерът на НФСБ Валери Симеонов. Според него този законопроект имал \"естествен кворум\" и ще бъде приет. Той припомни, че от самото начало НФСБ са заявили категорична позиция против машинно гласуване, тъй като \"е най-елементарната форма за манипулиране на избори. Колкото по-рано го разбере обществото, толкова по-добре\". Симеонов с закани, че на \"така наречената\" опозиция този път няма да и се размине, Според него \"всеки си прави своите задкулисни договорки и театрално играе контра на разумните предложения\".  От ДПС не са коментирали темата. Днес ще заседава ръководството на партията, след което се очаква изявление. В момента списъчният състав на парламента е 239, тъй като Снежана Дукова от ГЕРБ почина миналата седмица и мястото ѝ все още не е попълнено. Новият депутат от ГЕРБ ще положи клетва в сряда. ЦИК обяви, че това ще е заместник-министърът на вътрешните работи Красимир Ципов, но той още не е приел.  Председателят на парламента Цвета Караянчева каза на депутатите, преди да ги разпусне, че днес е трябвало да бъдат отбелязани 28 години от приемането на конституцията  от Седмото Велико народно събрание. \"Обидно е, че днес, когато честваме 28 години от приемането на новата Конституция от Седмото Велико Народно събрание се случва този срамен акт\", коментира Караянчева по-късно в кулоарите.", "date": "2019.07.12", "title": "Опозицията провали кворума заради машинното гласуване, Караянчева свика извънредно заседание"}
{"url": "https://www.dnevnik.bg/evropa/2019/07/12/3937530_centristite_v_evroparlamenta_obiaviha_usloviia_v/", "text": "Либералната центристка група в Европейския парламент \"Обнови Европа\" изложи писмено условията, в замяна на които ще подкрепи Урсула фон дер Лайен за председател на Европейската комисия при гласуването следващата седмица, предаде \"Политико\". Писмото е подписано от лидера на групата Дачиан Чолош и е от четвъртък. Ден преди това  Фон дер Лайен се срещна  с политическите групи в опит да спечели подкрепата им за гласуването на кандидатурата й във вторник. От писмото става ясно, че спечелването на гласовете на \"Обнови Европа\" няма да е лесно. Групата иска твърд ангажимент, че Маргрете Вестагер, нейният кандидат за председател на ЕК и настоящ еврокомисар за конкуренцията, ще бъде зам.-председател в следващата комисия, равнопоставена на социалдемократа Франс Тимерманс, \"със силна политическа отговорност, с власт за взимане на решения и със стабилно портфолио\". \"Обнови Европа\" иска Фон дер Лайен да се ангажира със създаването на европейски механизъм за върховенството на закона за всички страни от ЕС, който да включва и режим за санкции при нарушаване на принципите на блока. За климата групата настоява, че ЕС трябва да намали емисиите си с 55% до 2030 г. в сравнение с нивата от 1990 г. Сегашната цел е намаление с 40%. Досега Фон дер Лайен е обещавала намаление с 50%. Това е повече от целта, с която нейната група, Европейска народна партия, се е съгласила. \"Обнови Европа\" настоява новите споразумения за свободна търговия да включват задължителни клаузи за стандарти за климата и околната среда, икономически и социални цели. Фон дер Лайен засега има подкрепата на дясноцентристката ЕНП, която контролира 182 от местата в Европарламента, но за да бъде утвърдена, са й необходими 376 гласа.  Зелените и Европейска обединена левица заявиха , че ще отхвърлят кандидатурата й, която  изненадващо бе издигната  миналата седмица от лидерите на ЕС след рекордно дълги разговори.", "date": "2019.07.12", "title": "Центристите в Европарламента обявиха условия в замяна на подкрепа за Фон дер Лайен"}
{"url": "https://www.dnevnik.bg/sport/2019/07/12/3937505_hjustun_rokets_subra_hardun_i_rusel_uestbruk/", "text": "С двама носители на титлата \"Най-полезен играч в лигата\" (MVP) \"Хюстън рокетс\" ще се опита да спечели титлата в Националната баскетболна асоциация (НБА). \"Ракетите\" разтърсиха пазара, след като привлякоха плеймейкъра на \"Оклахома сити тъндър\" Ръсел Уестбрук. Гардът, който беше MVP през 2017 г., беше разменен за Крис Пол, който отива в посока Оклахома. Уестбрук (30 г.) се събира с бившия си съотборник от \"гръмотевиците\" Джеймс Хардън, който вече няколко години е лидер на \"ракетите\". Със сделката от \"Рокетс\" опитват да отговорят на другите конкуренти в Западната конференция - \"Лос Анджелис лейкърс\" и \"Лос Анджелис клипърс\". \"Езерняците\"  привлякоха Антъни Дейвис  и Демаркъс Къзинс, които заедно с Леброн Джеймс ще се опитат да върнат титлата в Ел Ей. Другият тим от града -  \"Клипърс\", привлече Кауай Ленърд , който изведе \"Торонто раптърс\" до историческа първа титла. Освен най-добрия играч от финалите \"ножиците\" взеха и Пол Джордж, който досега играеше в \"Оклахома\" заедно с Уестбрук. \"Развълнувани сме от факта, че привличаме Уестбрук. Той е играч, който ще направи отбора ни още по-добър. Не е приятно да губим Крис Пол, който е важна фигура, но понякога трябва да се взимат такива решения в търсене на максималното\", каза собственикът на \"ракетите\" Тилман Ферита.", "date": "2019.07.12", "title": "\"Хюстън рокетс\" събра Хардън и Ръсел Уестбрук"}
{"url": "https://www.dnevnik.bg/evropa/2019/07/11/3937125_niakogashnata_izgriavashta_zvezda_na_frenskite/", "text": "Тя се зарече, че ще стои далеч от политиката, и дори спря да се нарича със знаковото за френската крайна десница име - Льо Пен. Марион Марешал, бивша френска депутатка звезда, която още няма навършени 30 години, обаче започна да се завръща на пръсти на политическата сцена и вече създава проблеми. Много хора я смятат за потенциален партиен лидер. Дискретните срещи на 29-годишната Марешал през последните дни с цел да прокара мостове към враговете от консервативния лагер, които след съкрушителното им поражение на европейските избори са в тежко състояние, обаче разместват още повече пластовете при традиционната десница. Това навлизане в една забранена територия на жената, която някога гласовете на избирателите определиха за най-популярния политик в крайнодясната партия Национален сбор (бившия Национален фронт), ръководен от леля й Марин льо Пен, породиха също въпроси за политическите намерения на Марешал. И дали не се задава нова война в клана Льо Пен. Марешал е любимката на своя дядо Жан-Мари льо Пен, чиято личност предизвиква доста спорове. Той е съосновател на Националния фронт, но беше изгонен от дъщеря си Марин заради нееднократни антисемитски изказвания, за които бе осъден. Марешал е по-консервативна от леля си. На голям форум на американските консерватори миналата година тя заклейми ЕС и заяви, че Франция се превръща в \"малката племенница на исляма\". За разочарование на Жан-Мари преди две години Марион излезе от политиката, отказвайки се да се бори за нов мандат като народен представител от Националния сбор, за да основе частна школа в Лион, смятана за център за подготовка на крайнодесни лидери. Марешал отхвърли тиражираната информация, че се опитва да заобиколи леля си Марин и по този начин да се върне в политиката. Въпреки всичко шумът, който се вдигна, след като се разбра за останалите извън светлината на прожекторите нейни срещи, които са били поне две, изважда на преден план потенциалната водеща роля, която може да заиграе Марион в средите на френската крайна десница. Вечеря в края на юни между Марешал и над десетина представители и депутати от \"Републиканците\" предизвика бурни реакции в лагера на консервативната партия. В основното консервативно течение отдавна са изключително предпазливи за връзките с френската крайна десница, но срещата говори за това, че някои консерватори може да смятат, че единственият начин да оцелеят политически е, като обединят силите си с хора като Марешал. Председателят на френския Сенат Жерар Ларше, който е от \"Републиканците\", каза, че участниците в срещата, която се състояла в парижки ресторант, са постъпили в разрез с партийните ценности. \"Винаги съм казвал, че между нас и Националния сбор има защитна стена\", заяви той в интервю за телевизия Ел Се И. \"Без значение дали това се харесва на някого или не, тази (вечеря) е нарушение (на правилата)\", отбеляза Ларше. Участвалите в нея рискуват да бъдат изключени от партията, посочи председателят на Сената, давайки ясно да се разбере, че за него те вече са се \"поставили извън ценностите на нашата политическа формация\". Междувременно влиятелната лобистка организация на френския бизнес \"Медеф\" покани Марешал на ежегодния си летен форум, за да говори за възхода на популизма - впоследствие обаче \"Медеф\" отмени целия панел на форума, понеже идеята ужаси много хора. На изборите за Европейски парламент Националният сбор стана първа политическа сила във Франция. Партията постигна по-добър резултат от центристите на президента Еманюел Макрон и се надява да запази този импулс преди общинските избори догодина. В телевизионно интервю в началото на юни Марешал заяви, че иска да създаде \"голяма коалиция на дясното, но подчерта, че намеренията й са лишени от лични амбиции. Тя каза и някои остри думи по адрес на Националния сбор, например, че тази партия е \"изключително важна за политическия живот, но, за съжаление, не е достатъчна\". За защитата на нацията и противодействието на прогресистите на Макрон са необходими \"други гласове от други движения и течения\", които да създадат коалиции. Марешал е смятана за потенциален кандидат на президентските избори през 2022 г. или по-нататък, което от време на време поражда напрежение между нея и леля й. На изборите през 2017 г. тя беше категорично победена от Макрон, след като стигна до балотаж. Бившият стратег в Белия дом Стив Банън изказа похвали към Марешал, наричайки я изгряваща звезда, и то докато той беше на една трибуна с Марин льо Пен на важен конгрес на Националния сбор. Дори и Марин льо Пен да се безпокои, че племенницата й подготвя сцената за завръщането си в политиката, нито тя, нито нейният лагер го показват. Льо Пен учтиво игнорира инициативите на племенницата си. \"Щом като Марион иска да гради мостове с хора от традиционната десница, които са по-близко до нас, отколкото до Еманюел Макрон, толкова по-добре\", каза тя в интервю за телевизия Бе Еф Ем след изказванията на племенницата си. Що се отнася до изразеното от Марешал \"съжаление\" за недостатъците на Националния сбор, Льо Пен прояви дипломатичност. \"Когато човек е млад, не трябва да бъде песимист\", каза тя. /БТА", "date": "2019.07.12", "title": "Някогашната \"изгряваща звезда\" на френските крайнодесни си играе с огъня"}
{"url": "https://www.dnevnik.bg/biznes/2019/07/12/3937540_borisov_ochakva_kitaiski_investicii_v_zelenata/", "text": "Премиерът Бойко Борисов обяви, че очаква китайски компании да инвестират в България в създаване на предприятия със съвременни технологии, както и в производство на иновативни продукти, насърчаващи растежа на \"зелената\" икономика. Изказването му дойде по време на срещата му с Ли Хунджон, който е член на Политбюро на 19-ия ЦК на Китайската комунистическа партия и е с ранг на вицепремиер на страната. По думите на Борисов България предлага изключителни възможности за инвестиции. Освен това той изтъкна, че разчита на по-нататъшна подкрепа от Китай за увеличаване на пътуванията на китайски туристи в България, както и за засилването на обмена в образованието, културата и науката. Хунджон е начело на делегация, която е на посещение в България. В разговора с българския премиер участие взеха също извънредният и пълномощен посланик на Китай в България Дун Сяодзюн и представители на ръководни органи от китайския град Тиендзин.", "date": "2019.07.12", "title": "Борисов очаква китайски инвестиции в \"зелената\" икономика на България"}
{"url": "https://www.dnevnik.bg/bulgaria/2019/07/12/3937549_kratki_novini_muj_e_razdal_krediti_na_240_dushi_za_6/", "text": "Евродепутатът Емил Радев не би приел номинация за главен прокурор Евродепутатът Емил Радев от ГЕРБ/ЕНП обяви днес пред БНР, че няма да приеме номинация за главен прокурор, ако такава се появи. \"Аз ясно съм заявил, че ще работя в Европейския парламент. Винаги моите приоритети са били свързани с работата ми в ЕП и защита на интересите на България там\", допълни той. Радев изрази надежда, че следващия ЕП ще даде нов тласък на процедурата за избор на европейски прокурор. Чужденецът, прегазил дете в Морската градина на Варна, е пуснат под гаранция Варненският апелативен съд определи 10 000 лева парична гаранция на румънеца, причинил по непредпазливост на паркинг в Морската градина на Варна смъртта на 5-годишно дете, предаде БНР. Втората съдебна инстанция отмени определението на Окръжния съд в града, с което на румънския гражданин бе определена първоначалната мярка \"задържане под стража\". Определението на съда е окончателно и не подлежи на обжалване. Мъж е раздал кредити на 240 души за 6 млн. лева Окръжната прокуратура в Пловдив привлече като обвиняем 48-годишен мъж, че без съответното разрешение е отпуснал кредити на частни лица на обща стойност 6 млн. лева. Парите са дадени общо на 240 души срещу уговорена лихва. По този начин мъжът е спечелил 1 млн. лева, уточняват от прокуратурата. С тези пари той е купил недвижимо имущество в Пловдив и София, както и движимо имущество. Мъжът е задържан за срок от 72 часа. Жителите на Мелник и Арбанаси няма да могат да избират кметове Жителите на най-малкия град в България – Мелник, както и тези на великотърновското село Арбанаси няма да могат да избират кметове на местните избори през октомври. Причината е, че пряк избор за кмет на кметства ще има в населени места с над 350 жители, а не както на предишните местни избори, когато кметове са избирали селата с над 150 жители. Същата съдба ще имат още около 3000 малки населени места.", "date": "2019.07.12", "title": "Кратки новини: Чужденецът, прегазил дете в Морската градина на Варна, е пуснат под гаранция"}
{"url": "https://www.dnevnik.bg/biznes/2019/07/12/3937569_dve_treti_ot_iznosa_na_bulgariia_v_es_e_za_6_strani/", "text": "През първите четири месеца на годината износът на стоки от България за страни от Европейския съюз нараства със 7.3% в сравнение със същия период на предходната година и е за 12.7 млрд. лв. Основни търговски партньори на България са Германия, Румъния, Италия, Гърция, Франция и Белгия, които формират 67.3% от износа за държавите - членки на ЕС, показват данните на Националния статистически институт (НСИ). През април 2019 г. износът за ЕС нараства с 8.4% спрямо същия месец на предходната година и е в размер на 3.1 млрд. лева. Най-голям ръст в сравнение със същия период на предходната година е отбелязан в секторите \"Минерални горива, масла и подобни продукти\" (111.1%). Най-голям спад се наблюдава в сектор \"Мазнини, масла и восъци от животински и растителен произход\" (14.9%). Вносът на България от ЕС през първите четири месеца на 2019 г. се увеличава с 2.3% спрямо същия период на предходната година и достига 13.3 млрд. лв. Най-голям е стойностният обем на стоките, внесени от Германия, Италия, Румъния, Гърция и Испания. През април 2019 г. вносът на България от държавите от ЕС се увеличава с 8.4% спрямо същия месец на предходната година и е в размер на 3.4 млрд. лева. При вноса най-голямо увеличение спрямо същия период на предходната година е отчетено в секторите \"Безалкохолни и алкохолни напитки и тютюн\" (44.6%). Най-голямо намаление се наблюдава в сектор \"Необработени (сурови) материали, негодни за консумация (изкл. горивата)\" (27.4%). Външнотърговското салдо на България със страни от ЕС през периода януари - април 2019 г. е отрицателно и е 548.5 млн. лв. През първите пет месеца на 2019 г. износът на стоки от България за трети страни нараства с 14.4% в сравнение със същия период на предходната година и е на стойност 7.4 млрд. лева. Основни търговски партньори на България са Турция, Китай, Сърбия, САЩ, Русия и Република Северна Македония, които формират 50.9% от износа за трети страни. През май 2019 г. износът на стоки от България за трети страни нараства с 13% спрямо същия месец на предходната година и е в размер на 1.4 млрд. лева. Най-голям ръст в сравнение със същия период на предходната година е отбелязан в секторите \"Минерални горива, масла и подобни продукти\" (58.2%) и \"Мазнини, масла и восъци от животински и растителен произход\" (31.8%). Най-голям спад се наблюдава в сектор \"Артикули, класифицирани главно според вида на материала\" (10%). Вносът на стоки в България от трети страни през периода януари - май 2019 г. се увеличава с 5.6% в сравнение със същия период на 2018 г. и е на стойност 8.9 млрд. лева. Най-голям е обемът на стоките, внесени от Русия, Турция, Китай и Сърбия. През май 2019 г. вносът на стоки в България от трети страни намалява със 7.3% спрямо същия месец на предходната година и е в размер на 1.6 млрд. лeвa. Външнотърговското салдо с трети страни през този период е отрицателно и е в размер на 1.6 млрд. лева.", "date": "2019.07.12", "title": "Две трети от износа на България в ЕС е за 6 страни"}
{"url": "https://www.dnevnik.bg/bulgaria/2019/07/12/3937572_prozrachnost_bez_granici_e_protiv_otmianata_na/", "text": "Трудно защитима е позицията за отказ от машинното гласуване с аргументи от техническо и организационно естество в контекста на еволюцията на технологиите и актуалната динамика на съвременното общество. Това се казва в позиция на \"Прозрачност без граници\" по повод предложението на управляващите за отмяна на машинното гласуване за местни и парламентарни избори. \"Няма как да говорим за електронно правителство, за документооборот без ползване на хартия и за други технологични възможности, предоставени от дигиталната епоха, и същевременно да се придържаме единствено към гласоподаването с хартиената бюлетина в избирателните секции по местоживеене\", се посочва в позицията. От \"Прозрачност без граници\" посочват, че машинното гласуване е един от начините за нарастващо използване на новите технологии при гласоподаването. Асоциацията апелира за максимално широки граници за упражняване на глас, в т.ч. с всички възможни технологични и организационни инструменти, за да се съхрани демокрацията. \"В България парламентът и управляващите партии са ангажирани в последователни действия и кампании за орязване, ограничаване и отмяна на тези алтернативни форми на гласоподаване. Причините за това не могат да бъдат просто финансови или организационни. Зад техническите аргументи отчетливо прозират политически интереси, свързани с ограничаване възможността за свободно и суверенно гласоподаване на многообразни групи от граждани, които желаят да упражнят своето избирателно право и гражданска отговорност – независимо от местопребиваването си – но срещат нарастващи ограничения за упражняване на това свое право\", се посочва в позицията.", "date": "2019.07.12", "title": "\"Прозрачност без граници\" е против отмяната на машинното гласуване"}
{"url": "https://www.dnevnik.bg/razvlechenie/2019/07/12/3928504_liz_rait_pevica_promianata_v_misleneto_stava_s/", "text": "Разговорът ни по \"Скайп\" започва като всеки друг. Само че без картина, а само със звук. Гласът й веднага грабва вниманието. Мек, дълбок, кадифен, плътен, благ... От онези, които остават да вибрират дълго след последната разменена реплика. Веднага разбирам защо в \"Ню Йорк таймс\" го описват като \"гладък, тъмен алт, притежаващ качества, които може да бъдат асоциирани с отлежал в бъчви бърбън или гладка и мека като масло кожа\". Лиз Райт отдавна се е наложила като един от най-впечатляващите и популярни джаз и госпъл гласове на своето поколение. Има шест самостоятелни албума зад гърба си - от дебютния Verve през 2003 г. до последния Grace през 2017 г. всеки се приема възторжено от критиката и винаги намира място в секцията с музикални ревюта на \"Ню Йорк таймс\". Цялата тази красота, която носи музиката й, публиката в Пловдив ще може да види и чуе на 16 юли, когато тя ще представи проекта Jazz Symphony и ще излезе на сцената на Античния театър заедно с оркестъра на Опера Пловдив. Разговаряме за темите, които я вълнуват и вдъхновяват напоследък, на какво те учи пеенето в църковен хор, да си дъщерята на пастора и музикален ръководител на църквата в малко градче в щата Джорджия, как се оставя следа в джаза днес, може ли изкуството да преобръща мисленето на хората и а какво се надява да попадне тя по време на престоя си в Пловдив. - В Бруклин, на път да се срещна с приятели, за да пишем заедно музика. Понякога излизам от града с тази цел, защото трябва да се откъсна от растенията и животните, за които се грижа - те постоянно ме разсейват. Този път ще отседна в хотел в Бруклин, имам среща с приятели, с които смятам да пиша малко по-късно. Просто отивам някъде, където наистина мога да се фокусирам. На места, които познавам и където имам възможност да слушам различни неща, да проуча и да помълча.  - Преди две години с партньора ми отворихме кафене. Предлагахме стаж на гимназисти, които искат да се научат да готвят. Те станаха част от живота ми. Имах ежедневна сутрешна рутина, сервирайки кафе на съседите си. Това ме кара да се чувствам наистина добре. Зарежда ме с енергия. Така, когато съм на път, знам, че съм свързана с живот, в който мога да си върна обратно тази енергия. Това беше много приятно преживяване за мен. Беше си и голямо приключение. Притеснявах се, докато се науча как да давам нещо с ръцете си без никакво пеене. Без хората да знаят коя съм и да се опитвам да бъда наистина много добра в нещо с различен глас. Беше предизвикателство, но ми достави удоволствие да правя всичко с много любов, както и да разбера какъв вид любов ме изпълва и ме прави способна. В момента това ме вдъхновява. А и по принцип, дори преди да направя последния си запис, винаги съм се опитвала да разбера къде е мястото ми в музиката, къде се чувствам удобно и способна да поема риск. Търся усещането за сигурност и за любов. - В църквата научих как да давам душата си и в същото време да споделям това с други хора. Често в изкуството избираш или едното, или другото. В църквата обаче трябва да откриеш начин да го правиш едновременно. Как да се молиш чрез музиката и да бъдеш искрено докоснат от нея и в същото време да споделяш това в едно общо пространство. И двете усилия трябва да са искрени и всъщност да са едно и също усилие. Църквата е велика среда, поне църквата, в която аз израснах. От нея се научих да имам доверие в себе си, че ако съм успяла да докосна собствената си душа, докосвам и тези на хората. Упражняваш се как да имаш надмощие над самия себе си и как да надскачаш притеснението, да си отвъд съзнанието за себе си или желанието да си перфектен. Нещо като да пуснеш сърцето си да се разбие и да го оставиш отворено.  - Възможно е. Чувала съм, че понякога се получава. Знам със сигурност, че от време на време се случва с мен. Работата с музикантите наистина ме вълнува. За мен те са артисти като личности. Винаги ми е интересно какво имат да ми кажат за моята музика. Обичам да чувам как си общуват. Обичам да знам за живота им. Много често наистина се опитвам да се контролирам, защото понякога се трогвам или вълнувам твърде много. Но не мога просто да се разплача. Това не е забавление. Това е истинска интимност. Като истински вик към Вселената за това кои сме и къде се намираме. Мисля, че тази наситеност от искреност е много красива. Предполагам, че има и развлекателен елемент, но не това е целта. Различно е. Мисля си, че някои аспекти на религиозното преживяване си остават. Но аз съм и много земен, много обикновен човек. Опитвам се да се вглеждам в природата, когато се опитвам да се справя с духовни или емоционални въпроси. И все пак смятам, че влиянието на църквата винаги ще бъде някъде там и хората ще я усещат, без дори да я споменавам. Това е същата причина, поради която обичат блуса. Тези два вида музика са дълбоко свързани един с друг. Това е начинът, по който звучат човекът и неговите чувства. Дори извън контекста или връзката с религията. За мен това е отражение на личното ми наследство, културния ми опит и израстване. Аз продължавам да се чувствам емоционално и духовно оформена от тези песни и искреността на това оформяне докосва хората. Госпълът е красив. Такъв е и блусът. И двата вида музика притежават онази красота, при която не са ти нужни много думи. Правят се много повторения на няколко фрази с цел да изразиш дълбочината на онова, което продължаваш да казваш. В същото време се сливаш, потапяш се в него. Както когато забъркваш нещо в кухнята, то започва да се смесва, да се разтваря. Ние се разтваряме в блуса, в госпъла. Това е човешко преживяване. Независимо дали е ново, мисля, че е достъпно за всекиго. Ако му се наслаждаваш, светът откликва на това. Мисля, че съвсем съзнателно съм по-малко организирана спрямо идеите си какво е духовното, какво е истинско, какво е красиво, какво е любовта. Всичко тези връзки за мен са по-скоро природа. Не са в хаос, а са произволни. Зависят от момента и се определят от моите преживявания. Не си падам толкова по доктрини и идеали, а по-скоро се опитвам да разпознавам кое е духовно, кое е добро, което е истина. Това ме направи много по-състрадателен човек, много по-смела и смирена. Вероятно това ми помогна да пея пред всеки. Не се и опитвам да нямам фокус, а по-скоро бих искала да живея на място под всички тези разделения и категории. Иска ми се да пея оттам. Иска ми се те да са в музиката ми. Иска ми се емоционално да достигам до там с всяка една публика. Вълнува ме тази откритост. Не знам къде ще ме отведе, но винаги съм била благодарна за възможността да съм открита и малко по-малко организирана, по-малко да държа контрол над нещата и повече да присъствам.  Дарба е да умееш да изненадваш хората. Една от причините да мога да изненадвам хората е, че от чернокожа южнячка като мен и от моя глас като инструмент хората очакват определени неща, но не очакват други. Онова, което аз правя, е, че поемам риска да бъда себе си и използвам целия капацитет на гласа си. Не представям само онова, което се очаква от мен, но и от онова, което мисля и чувствам. Хората понякога не могат да го усетят, защото то се смесва в цялото. Смятам, че съм благословена съм бъда себе си. Да мога да използвам гласа си. Изкуството е единственото място в развлекателния бизнес, където можем да разкрием пълната си човешка същност и да бъдем приети като интелектуалци, като майстори, мислители, като създатели и хора с влияние. Красиво е, защото хората се вълнуват да разберат какво правят и какво си причиняват, какво мисли другия. От друга страна, вече не ги интересува чак толкова, колкото преди. Не знам как иначе да отговоря, освен че съм щастлива, че мога навън да живея по начина, по който живея отвътре. Мисля, че има известно напрежение, защото в него има повратни точки и икони, които представят как би трябвало да звучи той. Има известни периоди и личности, които са определящи за даден момент от времето и за мястото, на което се намират. Джазът е толкова философия, колкото е и жанр в музиката. Това включва да си много открит и да говориш за това кой си. Затова се изисква много смелост, за да промениш това звучене. Иска се смелост и смислено да надградиш онова, което вече е създадено. Смятам обаче, че е страхотно да се изучават традициите. Точно както слушайки родителите си, се научаваме да говорим. Важна част от джаза е и да използваш езика, на който умееш да се изразяваш. Гордея със съвременниците си и онова, което правят, за да присъстват в тази музика, както и че я поддържат жива. Ако повтаряме само джаз звученето от 30-те, 40-те, 50-те или 60-те, то той ще умре. Като да носиш дрехите на мъртвец. Затова много се вълнувам как хората около мен наистина успяват да превърнат джаза в част от съвременността. По принцип се опитвам да избягвам политиката, тъй като хората се обръщат към музиката, очаквайки нещо по-дълбоко от политика. А музиката е по-сложен език. Tя има по-силна енергия, отколкото има говоренето за политика. Това е зона, в която много тежки неща могат да олекнат. Като да сложиш бик във водата, който не можеш да вдигнеш, когато е извън водата. Изкуството и музиката са възможност да погледнем, да говорим и да усетим неща, които може да са много по-трудни, погледнати отвън. Но при мен хората идват, защото ми се доверяват, че няма да им създам проблеми и няма да им причиня болка. Уважавам това доверие. Не съм там, за да променя онова, в което вярват. Това е тяхна отговорност. Аз съм там, за да им покажа пълнотата на живота в 90 минути. Онова, което те ще сторят с това, е техен избор, тяхна отговорност. Винаги искам да уважавам хората по този начин. Бих казала да, но бих казала и че красотата на изкуството е не само в предизвикването на процеси, но и в разказването на истории. Истината е, че не можеш да накараш хората да променят позицията си, докато ти самият не можеш да изразиш своята собствена позиция и докато не пробудиш в тях познато чувство. За да промениш действително мнението на хората, е наистина важно да ги прекараш през история, която им позволява да се припознаят. В противен случай хората и от двете страни ще говорят на висок глас, без да направят опит да се разберат взаимно. Затова мисля, че е красиво критичното мислене. Когато обаче то се записва и споделя, трябва да е наистина искрено. Разбира се, ценя революционерите, ценя хората, които протестират. Безкрайно съм благодарна на онези, които са пожертвали нещо, за да имам аз днес определени свободи. Но също така съм благодарна и на хората, намерили начини да разкажат историята си, пробуждайки по този начин любопитство и съчувствие у другите. И двата начина на въздействие са много ефективни. Аз по-скоро се опитвам да правя второто.  Аз съм много дълбоко емоционално свързана с хоровата музика. Когато преди излизах с един пианист, той ми пусна запис на български младежки хор. Беше нещо като симфония. Не бях чувала такава музика през живота си. Следвала съм хорово пеене и съм изучавала доста неща, но все още не съм чувала нищо подобно на това. Това, че в България има такива традиции в хоровото пеене, ме кара да се вълнувам още повече, защото показва, че публиката там има различен начин, по който слуша музиката. Със сигурност ще се опитам да чуя местна музика и определено, определено искам да разбера повече за храната, защото освен певица съм и страстен готвач. ", "date": "2019.07.12", "title": "Лиз Райт, певица: Промяната в мисленето става с революции, но и с разказването на истории"}
{"url": "https://www.dnevnik.bg/skorost/2019/07/12/3937583_chast_ot_magistrala_hemus_shte_bude_zatvoren_za_chas/", "text": "Утре вечер част от магистрала \"Хемус\" ще бъде затворена в двете посоки, за да се монтира рамка за тол-системата, съобщиха от Агенция \"Пътна инфраструктура\" (АПИ). Ограничението влиза в сила от 23 ч. на 13 юли и ще е в участъка между 49-и и 53-и км. По време на ограничението трафикът ще се пренасочва от пътен възел \"Ботевград\" по обходния път на Ботевград и път I-3 към с. Трудовец - с. Разлив - пътен възел \"Правец\" - АМ \"Хемус\" и обратно. Необходимо е шофьорите да карат внимателно, със съобразена скорост и да спазват стриктно пътната сигнализация, подчертават от АПИ.", "date": "2019.07.12", "title": "Част от магистрала \"Хемус\" ще бъде затворена за час заради тол-системата"}
{"url": "https://www.dnevnik.bg/kultura/2019/07/12/3932940_otkus_ot_jeliazna_hvatka_na_charls_portis/", "text": "Към странния дует се присъединява и тексаски рейнджър на име Лабийф, който има собствени причини да търси Чейни. По всичко личи, че по тези земи не ги очаква нищо добро, но малко прегради могат да устоят пред добрите стари закони на отмъщението в Дивия запад.  Двамата залагаха пари на изхода от играта и Петела не печелеше. Продължих да го подканвам, но той само ми казваше \"Още една игра и тръгваме\", и аз скоро заспах с глава на масата. По-късно вечерта той ме разтърси, за да ме събуди.  – Събуди се – повтаряше той. – Събуди се, сестричке.  – Какво има? – попитах аз.  Беше пиян и си играеше с револвера на татко. Посочи ми нещо на пода до завесата, която разделяше стаята от магазина. Погледнах и видях един голям сив плъх. Седеше свит на пода, с отпусната зад себе си опашка, и ядеше зърното, което се беше изсипало през дупката в един чувал. Стреснах се, но Петела затисна устата ми с ръката си, която миришеше на тютюн, стисна ме за бузите и ме задържа на мястото ми.  – Не мърдай – каза той.  Огледах се за Ли и предположих, че сигурно е отишъл да си легне. Петела каза:  – Ще пробвам по новия начин. Гледай сега.  Той се приведе напред и тихо заговори на плъха, като му каза:  – Разполагам със съдебна заповед, според която незабавно трябва да спреш да ядеш зърното на господин Чен Ли. Съдебна заповед за плъх. По закона за плъховете.  Той ме погледна и попита:  – Спря ли вече?  Не отговорих. Никога не съм си губила времето да насърчавам пияници и фукльовци.  – Според мен не е спрял – каза той.  Държеше револвера на татко отпуснат до лявото си бедро и стреля два пъти, без да се прицелва. Шумът от изстрела изпълни малката стая с такава сила, че завесите подскочиха. Ушите ми писнаха. Имаше голямо количество пушек.  Ли се изправи на своя нар и каза:  – Стреля се навън.  – Имах съдебни дела – обясни Петела.  Онзи плъх не приличаше на нищо. Отидох да го вдигна за опашката и го изхвърлих през задния вход, така че да го изяде Стърлинг, който по принцип трябваше да го е надушил и да го е ликвидирал.  После казах на Петела:  – Недей да стреляш повече с този револвер. Нямам с какво да го заредя.  – Дори да имаше, ти не можеш – отговори той.  – Мога – казах аз. ", "date": "2019.07.12", "title": "Откъс от \"Желязна хватка\" на Чарлс Портис"}
{"url": "https://www.dnevnik.bg/bulgaria/2019/07/12/3937585_fainenshul_taims_vivakom_se_prodava_ochakva_se_cena_do/", "text": "Телекомът \"Виваком\" се продава, като сделката ще се ръководи от консултантската компания Lazard – за това съобщава в. \"Файненшъл таймс\", позовавайки се на трима свои източници. Цената може да стигне до 1.2 млрд. евро, съдейки по скорошни сделки в региона, твърди източник на ФТ. Бизнесменът  Спас Русев , който оглавява консорциума - собственик на \"Виваком\", е потвърдил пред медията, че се търси купувач. \"Сега е точното време (за продажба)\", казва Русев, който притежава 46% от \"Виваком\". Британският клон на руската банка ВТБ има 20%, толкова има и \"Делта кепитъл интернешънъл\" на бившия финансов министър Милен Велчев и брат му Георги. Потенциалните купувачи трябва да са наясно, че се води дело за  продажбата на \"Виваком\"  и има спорове за собствеността ѝ, предупредена е Lazard. Инвестиционната компания  Empreno Ventures , контролирана от руския бизнесмен  Дмитрий Косарев , е изпратила на Lazard писмо, видяно от ФТ. Косарев е купил дял в люксембургски холдинг, който е бил собственик на \"Виваком\" преди 2015 г. Косарев съди \"ВТБ кепитъл\", Русев и Велчев с мотива, че \"Виваком\" е била продадена на занижена цена. Русев отрича обвиненията и твърди, че продажбата е била законна и прозрачна, както и че по-рано този месец лондонски съд е отхвърлил опита на Empreno да я оспори. Косарев е заявил, че ще продължи исковете си в английски съдилища.", "date": "2019.07.12", "title": "\"Файненшъл таймс\": \"Виваком\" се продава, очаква се цена до 1.2 млрд. евро"}
{"url": "https://www.dnevnik.bg/sport/2019/07/12/3937588_poznati_igrachi_novi_usloviia_kude_da_gledate_futbol/", "text": "Добър или лош, българският футбол  привлича зрителски интерес . Новият сезон започва тази вечер с мач във Враца и с  обещание за честен футбол . До преди дни имаше вълнение около това дали е възможна промяна в договора за телевизионните права. То беше продиктувано от недоволството на \"ЦСКА-София\", който видя \"четворен конфликт на интереси\" при Кирил Домусчиев заради ключовата му роля в БФС, \"Лудогорец\", \"Нова броудкастинг груп\", която държи телевизионните права, и \"Футбол про медиа\", която е посредник в сделката за правата. В крайна сметка червените се присъединиха към останалите 13 клуба от елита и  подписаха . Така договорът с \"Нова броудкастинг група\" навлиза в четвъртата от общо петте си години. Същият играч с по-висока цена Мачовете от българския клубен футбол – от първенството и Купата на България, ще се излъчват в платения пакет \"Диема екстра\". Отделни срещи ще се предават по \"Нова спорт\". От няколко години се утвърди моделът с платените канали. От този месец има нова промяна в цената на \"Диема екстра\" след  увеличение с 1 лев . Интересно е да се види дали и как ще се промени качеството на отразяването и в частност на двубоите на ЦСКА. Острият конфликт между собственика на клуба Гриша Ганчев и Домусчиев, чието най-явно проявление е във футбола, засегна пряко отношението между червените и \"Нова броудкастинг груп\", чийто собственик е Домусчиев.  След срещата при министър-председателя Бойко Борисов трите големи клуба си обещаха честна игра, а \"ЦСКА-София\" подписа договора за телевизионните права. Въпреки това напрежението остава високо. В деня след победата на ЦСКА срещу \"Титоград\", излъчена в ефира на \"Би Ти Ви екшън\", в централната емисия на \"Нова телевизия\" мачът на червените не беше отразен изобщо. Служители на телевизията обясниха пред \"Дневник\", че не им е предоставен достъп до \"Българска армия\". Интересно е как ще се отрази мачът на ЦСКА с \"Етър\" тази вечер. Треньорите и играчи от отборите традиционно дават интервюта пред телевизията, излъчваща срещите, веднага след края им. Според непотвърдена информация от ЦСКА планират да отговарят лаконично пред репортерите на \"Диема спорт\". Преди дни главният мениджър на червените Стойчо Стоилов показа недоволство от начина, по който телевизията се е отнесла към мача за Суперкупата между \"Лудогорец\" и \"Локомотив\" (Пловдив), в който гол на черно-белите не беше зачетен. Според него коментарът е бил пристрастен към шампионите. Покрай недоволството на \"ЦСКА-София\" за телевизионните права се появиха версии, че А1 може да се намеси чрез платения си пакет \"Макс спорт\". От компанията заявиха за \"Дневник\", че не са имали преговори с клуба от Борисовата градина за евентуалнто излъчване на мачовете му. На международната сцена По информация на \"Дневник\" \"Диема спорт\" ще излъчи реванша между ЦСКА и \"Титоград\" от Черна гора. Това не се е харесало на ръководството на българския клуб, което обаче няма влияние над процеса. От плейофа до финала правата за Лига Европа се държат споделено от БНТ и \"Би Ти Ви медиа груп\". За Шампионската лига е сходно – от плейофа натам правата са в \"Би Ти Ви медиа груп\" и \"Макс спорт\" (платеният пакет на А1, чиято цена също е увеличена с 1 лев). \"Нова броудкастинг груп\" излъчи първите международни срещи на \"Лудогорец\" и \"Левски\". При големите европейски първенства промяна няма – Висшата лига е в \"Нова броудкастинг груп\", Примера дивисион и Серия А са в ефира на \"Макс спорт\", а Бундеслигата се излъчва от \"Евроспорт\". ", "date": "2019.07.12", "title": "Познати играчи, нови условия: къде да гледате футбол през новия сезон"}
{"url": "https://www.dnevnik.bg/sviat/2019/07/12/3929566_noviiat_zavod_na_folksvagen_otiva_v_turciia/", "text": "Новият завод на \"Фолксваген\" за автомобили, предимно от бранда \"Шкода\", ще бъде в Маниса, близо до Измир. Това ще бъде обявено официално днес следобед след вчерашното заседание на надзорния съвет, твърдят  източници  от Турция.  \"Ройтерс\"  заема малко по-предпазлива позиция като цитира говорител на Надзорния съвет, според който на вчерашното заседание са станали по-ясни плановете за нов завод, но още нищо не било финализирано. Според тях 17% от собствеността на голямото предприятие ще е на Катар. Емирството от Персийския залив притежава такъв дял в германския концерн и се предполага, че властите в Доха са изиграли важна роля в лобирането къде да бъде заводът. Няма данни колко голяма ще е инвестицията, но през последните месеци германската преса твърдеше, че става дума за поне 1.3 млрд. евро. Турски издания пишат днес, че заводът ще наеме около 5 хиляди души. Германското издание  също разпространи новината с допълнение, че край Измир ще се произвеждат и коли от бранда \"Сеат\". Авторите напомнят, че така ще се освободи капацитет на заводите на \"Фолксваген\" в Чехия, към които ще се насочат нови модели от германските предприятия, фокусиращи се вече върху електрически и автономни коли. Досегашни публикации по тази тема твърдят, че заводът трябва да заработи през 2022-2023 г. с годишен капацитет до 350 хиляди автомобила, сред които Skoda Karoq и Seat Ateca. След публикациите акциите на турския дистрибутор \"Дотуш Отомотив\" (Dogus Otomotiv) поскъпнаха в сутрешната търговия до 11.6%. Икономическият всекидневник \"Ханделсбалт\",  цитиран от \"Дойче веле\"  съобщава на свой ред, че везните клонят към Турция, но решение все още няма. Изданието очаква, че такова решение ще бъде взето през втората половина на август. \"Ханделсблат\" също посочва Измир като най-вероятен избор на концерна за новия завод и цитира вътрешни източници, според които турската оферта е със стотици милиони евро по-изгодна от българската. \"Решение в полза на Турция създава най-вече политически проблеми. Причина за тях е спорният курс на турския президент Ердоган, който отчасти отмени демократичните права в страната след неуспешния опит за преврат преди три години\", коментира по-нататък \"Ханделсблат\" и посочва, че от гледна точка на правната сигурност България би имала значително предимство - тъкмо поради това ръководството на концерна се опитвало да получи от турското правителство гаранции за сходна степен на правна сигурност. Според \"Ханделсблат\", германското правителство нямало възражения новият завод да бъде изграден в Турция, която е \"интересна\" като пазар с 80 млн. потребители и вероятност държавата \"да закупи голям контингент автомобили за служебно ползване\".", "date": "2019.07.12", "title": "Новият завод на \"Фолксваген\" отива в Турция"}
{"url": "https://www.dnevnik.bg/politika/2019/07/12/3937606_pravitelstvoto_shte_aktualizira_bjudjeta_v_ponedelnik/", "text": "България има готовност да плати наведнъж сумата по сделката за изтребителите F-16. В понеделник предстои извънредно заседание на Министерския съвет за актуализация на бюджета. Това съобщи министърът на финансите Владислав Горанов пред радио \"Фокус\". Той заяви, че фискалният резерв е в достатъчно добри равнища и страната ни ще може да си позволи да плати изтребителите накуп. \"Сумата, която трябва да платим по договора за закупуването на новото въоръжение за българската армия, е значителна. Плащането, което трябва да се осъществи накуп съгласно разговорите ни с американската страна, е за около 1.2 млрд. долара, които в целия си обем не са разчетени в Закона за държавния бюджет. В този смисъл планираме в понеделник на извънредно заседание да разгледаме вече сключените договори между българската и американската страна, като ги предложим на Народното събрание за ратификация\", обясни Горанов. Страната ни работи и по още два проекта, свързани с придобиването на нови способности - на сухопътните войски и на флота, каза още Горанов. Той увери, че България има пари за сделката с първите осем изтребителя и за придобиването им няма да взима заеми. На следващ етап ще се купят още 8. Планира се те да бъдат купени на разсрочено плащане, защото България вече ще има кредитна история. \"Това няма да бъдат нови 2 милиарда, защото голяма част от устройствата са доставени на първия етап\", обясни вчера заместник-министърът на отбраната Атанас Запрянов, който водеше преговорите със САЩ за купуване на самолетите. Въпреки думите на Горанов правителството  пласира дълг за 300 млн. лв . при силен инвеститорски интерес. Министърът на отбраната Красимир Каракачанов  подписа вчера  договорите за покупка на 8 изтребителя от САЩ F-16 Block 70. Ден по-рано правителството даде разрешение за това, а договорът трябва да бъде ратифициран и от Народното събрание, за да влезе в сила..", "date": "2019.07.12", "title": "Правителството ще актуализира бюджета в понеделник, за да плати F-16 наведнъж"}
{"url": "https://www.dnevnik.bg/razvlechenie/2019/07/12/3937623_barbi_uvekovechi_deivid_boui_s_nova_kolekcionerska/", "text": "Когато сингълът на Дейвид Боуи Space Oddity се появява на бял свят преди 50 години, това съвсем не е дебютът му. По това време той вече е на музикалната сцена от няколко години, но по някакъв начин бележи начало за Боуи, защото се превръща в първото му парче, което всички знаят. На 11 юли сингълът отбеляза своята 50-годишнина, а това се оказа повод дори и за компанията - производител на куклите \"Барби\", \"Мател\" да обяви, че пуска в продажба колекционерска кукла, вдъхновена от модата на Зиги Стардъст. Новата \"Биуи Барби\" кукла струва 50 долара. Прическата, гащеризонът с цвят металик, грима, високите лачени червени ботуши на платформа и дори ноктите са вдъхновени от негови образ и освен това са създадени в партньорство с официалния архив на изпълнителя. Освен кукла \"Барби\" по повод годишнината желаещите може да си поръчат и специален винил бокс сет със 7-инчови плочи с песните Space Oddity и Wild Eyed Boy From Freecloud, както и двустранен постер. ", "date": "2019.07.12", "title": "\"Барби\" увековечи Дейвид Боуи с нова колекционерска кукла"}
{"url": "https://www.dnevnik.bg/bulgaria/2019/07/12/3937728_zaradi_f-16_bjudjetniiat_deficit_shte_se_uvelichi_nad/", "text": "Правителството планира да предложи в понеделник актуализация на бюджета за 2019 г., в която планираният дефицит от сегашните 0.5% да се увеличи на 2% заради нуждата да се финансира очакваната сделка за бойни самолети F-16. Това заяви финансовият министър министър Владислав Горанов в  интервю , разпространено днес на сайта на министерството. В него той казва също, че емитираният вътрешен дълг от 300 млн. лв. в края на миналия месец не е пряко свързан със сделката с \"Локхийд Мартин\". В репортажа си за интервюто \"Ройтерс\" допълва, че в понеделник правителството планира да емитира още 200 млн. лв дълг с 20-годишен падеж. В сряда кабинетът  одобри  параметрите при сума 1.26 млрд. долара, а в четвъртък министърът на отбраната Красимир Каракачанов  подписа  пакета от 4 договора, които подлежат на обсъждане и ратифициране от парламента. Миналата година депутатите одобриха таван на разходите по сделката от 1.03 млрд. долара, след което позволиха по принцип той да бъде надхвърлен. Днес Горанов каза, че средствата \"в целия си обем не са разчетени в Закона за бюджета\" и че поради това се налага актуализирането му, \"за да увеличим разходната част и за да осигурим необходимото финансиране на този проект\". Преди броени дни западна консултантска агенция  прогнозира  внасянето на поправки в бюджета за 2019 г. да стане до месец септември. Освен това тя предупреждаваше клиентите си в бизнес средите, че не е изключено заради еднократното и авансово плащане на цялата сума да се наложи в следващите 2 години някои европроекти да не получат достатъчно съфинансиране и да се забавят. Бяха посочени и конкретни сфери - инфраструктура, транспорт, енергетика. \"Дефицитът ще бъде около 2%, съвсем малко отгоре вероятно по план. Число, което е в съответствие е и под 3% по маастрихтските критерии. Тоест не смятам, че това еднократно усилие би трябвало да се разглежда като сериозно разхлабване на фискалната дисциплина\", казва Горанов в интервюто. Финансовият министър обаче смята, че \"това няма да засегне останалите сфери\". \"Разбира се, значително фискално усилие, ако се прави, е само в рамките на една година, защото за радост добрите перспективи пред нашата икономика и доброто изпълнение на бюджета позволяват това усилие да се случи еднократно в 2019 година.\" \"Ройтерс\" обяснява, че 2% е под прага за дефицит, който би поставил под въпрос желанието на България да влезе в т.нар. чакалня за еврото. Агенцията напомня още, че според 3-годишната рамка би трябвало бюджетът за 2020 г. да е балансиран. Горанов обяснява, че \"ни се искаше\" сделката да се изплаща на части, но понеже била първата подобна с американското правителство, на този етап трябва да се финансира накуп, а \"когато придобием история в отношенията с Агенцията за въоръжение на САЩ, мисля, че ще може да договаряме и по-гъвкави схеми за в бъдеще\". Министърът посочва също, че правителството може да си позволи такъв формат сега, защото \"фискалният резерв е на достатъчно добро равнище\". Запитан дали ще се взимат заеми заради F-16, той отвръща, че по закон за тази година са предвидени 1 млрд. лева вътрешни емисии \"за запълване на фискалния резерв и за покриване на падежиращи плащания\".", "date": "2019.07.12", "title": "Заради F-16 бюджетният дефицит ще се увеличи над 4 пъти"}
{"url": "https://www.dnevnik.bg/analizi/2019/07/12/3937732_v_turciia_-_folksvagen_u_nas_-_samo_folk_-_reakcii_ot/", "text": "Инвеститорите гласуват доверие с парите си. Толкова за управлението и бизнес климата у нас. Новият странен избор на нашите немски партньори, след като ни преметнаха урбулешката, изграждайки \"Северен поток 2\" с Русия. Толкоз за дрънканиците за европейско партньорство, сътрудничество и лоялност. Толкоз за дрънканиците за бойкот на държави, в които не се спазват човешките права. Толкоз за дрънканиците за морал, етика, европейски ценности и демокрация. Като е почнал да се кара на прогресивното човечество, сега да \"нареже\" и \"Фолксваген\"! Танците със саби явно не са дали никакъв резултат. Фамилиарниченето - Ангела това, Ангела онова, също. Пак сме капо. Не че съм очаквал друго (макар да се надявах да стане чудо и инвестицията да бъде направена у нас, тъй като това щеше да даде работа на хиляди българи и да постави страната ни на картата на автомобилостроенето). Дюнер-дипломацията и липсата на върховенство на правото у нас, няма как да доведат до друг резултат. Довиждане! Надделели са с това, че Турция е с традиции в автомобилната индустрия, тежка и лека промишленост. Имат ресурс, както човешки така и инфраструктура и държавни субсидии! Относно капацитета и качеството, там още има какво да учат специално в PLPP, индустриалния инженеринг и т.н. Този бизнес е т.нар. sweatshop, за съжаление, а накрая собствениците на капитала гледат ексела, цената на човекочаса. В България нямаме човешки ресурс за 4000-5000 работници и подобно производствено предприятие. Предполагам, че липсата на работна ръка е един от показателите, по които България е загубила. А за тази липса - причини бол (създадени от некъдърните и корумпирани управници в България, 10 години начело с Борисов). Би било интересно да се види вътрешнофирмения анализ на потенциалните места за инвестиране, които всяка фирма от ранга на \"Фолксваген\" прави в такива случаи, но няма как да стигнем до него. А правосъдието много ги бърка дори, немците - в анализите на места за инвестиране влизат показатели, каквито незапознат човек трудно може да си представи. Вече няма ни \"тадуф-тадуф\" ни \"бръм-бръм\"... Конграчулейшън, бате Бойко! В Турция - \"Фолксваген\", у нас - само фолк. За всички изненадани, че VW не избра България: добре дошли в реалноста. Осъзнайте я. Не е #HUBAVOE в територията и който може, я избягва. И туристите го знаят.", "date": "2019.07.12", "title": "\"В Турция - \"Фолксваген\", у нас - само фолк\" - реакции от мрежата"}
{"url": "https://www.dnevnik.bg/sport/2019/07/12/3937779_barselona_obiavi_privlichaneto_na_grizman_za_120_mln/", "text": "Трансферната сага с преминаването на  Антоан Гризман в \"Барселона\"  завърши, след като каталунците обявиха привличането на френския нападател. 28-годишният футболист се присъединява към каталунците, след като откупната му клауза от 120 милиона евро беше активирана. По обяд адвокатът на Гризман депозира сумата в офисите на испанската футболна лига в Мадрид. Така световният шампион с Франция преминава от  \"Атлетико\"  в \"Барселона\". Договорът му с каталунците ще бъде за срок от пет години с откупна клауза от 800 милиона евро, съобщава официалния сайт на \"Барселона\". Първият му клуб в Испания \"Реал сосиедад\" получава 24 милиона евро, след като имаше дял от бъдещите му трансфери. Французинът подсилва нападението на \"Барселона\", където ще си партнира с Лионел Меси и Луис Суарес. Гризман беше желан от тима още преди година, но след световното в Русия предпочете да остане при \"дюшекчиите\". Гризман става третият най-скъп футболист в историята на клуба след Филипе Коутиньо (145 млн. евро) и Усман Дембеле (125 млн. евро). В последните седмици се разигра истинска сага около трансфера на нападателя. След края на сезона той обяви в социалните мрежи, че напуска \"Атлетико\" и няма да играе повече за клуба от Мадрид. Още тогава трансферът му в Каталуня изглеждаше сигурен. В началото на месеца преговорите между двата клуба пропаднаха, като \"Барселона\" помоли \"Атлетико\" да плати трансферната сума по-късно. За капак Гризман отказа да се яви на първата тренировка на \"дюшекчиите\" за новия сезон, с което увеличи напрежението. От \"Барселона\" предприемат хода с активиране на откупната клауза, подобно на трансфера на Неймар от каталунците в посока ПСЖ през 2017 г. Не е сигурно дали привличането на Гризман означава, че \"Барселона\" ще се откаже от операцията по връщането на Неймар на \"Камп ноу\". Бразилецът е пред напускане на настоящия си отбор ПСЖ, но френският шампион иска голяма сума, за да се раздели с най-скъпия футболист в света. Неймар беше купен от ПСЖ преди две години за 222 млн. евро. Около час след обявяването на трансфера \"Атлетико\" (Мадрид) също излезе с позиция по случая. \"Дюшекчиите\" обявиха, че иска 200 милиона евро за правата на играча. Клаузата в договора на Гризман беше именно 200 млн., но от 1 юли 2019 г. тя автоматино пада на 120 милиона. \"Атлетико\" счита депозираната сума за недостатъчна за активиране на клаузата, тъй като очевидно футболистът и \"Барселона\" са се договорили преди тя да падне от 200 до 120 милиона. Освен това самият футболист обяви решението си да напусне клуба на 14 май, когато клаузата още не беше намалена\", съобщиха от \"Атлетико\".", "date": "2019.07.12", "title": "\"Барселона\" привлече Антоан Гризман за 120 млн. евро"}
{"url": "https://www.dnevnik.bg/evropa/2019/07/12/3937758_samo_italiancite_sa_po-skeptichni_ot_bulgarite_za/", "text": "България е сред трите държави в Европейския съюз, в които най-малък процент хора смятат, че страната е спечелила от еврочленството. Това показват първите резултати от проучване на Евробарометър, проведено след изборите за Европейски парламент. Наблюдава се рязко нарастване на броя европейски граждани, които смятат, че \"гласът им е от значение в ЕС\" - 56% от респондентите споделят това виждане. Този резултат е със 7 процентни пункта по-висок от март 2019 г. и е най-високият резултат, откакто въпросът е бил зададен за пръв път през 2002 г. В България 45% смятат, че гласът им има значение в ЕС (спад от 1 процентен пункт спрямо март 2019 г.). Най-висок е в Швеция (86%), Дания (81%) и Холандия (76%), а най-нисък - в Латвия, Гърция и Естония (и трите по 30%). Общата избирателна активност на европейските избори през 2019 г. се е увеличила с 8 пункта до 50.6%, което води до най-високото участие в европейски избори от 1994 г. насам, както и до обръщане на тенденцията на намаляване на избирателната активност на европейските избори за пръв път от 1979 г. насам. Най-значително увеличение на участието е регистрирано в Полша (+22 пр.п.), Румъния (+19 пр.п.), Испания (+17 пр.п.), Австрия (+15 пр.п.) и Унгария (+14 пр.п.). В България е била 33% (спад с 3 пр.п.). Най-висока е била активността в Белгия (88%), Люксембург (84%) и Малта (73%), а най-ниска - в Словакия (23%), Чехия и Словения (и двете по 29%). Участие на младите хора  Резултатите от проучването сочат, че именно младите хора в Европа са довели до повишаване на избирателната активност: 42% от 16-/18-24-годишните респонденти казват, че са гласували на европейските избори, което означава, че участието на младите хора се е увеличило с 50% в сравнение с избирателна активност от само 28% при младежите през 2014 г. Силно се е повишила и избирателната активност във възрастовата група 25 - 39 години, където тя е нараснала с 12 процентни пункта от 35% на 47%. Избирателната активност сред младите и тези, гласували за пръв път, надвишава всеки друг ръст на избирателна активност за други възрастови групи. Гласуването като... Сред причините да гласуват на европейските избори през 2019 г. 52% от избирателите посочват гражданския дълг като основна причина - това представлява увеличение от 11 процентни пункта в сравнение с 2014 г. В сравнение с последните европейски избори през 2014 г. значително повече граждани също са гласували, защото подкрепят ЕС (25%, +11 процентни пункта) или защото смятат, че могат да променят нещата чрез гласуване (18%, +6 процентни пункта). В 27 държави членки гражданите гласуваха главно защото видяха това като свой граждански дълг. Само в Холандия повечето хора са гласували, защото винаги гласуват. Във всички 28 държави членки повече респонденти, отколкото през 2014 г., гласуваха, защото подкрепят ЕС, и обявиха, че тази подкрепа е основната им мотивация за гласуване. Германия (39%, +14 пр.п.), Ирландия (27%, +15 пр.п.), Италия (23%, +14 пр.п.) и Испания (23%, +15 пр.п.) показаха най-голямо увеличение, свързанo с тази причина. В България, защото е техен дълг като граждани, са гласували 50%, защото подкрепят ЕС са гласували 21%, за да изразят несъглсие са гласували 4%. Във Франция, Гърция и Великобритания, за да изразят несъгласието си, са гласували 22% (и трите на първо място в ЕС). Темите  Проучването на Евробарометър след изборите също разгледа темите, които накараха гражданите да гласуват на последните избори за Европейски парламент. Най-важните теми, които повлияха на решението на гражданите, бяха икономиката и растежът (44%), климатичните изменения (37%), както и правата на човека и демокрацията (37%). Със своите 36% \"начинът, по който ЕС трябва да работи в бъдеще\", се появи също като един от основните мотиви на гражданите да гласуват. В 16 страни (сред които и България - 44% от хората) респондентите посочиха икономиката и растежът като най-важен въпрос при гласуването си, докато гражданите в осем държави назоваха климатичните изменения като основна тема за тях. Пълният документ с първите резултати можете да видите и в прикачения файл.", "date": "2019.07.12", "title": "Само италианците са по-скептични от българите за ползите от членството в ЕС"}
{"url": "https://www.dnevnik.bg/sport/2019/07/12/3937692_mejdu_10_i_20_leva_shte_struvat_biletite_za/", "text": "Билетите за  олимпийската квалификация във волейбола  са вече в продажба. Надпреварата ще проведе от 9 до 11 август във Варна, като  за домакинството федерацията плати 250 хиляди долара . Съперници на българския отбор ще са олимпийският шампион Бразилия, Египет и Пуерто Рико. Отборите ще играят всеки срещу всеки по веднъж, като победителят в групата се класира за игрите в Токио догодина. Билетите са разделени в три ценови категории. Дневните пропуски струват по 10, 15 и 20 лева. Пакетните билети за трите дни са на цени от 25, 40 и 50 лева. Пропуските се продават  онлайн  и в бензиностанции OMV, книжарници Booktrading и Office 1 Superstore. Всички мачове на българите са от 20.30 ч. Възпитаниците на Силвано Пранди започват участието си срещу Египет, а ключовият мач с Бразилия е последен в програмата на 11 август.", "date": "2019.07.12", "title": "Между 10 и 20 лева ще струват билетите за олимпийската квалификация"}
{"url": "https://www.dnevnik.bg/gradska_sreda/2019/07/12/3937726_obshtinari_sporiat_kude_da_e_granitnata_morena_v_pamet/", "text": "Трябва да бъде поставена паметната плоча на Сергей Антонов\", призова общинският съветник Калоян Паргов, председател на БСП - София. \"За да отдадем дължимото на един българин, за когото историята тепърва ще се произнася\", отбеляза той пред общинската комисия по образование, култура, наука и културно многообразие. Зам.-кметът доц.Тодор Чобанов отговори, че Експертният художествен съвет (ЕХС) на Столичната община е обсъдил въпроса на последното си заседание. \"Съветът по принцип одобрява инициативата, като предлага за нейната локация друго място, а не предложеното – на аерогара София, пред Терминал 1. Там има специфични обстоятелства, които го правят проблемно. За това едно хубаво място в зелената система на София ще удовлетвори много повече целта на инициативния комитет\", обяви доц. Чобанов становището на ЕХС. \"Не е гледан този въпрос на последното ни заседание\", заяви за \"Дневник\" Аделина Филева, член на ЕХС и директор на Софийската градска художествена галерия. Друг член на ЕХС, изкуствоведът Лъчезар Бояджиев, потвърди, че темата не е била обсъждана на последното заседание. Запитан защо членовете на ЕХС казват, че не са обсъждали този въпрос, доц. Чобанов заяви пред \"Дневник\": \"На заседанието се гледаха 20 - 30 точки и сигурно не си спомнят.\" Проверка в протоколите на ЕХС в сайта на Столичната община показа, че последното заседание е било на 27 юни и тогава темата за паметник на Сергей Антонов не е обсъждана. На предишно заседание - от 18 юни, е разгледано предложение за \"мемориал - гранитна морена на Сергей Антонов\", внесено от инициативен комитет – Симеон Симеонов, председател на Отечествения съюз, и ген. Златан Стойков. В становището на ЕХС не е записана препоръка да се смени местоположението на \"гранитната морена\" от Терминал 1 на летището в \"зелената система на София\", както обясни доц. Чобанов. Експертите от ЕХС препоръчват на \"проектантите на мемориалния обект да преосмислят мащаба, цвета на материала и композиционното оформление на образа и текстовете, за да не се налага усещането за лобно място или за надгробна плоча\". Лъчезар Бояджиев, член на ЕХС, добави, че идеята е била да не се претрупва пространството (пред Терминал 1 с гранитна морена) и затова са предложили варианта паметна плоча. В Инициативния комитет \"Памет за Сергей Антонов\" влизат Виктор Вълков, ген. Любен Гоцев, покойният Божидар Димитров, Вежди Рашидов, Боян Радев и други. Те многократно са изразявали мнението си пред медиите, че \"Антонов е проявил истински героизъм, тъй като евентуално негово признание за съпричастност на страната ни и нейните служби за сигурност в атентата срещу папа Йоан Павел II щеше дълги години да тежи като прокоба над България\". Сергей Антонов е бил служител в представителството на БГА \"Балкан\" в Рим по времето на атентата срещу папата – 13 май 1981 г. Извършителят на покушението, турският гражданин Мехмед Али Агджа, е задържан и при разпитите посочва Антонов като съучастник в подготовката на атентата. Българинът е арестуван на 25 ноември 1982 г. и излежава почти 4 години в следствения арест. Накрая италианският съд го освобождава \"поради липса на достатъчно доказателства\" през 1986 г. По-късно той се завръща в София, където през 2007 г. умира на 59-годишна възраст.", "date": "2019.07.12", "title": "Общинари спорят къде да е гранитната морена в памет на Сергей Антонов"}
{"url": "https://www.dnevnik.bg/sviat/2019/07/12/3937780_ruskite_raketi_s-400_zapochnaha_da_pristigat_v_turciia/", "text": "Първите доставки на компоненти от руската зенитна ракетна система С-400 започнаха да пристигат днес във военна база край Анкара въпреки опитите на САЩ да накарат Турция за се откаже от спорната сделка. На администрацията на президента Реджеп Тайип Ердоган бе даден срок до 31 юли да намери решение на проблема, защото в противен случай ще последват санкции, включително прекратяване участието на Турция в програмата за бойния самолет F-35. Министерството на отбраната във Вашингтон съобщи ,че по-късно днес ще има пресконференция по въпроса. Действията на Анкара вбиват клин в самото ядро на НАТО, коментира \"Ройтерс\". Турски официални лица настояват, че няма да интегрират С-400 с F-35 и така няма да има опасност да бъде застрашена информационната сигурност на този самолет, смятан за един от най-авангардните в света. Но в такъв случай не е ясно защо турската армия се сдобива с това оръжие. То не е изпробвано в реални бойни действия и макар да е разположено от руснаците в Сирия, те не го включиха, когато американците нанасяха ракетни удари. Не е известно също да има противници на Турция, разполагащи с толкова модерни самолети и крилати ракети, че да има нужда да се обновява защитата с такава зенитна система. Новината от днес изнерви и инвеститорите, изправени пред перспективата от американски санкции броени дни преди в понеделник външните министри на ЕС да решат за санкции заради турски сондажи за газ и петрол в икономическата зона на Кипър в Средиземно море. Турската лира поевтиня спрямо долара, а индексът на борсата в Истанбул се понижи с 1.4%. \"Доставките на части от системата ще продължат в следващите дни. След като тя е напълно окомплектована, ще започне използването ѝ по начин, определен от съответните власти\", заяви Дирекцията на турската отбранителна индустрия. Поне два руски военни самолета Ан-124 са пътували до Турция тази сутрин, сочат данни на Flightradar24. Турски телевизии показаха кацането на втория около 12:30 ч. в база \"Мюртед\". Руското министерство на отбраната също разпространи кадри от междинното кацане на един от големите товарни самолети. Според източник на ТАСС втората част от доставките предстои в следващите дни, а третата ще е с кораби в края на лятото и на борда ще има 120 ракети. Досега 20 турски военни са обучени в руся в периода май-юни, а още 80 предстои да преминат през курса. След последната среща на Ердоган с американския президент на форума на върха на Г-20 преди две седмици Доналд Тръмп каза, че отношението към Турция не било съвсем справедливо, но и не изключи да наложи санкции. Седмица по-късно от администрацията казаха, че няма промяна в политиката и наказателни мерки предстоят. Законът за санкции срещу враговете на Америка (CAATSA) предвижда ограничения при купуване на руско оръжие. Тръмп може да избере 5 от 12 мерки срещу Турция - от визови ограничения и отказ от достъп до изгодното кредитиране на американската Export-Import Bank до блокиране на транзакции през американската финансова система и неиздаване на експортни лицензи.", "date": "2019.07.12", "title": "Руските ракети С-400 започнаха да пристигат в Турция, очакват се санкции от САЩ"}
{"url": "https://www.dnevnik.bg/bulgaria/2019/07/12/3937804_prokuraturata_osvobodi_evgeniia_baneva_ot_aresta_za_da/", "text": "Специализираната прокуратура е променила мярката за неотклонение на Евгения Банева от задържане под стража в най-леката - \"подписка\". Банева е обвинена за участие в организирана престъпна група заедно със съпруга си Николай Банев, данъчни престъпления, пране на пари, държане на боеприпаси и присвояване. Към настоящия момент тя бе с мярка \"задържане под стража\" На последното заседание по искането на Банева да излезе от ареста бе изслушана и приета експертиза. Съпругата на Николай Банев има проблеми с щитовидната жлеза и трябва да й бъде направена операция и биопсия, посочиха тогава вещите лица. Самата тя обясни, че и преди да бъде задържана, се е лекувала и е правила изследвания, а сега има влошаване на състоянието й. Днес в Специализираната прокуратура е предоставено заключение от съдебномедицинска експертиза, изготвена в Университетска многопрофилна болница за активно лечение \"Пирогов\", в което се посочва, че настоящото здравословно състояние на Евгения Банева не е съвместимо с условията в следствения арест и се налага провеждане на спешно оперативно лечение. По делото е приложено и писмено становище на болницата при Софийския затвор, че Банева не може да получи адекватни медицински грижи там. \"След като се запознаха с експертното заключение и основавайки се на Европейска конвенция за правата на човека и основните свободи, наблюдаващите прокурори незабавно измениха определената тежка мярка за неотклонение на Банева с по-лека – \"подписка\". С това се предоставя възможност за безпрепятствено адекватно лечение на обвиняемата\", посочват от прокуратурата. На Евгения Банева е наложена забрана да напуска страната. На органите на МВР е възложено да следят изпълнението на мярката за неотклонение. Николай и Евгения Баневи бяха арестувани във Франция  през октомври по обвинение за източване на девненския завод \"Полимери\", укриване на данъци, финансови машинации и участие в организирана престъпна група. От началото на декември  двамата са в арест в България , а до момента нито една от многото молби да излязат от ареста  не беше удовлетворена .", "date": "2019.07.12", "title": "Прокуратурата освободи Евгения Банева от ареста, за да я оперират по спешност"}
{"url": "https://www.dnevnik.bg/sport/2019/07/12/3937688_snimka_na_denia_maks_verstapen_kato_agent_007/", "text": "Звездата на \"Ред бул\" Макс Верстапен седна зад волана на легендарния модел на \"Астън Мартин\" DB5 преди Гран при на Великобритания във Формула 1. Британският автомобил е икона на филмовата поредица за Джеймс Бонд, като е използван от Аген 007 в девет от всички 24 филма. DB5 ще бъде използван и в предстоящия 25-и филм за британския шпионин.", "date": "2019.07.12", "title": "Снимка на деня: Макс Верстапен като Агент 007"}
{"url": "https://www.dnevnik.bg/evropa/2019/07/12/3937667_sus_slojni_hodove_ispanskiiat_premier_opitva_da/", "text": "Десетина дни преди предстоящия парламентарен вот за избирането му начело на правителството, испанският премиер социалист Педро Санчес продължава да търси формула, за да се върне на власт и да избегне четвърти поред парламентарни избори за четири години. Станал премиер през юни 2018 г. след вот на недоверие срещу правителството на консерватора Мариано Рахой, Санчес спечели парламентарните избори в края на април. Но със 123 депутати социалисти в 350-членния парламент той е далеч от абсолютното мнозинство. След седмици на безплодни дискусии с различни партии миналата седмица социалистът опита да вдигне залозите, фиксирайки 23 юли като датата, на която депутатите трябва да гласуват за встъпването в длъжност на Санчес и кабинета му. Без да има никаква гаранция, че ще има необходимата подкрепа, за да се върне на власт. Но този опит за натиск нямаше очаквания ефект върху радикалната лява партия \"Подемос\", която все още иска да се върне в правителството в замяна на подкрепата на нейните 42 депутати. Хипотеза, за която Санчес не иска и да чуе. Той би приел най-много \"Подемос\" да избере независими политици, които да я представляват. Разногласия с \"Подемос\" \"Имаме много сериозни разногласия с \"Подемос\", които биха могли да \"парализират\" евентуално коалиционно правителство, обясни той вчера пред обществената телевизия. Социалистът подчерта специално въпроса за Каталуня, напомняйки, че за разлика от социалистите \"Подемос\" се отнася благосклонно към провеждането на референдум за самоопределение в региона, който през 2017 г. опита да се отдели от Испания. Това беше една от най-тежките политически кризи, които страната е преживявала. Решен да се справи с трудностите, в сряда Педро Санчес поднови контактите с Пабло Иглесиас, ръководителя на \"Подемос\", предлагайки му \"да обсъдят първо програмата, а след това състава на правителството\", съобщи той в \"Туитър\". \"Но за нещастие той отхвърли предложението.\" В телевизионно интервю вчера Пабло Иглесиас поиска от социалистите \"да се откажат от настояването за правителство, съставено от една-единствена партия\". Призракът на каталунците Каквото и да стане, дори Санчес да успее да преодолее пречката \"Подемос\", той все още няма да получи мнозинство, даже и обединявайки гласовете на всички несепаратистки малки регионални партии. Следователно той ще се провали на първия тур, но на второто гласуване на 25 юли ще му бъде достатъчно да получи просто мнозинство. Така пред социалиста застава втори, също толкова сериозен проблем: избирането му ще бъде възможно само благодарение на въздържането от гласуване на каталунските сепаратисти. Сценарий, който той иска да избегне на всяка цена, предвид че десницата не е спирала да го обвинява, че е заложник на сепаратистите, които подкрепиха идването му на власт. Оттам и дискретните му призиви към либералите от партия \"Сиудаданос\" и консерваторите от Народната партия да улеснят избирането му, като се въздържат. Но тези две формации отказват категорично. През 2016 г. голяма част от депутатите социалисти се въздържаха, за да позволят избирането на Мариано Рахой след 10 месеца на блокиране. Но не и Санчес, който беше напуснал мястото си, за да не му се наложи да го направи. Ако спънките продължат, ще се наложат нови избори. Испанската конституция предвижда разпускане на парламента, ако няма избран премиер два месеца след първото гласуване на 23 юли. Тези избори биха били четвъртите за четири години. \"Не предвиждам сценарий с нови избори\", заяви Санчес. Но съзнавайки, че парламентът вече е толкова фрагментиран, че в бъдеще ще е трудно за една голяма партия да разполага с мнозинство, вчера той призова за промяна на конституцията, за да може сегашната патова ситуация \"да бъде последната\". /БТА", "date": "2019.07.12", "title": "Със сложни ходове испанският премиер опитва да избегне нови избори"}
{"url": "https://www.dnevnik.bg/bulgaria/2019/07/12/3937814_bulgari_sobstvenici_na_imoti_v_halkidiki_shte_budat/", "text": "Бурята на гръцкия полуостров Халкидики премина, постепенно се възстановява снабдяването с ток. Няма проблеми и с питейната вода. Възстановяват се щетите на крайбрежните заведения. Обещетяват се и българи, които са собственици на имоти, засегнати от бурята, съобщи БНТ. В последните часове  се възстановява електрозахранването  във всички засеганати места на полуострова. Вече има питейна вода навсякъде, пътищата са почистени от паднали и изкоренени дървета. Всички граждани, включително българи, които са собственици на имоти на Халкидики, ще получат обезщетения, ако са засегнати от бурята. Процедурата е много бърза, като е необходимо да се свържат с представители на общината. Същото важи и за собственици на автомобили, които могат да получат документ за нанесени материални щети от бурята. Въпреки бедствието българските туристи остават да почиват на Халкидики - през днешния ден имаше изключително натоварено движение с български автомобили към полуострова, отбеляза БНТ. Синоптиците предупреждават, че от утре сутринта до неделя на обяд се очакват проливни, но краткотрайни дъждове в Северна Гърция. Във връзка с това, външно министерство съветва българските туристи, които планират да пътуват натам, да следят синоптичните прогнози и да се информират за актуалната обстановка.", "date": "2019.07.12", "title": "Българи, собственици на имоти в Халкидики, ще бъдат обезщетени след бурята"}
{"url": "https://www.dnevnik.bg/bulgaria/2019/07/12/3937818_potvurdeno_e_ognishte_na_afrikanska_chuma_pri_svine_za/", "text": "Българската агенция за безопасност на храните (БАБХ) потвърди огнище на африканска чума при домашни свине в животновъден обект в село Зидарово, община Созопол, област Бургас, съобщи пресцентърът на агенцията. Заболяването е открито в нерегистрирано лично стопанство, в което са отглеждани 14 свине. При посещението на екипа от експерти от областната дирекция по храните в Бургас във фермата са намерени само 6 живи прасета. Взети са проби, които са потвърдени като положителни за вируса на африканска чума по свинете от Националната референтна лаборатория към Националния диагностичен научноизследователски ветеринарномедицински институт в София. Това е първият случай на домашни свине с положителни проби в областта. БАБХ незабавно предприе мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на болестта. Принудителното убиване по хуманен начин и обезвреждането на труповете на всички домашни свине ще започне утре, 13 юли, информира агенцията. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на болестта. В надзорната зона попадат освен обекти тип \"лично стопанство\", 1 фамилна ферма за свине и 3 стада с източнобалкански свине. В 3-километровата предпазна зона се предвижда превантивно хуманно умъртвяване на всички домашни свине. Клинични прегледи и лабораторен надзор ще бъдат извършени в населените места, попадащи в 10-километровата надзорна зона. При претърсване за болни и умрели диви свине в област Плевен е открит труп на умряла дива свиня в землището на село Новачене, община Никопол. Пробата е потвърдена като положителна за африканска чума по свинете от Националната референтна лаборатория към Националния диагностичен научноизследователски ветеринарномедицински институт в София. Това е вторият случай на диво прасе с положителна проба в областта. Във връзка с потвърдените положителни случаи при две диви свине в общините Никопол и Белене, област Плевен и намерения труп на домашна свиня в землището на границата между община Белене, област Плевен и община Свищов, област Велико Търново, се предвижда превантивно евтаназиране и обезвреждане на всички домашни свине, отглеждани в животновъдни обекти за лични нужди (тип заден двор) в населените места на границата между двете общини. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. Африканската чума по свинете е заболяване с потенциал на бързо разпространение, вирусът е изключително устойчив в околната среда и замърсени продукти. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине, не трябва да бъдат оставяни в природата, а да се загробват и местата да се дезинфекцират. Изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине.", "date": "2019.07.12", "title": "Потвърдено е огнище на африканска чума при свине за първи път в област Бургас"}
{"url": "https://www.dnevnik.bg/bulgaria/2019/07/12/3937817_izrael_prizova_bulgarskite_vlasti_da_razreshat/", "text": "Посолството на Израел в България научи с голямо съжаление за случая с израелски туристи, станали жертва на агресивно поведение от служител на хотел в курорта Слънчев бряг. (...) Вярваме, че местните власти ще направят всичко необходимо за възстановяване на справедливостта. Засегнатите израелски граждани вече са се прибрали в Израел.\" Това се казва в официалната реакция на Виолет Дяченко, временно управляващ дипломатическата мисия и говорител на посолството на Израел в България, по повод инцидента, за който съобщиха първо израелски медии. \"Не трябва да забравяме, че туристите от Израел в България стават все повече през последните години и подобни случаи не отразяват отношенията между хората от Държавата Израел и България, още по-малко отразяват все по-тесните връзки между двете държави\", напомнят от посолството. Дяченко благодари на Министерството на туризма на България \"за незабавната му реакция\", както и на почетния консул на Израел в България – Орлин Мандов в Бургас, който помага на израелските туристи през цялата година. В интервю за телевизия България OnAir във вторник посланик Ирит Лилиан заяви, че през миналата година 280 хиляди израелци са посетили страната и че идват и все повече семейства със семействата си.", "date": "2019.07.12", "title": "Израел призова българските власти да разрешат случая с нападнатите туристи"}
{"url": "https://www.dnevnik.bg/sport/2019/07/12/3937822_federer_slomi_nadal_v_epichen_duel_i_si_osiguri_12-i/", "text": "Роджър Федерер победи стария си съперник Рафаел Надал в класиката в тениса и се класира за финала на \"Уимбълдън\". Маестрото излезе победител в невероятен дуел на централния корт и със 7:6 (3), 1:6, 6:3, 6:4 прекърши мечтите на испанеца за трета титла в Лондон. Швейцарецът изигра един от най-добрите си мачове през годината, допускайки съвсем леки колебания във втория сет. Надал също показа най-доброто от себе си и спаси четири мачбола, но след три часа и две минути трябваше да признае превъзходството на Федерер и да напусне корта победен. Осемкратният шампион Федерер ще играе за 12-и път във финала на \"Уимбълдън\", като негов съперник ще бъде Новак Джокович. Това ще бъде общо 31-и финал (баланс 20:10) за Маестрото в турнири от Шлема, като той е №1 по този показател в историята. Федерер се класира за първия си финал от Australian Open през 2018 г. насам. Двамата големи съперници се изправиха един срещу друг за 40-и път. Това се случи 11 години след последния финал помежду им в Лондон, когато през 2008 г. Надал сломи Федерер в драматичен петсетов мач и прекъсна серията на Маестрото от пет титли в турнира. Дотук всички мачове помежду им на \"Уимбълдън\" бяха финали. \"Чувствам се много изтощен, защото мачът беше дълъг и много интензивен. Нивото беше много високо. Рафа направи някои невероятни удари в края и просто не се предаваше\", каза Федерер след двубоя. \"Наслаждавах се много на мача и съм доволен от играта си с някои леки изключения. Чака ме нова тежка битка, защото Новак играе превъзходно от началото на турнира, той е солиден като скала и ще защитава титлата си. Сега просто съм развълнуван от победата ми над Рафа\", допълни Маестрото. Победата е 16-а за Федерер в мачовете му с Надал, но балансът още е в полза на испанеца. Само в Големия шлем това беше четвърти успех от 14 мача. В последните осем мача от всички турнири обаче Федерер има седем победи. Той завърши срещата с 14 аса и само една двойна грешка. Уинърите на Маестрото бяха 51 при 27 непредизвикани грешки. До самия край на срещата Надал беше с приблизително равенство на уинърите и грешките, но завърши с 32 срещу 25. Голяма разлика се видя в подхода на двамата, като швейцарецът излезе 33-и пъти на мрежата и спечели 25 точки, докато Надал само две от 11 опита. В другия полуфинал Новак Джокович се справи с приятната изненада в турнира Роберто Баутиста Агут 6:2, 4:6, 6:3, 6:2 и си осигури шести финал в Лондон. Световният №1, който ще играе за пета титла на кортовете в \"Ол Инглънд клъб\", се нуждаеше от 2.50 часа, за да се справи с 22-ия в ранглистата. Двамата стари съперници започнаха солидно двубоя, като разчитаха на своите силни страни. Надал имаше затруднения с подаването на Федерер, като не успяваше да отговаря на агресията на Маестрото. Той посрещаше далеч зад основната линия, като швейцарецът постоянно варираше с началния си удар. Резултатът се движеше гейм за гейм, като Надал трябваше да спасява точка за пробив в осмия гейм, който можеше да се окаже ключов. Испанецът все пак се защити, за да може да се задържи в сета при 4:4. Федерер от своя страна беше много солиден на начален удар и не даде нито точка за пробив. Стигна се до тайбрек, в който швейцарецът допусна минипробив, но успя да отговори. Ключова се оказа серия от пет поредни точки за Маестрото, които от 2:3 изведоха Федерер до успех в сета. В първата част той реализира седем аса и нито една двойна грешка. Ветеранът търсеше агресията и бързите разигравания, които в сета му донесоха успех. Вторият сет започна с ключова промяна в поведението на Надал, той влезе по-навътре в корта при първия сервис на Федерер и изненадващо се изтегли по-назад при втория. С решенията си испанецът изненада своя съперник и в сета Федерер спечели само 22% от разиграните точки на втори сервис. Двукратният шампион реализира два пробива – в четвъртия и шести гейм, като в същото време даде само веднъж на Федерер да спечели своето подаване. Надал се движеше по прекрасен начин, докато швейцарецът започна да греши по-често и нямаше отговор на поведението на съперника си. Само за 37 минути Надал спечели втория сет с 6:1 и изравни резултата. В края на сета, виждайки че Федерер изостава драстично, той започна да пести сили и да се пази за предстоящата трета част, което се оказа правилното решение. Маестрото започна ударно в третия сет, като реализира ключов пробив в четвъртия гейм, за да поведе с 3:1. Последва маратонски гейм, в който Надал можеше веднага да върне пробива, но не се възползва от три възможности, като Федерер някак успя да измъкне подаването си. До края на сета изненада нямаше и въпреки усилията на Надал, той дори не получи шанс да разклати осемкратния шампион. Нивото на игра беше много високо, а публиката на централния корт видя невероятни изпълнения и от двете страни на мрежата. Федерер затвори сета с гейм на нула за 6:3 и се насочи към четвъртия сет с много повече учереност. Изоставането на Надал го принуди да бъде по-агресивен на корта и да потърси взимането на инициативата. Испанецът обаче започна да греши по-често в началото на четвъртия сет и допусна пробив в третия гейм, давайки предимството на своя съперник. Стигна се до 5:3 и ситуация, при която Надал беше изправен до стената. Испанецът трябваше да спасява и мачбол два пъти в своя сервис гейм, но издържа и върна напрежението в полето на Федерер. Маестрото пропусна още два мачбола, но в крайна сметка при петата си възможност не сгреши, за да сложи точка на спора след повече от три часа битка. По-рано в първия полуфинал Джокович се справи с Роберто Баутиста Агут 6:2, 4:6, 6:3, 6:2 и ще играе за шести път в мача за титлата. Сърбинът допусна колебания само във втория сет, но след като загуби повиши още повече нивото си, което остави Баутиста Агут без отговор. В мача Джокович записа 42 печеливши удара и 9 аса срещу само 29 непредизвикани грешки. В същото време Баутиста Агут направи 34 уинъра при 30 непредизвикани грешки. \"Този турнир се развива прекрасно за мен. Да бъдеш на финал е фантастично. Наистина е невероятно да достигнеш до финала на \"Уимбълдън\". Трябваше да покажа много стабилна игра. Баутиста Агут е много добър играч, той седи здраво на корта, пласира отлично сервисите си и това ми създаде проблеми. В началото на третия сет мачът бе много равностоен и това можеше да ми създаде проблеми, но останах концентриран\", каза веднага след срещата Джокович.", "date": "2019.07.12", "title": "Федерер сломи Надал в епичен дуел и си осигури 12-и финал на \"Уимбълдън\""}
{"url": "https://www.dnevnik.bg/photos/2019/07/12/3937808_fotogaleriia_svetovnite_snimki_na_denia_-_12_juli_2019/", "text": "Пътнически самолет преминава покрай луната в Джером Мирон, САЩ.", "date": "2019.07.12", "title": "Фотогалерия: Световните снимки на деня - 12 юли 2019 г."}
{"url": "https://www.dnevnik.bg/sport/2019/07/12/3937829_cska_se_prepuna_na_starta_sled_vulnuvasht_mach_na/", "text": "ЦСКА започна с грешна стъпка новия сезон в Първа лига. Червените се препънаха при 2:2 с \"Етър\" на \"Българска армия\". Домакините два пъти повеждаха, но съперникът изравняваше с головете на Даниел Младенов. ЦСКА плати висока цена за грешките си в защита. Впечатление направи младият Митко Митков, който вкара много красив гол за 2:1. Треньорът на червените Добромир Митов направи три промени от състава, който преди дни победи \"Титоград\" в Лига Европа. И трите бяха в защита, където вместо Жеферсон, Нуно Томаш и Пламен Гълъбов започнаха Петър Занев, Николай Бодуров и Божидар Чорбаджийски. ЦСКА започна по отличен начин и след само три минути игра успя да поведе в резултата. Това се случи от дузпа, реализирана от Али Соу. В основата на попадението беше новото попълнение Занев. Той проби отляво и премина елементарно край Александър Дюлгеров, който го фаулира. След гола ЦСКА свали темпото и започна да разиграва повече в средата на терена. \"Етър\" също имаше своите шансове и показа, че е опасен в предни позиции. В 23-ата минута гостите от Велико Търново можеха да изравнят, но Витаутас Черниаускас спаси удар на Крум Стоянов. В самия край на първата част ЦСКА отново беше по-добрият отбор на терена и владееше ситуацията. Домакините пробваха да стигнат до втори гол, но удари на Бодуров и Греъм Кери бяха спасени. След почивката ситуацията на терена не се промени, като \"Етър\" действаше на контраатака, а ЦСКА владееше топката. В защита обаче червените допускаха колебания и още в самото начало на полувремето \"Етър\" пропусна добър шанс. В 57-ата минута грешка нямаше и Даниел Младенов изравни. Той се възползва от грешка на защитата на ЦСКА и разсеяни действия на Чорбаджийски, и от пет метра нямаше проблем да вкара – 1:1. След изравняването ЦСКА веднага се активизира и изнесе играта в предни позиции. При центриране от корнер се стигна до удар с глава на Чорбаджийски, но гредата спаси \"Етър\". Малко по-късно Митков изненада вратаря на съперника с отлично насочен удар от далеч и върна преднината на червените. Тя не трая дълго, след като гостите изравниха с втория гол на Младенов. Той засече с глава много добро центриране на Иван Стоянов от дясно. ЦСКА положи усилия да вкара за трети път, но без успех. В заключителните секунди дори Здравко Илиев пропусна възможност да донесе победата на \"Етър\", като получи вдясно в наказателното поле, но стреля встрани.", "date": "2019.07.12", "title": "ЦСКА се препъна на старта след вълнуващ мач на \"Армията\""}
