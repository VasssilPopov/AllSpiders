{"url": "https://www.dnevnik.bg/sport/2018/02/19/3132642_uigun_izhvurli_manchestur_siti_ot_kupata_na_angliia/", "text": "Намиращият се в третото ниво на английския футбол \"Уигън\" поднесе голямата изненада в Купата на Англия, след като елиминира убедителния лидер във Висшата лига \"Манчестър сити\". С гол на Уил Григ в 79-ата минута \"латикс\" спечели с 1:0 и се класира за четвъртфиналите. Пет години след като шокира \"гражданите\" във финала на най-стария футболен турнир, \"Уигън\" сътвори сензация и срещу безупречно работещата от началото на сезона машина на Пеп Гуардиола. \"Сити\" имаше тотално надмощие и направи много пропуск, но в края на първото полувреме остана с човек по-малко на терена след директен червен картон на Фабиан Делф. \"Уигън\" се възползва от численото си предимство след отлична игра в защита и груба грешка на Кайл Уокър, която позволи на Григ да отбележи единствения гол. През 2013 г. на \"Уембли\" \"Уигън\" отново спечели с 1:0. Тогава Бен Уотсън донесе първи голям трофей в историята на своя отбор с попадение в 91-ата минута. Само три дни по-късно \"латикс\" изпадна от Висшата лига и оттогава не се е завръщал в елита. \"Уигън\" записа трета поредна победа срещу \"Сити\" и отстрани трети елитен отбор в това издание на Купата на Англия след \"Уест хем\" и \"Борнемут\". Синьо-белите станаха едва третият отбор, който не допуска гол срещу тима на Гуардиола през този сезон. Другите два бяха \"Уулвърхемптън\" (0:0) в осминафиналите за Купата на лигата и \"Кристъл палас\" (0:0), който спря рекордната серия на \"гражданите\" от 18 поредни победи във Висшата лига. \"Невероятно е. Да победим отбор, който почти сигурно ще стане шампион на Англия... Никога не сме си представяли, че ще се случи. Работихме страшно много. \"Сити\" игра страхотен футбол, владееше играта, въпреки че беше с десет души. Последните 15 минути бяха изключително тежки. Бяхме много единни, всеки един на терена се бореше до края. Момчетата заслужиха тази победа\", каза мениджърът на \"Уигън\" Пол Кук. \"Сити\" можеше да открие резултата на стадион DW още в третата минута, но Серхио Агуеро стреля неточно с глава след корнер. В деветата минута вратарят на \"Уигън\" Кристиан Уолтън спаси удар на Илкай Гюндоган. Лидерът във Висшата лига владееше продължително топката, но домакините няколко пъти показаха, че могат да бъдат много опасни на контраатака. В деветата минута Клаудио Браво трябваше да се намесва решително след грешка на Джон Стоунс, а две по-късно Гари Робъртс направи самостоятелен пробив и стреля с левия крак в близкия ъгъл, но топката се спря във външната страна на мрежата. В 29-ата минута Фернандиньо направи много голям пропуск пред вратата на \"Уигън\", след като на метър от вратарското поле стреля високо на гредата. Най-вълнуващите моменти от първото полувреме дойдоха в самия му край. В първата минута на добавеното време Агуеро се измъкна зад защитата, но отново не успя да преодолее Уолтън. 22-годишният вратар, който играе в \"Уигън\" под наем от \"Дарби\", се намеси по чудесен начин и изби в корнер. Минута по-късно Делф влезе много грубо с двата крака срещу Макс Пауър. Първоначално реферът Антъни Тейлър извади жълт картон и дори записа името на Делф върху него, но след това промени решението си и показа директен червен картон. Въпреки че остана с десет души, \"Сити\" продължи да доминира. Статистиката в края на мача отчете, че тимът на Пеп Гаурдиола е владеел топката в 83% от времето и е отправил цели 26 удара. \"Уигън\" обаче показа много стабилна игра в отбора и дочака своя шанс. Той дойде след грешка на влезлия като резерва Уокър, който пропусна върната към него топка. Григ се откъсна очи в очи с Браво и прати топката в далечния ъгъл. В оставащото време натискът на \"Сити\" стана още по-силен, но \"Уигън\" издържа и заслужи място във финалната осмица на най-стария футболен турнир в света. \"Латикс\" записа трети пореден успех срещу \"Сити\" за ФА къп. Освен във финала през 2013 г. синьо-белите елиминираха \"гражданите\" и в четвъртфиналите през 2014 г., когато се състезаваха в Чемпиъншип. Днешното поражението сложи край на надеждите на \"Манчестър сити\" да спечели четири трофея в един сезон. След последният съдийски сигнал ядосани фенове на гостите хвърляха рекламни пана по стюардите.", "date": "2018.02.19", "title": "\"Уигън\" изхвърли \"Манчестър сити\" от Купата на Англия"}
{"url": "https://www.dnevnik.bg/razvlechenie/2018/02/19/3131332_koi_specheli_s_igrata_chernata_pantera/", "text": "Общо 254 души дадоха 336 верни отговори в последната киноигра на \"Дневник\", свързана с филма \"Черната пантера\". Далите верен отговор и на двата въпроса са 99 души. Четири двойни билета за филма спечелиха потребителите teodora, rosina98, peev05 и hkh. Два оригинални ключодържателя спечелиха aqi57552581 и bpm1421142828387571, а две шапки - cerveau и rado_eff. Два моливника с формата на маската на \"Черната пантера\" отиват при vbk09471270 и ykancheva. cht55542570 спечели суитшърт, nlazarov - тениска, а anamari - флашка. Светещ тефтер ще получи ellentg. Скоро ще се свържем с победителите, за да им кажем как могат да вземат своите награди. Според  условията на играта  те трябва да са български граждани над 18 г., които пребивават на територията на страната. Повече за филма, който тръгна по кината от петък, може да прочетете  тук .", "date": "2018.02.19", "title": "Кой спечели с играта \"Черната пантера\""}
{"url": "https://www.dnevnik.bg/video/novinite_na_bnt/2018/02/19/3132484_video_drugite_novini/", "text": "2325 лева е издръжката на четиричленно семейство в България Белгийски съд срещу \"Фейсбук\" Възстановиха оригиналните часовници в Централното фоайе на НДК \"Три билборда извън града\" измести досегашния отличник \"Формата на водата\" Варна сменя Каварна в рок пиршествата \"Без маска\" честват маестро Андрю Лойд Уебър", "date": "2018.02.19", "title": "Видео: Другите новини"}
{"url": "https://www.dnevnik.bg/politika/2018/02/19/3132472_prokuraturata_podkrepi_bsp_za_izmeneniia_sreshtu/", "text": "Прокуратурата подкрепя предложенията на БСП за промени в Наказателния кодекс, свързани с домашното насилие. Това се разбира от  становище  на държавното обвинение, подписано от зам. главния прокурор Пенка Богданова и е изпратено до Красимир Велчев, председател на парламентарната комисия по вероизповеданията и правата на човека, информира  news.lex.bg . \"Споделя се разбирането, че на относимите факти поради положението на зависимост, емоционална обвързаност и други подобни причини, които често могат да направят практически невъзможно организирането на обвинението от негова страна\", се казва в становището на прокуратурата. След като левицата заяви, че не подкрепя Истанбулската конвенция въпреки позицията на Партията на европейските социалисти и председателя ѝ Сергей Станишев, тя подготви законопроект за изменения в Наказателния кодекс. Едната засяга чл. 161, чиято първа алинея в момента предвижда, че \"за телесна повреда по чл. 129, 132, 133 и 134, причинена на възходящ, низходящ, съпруг брат или сестра, наказателното преследване се възбужда по тъжба на пострадалия\". БСП предлага преследването на средната телесна повреда, причинена от роднина, да бъде уредно във втората алинея на чл. 161 НК, т.е. с това да се занимава прокуратурата. \"Проектът съобразява пропорционално степента на с оглед съществуващи между тях близост и родствени връзки. От една страна, отчита обществената опасност на престъплението (тежко престъпление, наказуемо по общия състав по чл. 129 НК с до шест години лишаване от свобода), а от друга – интереса на българските граждани и обществото като цяло, и нормативно обезпечава по-високата ефективност на разкриването и разследването на този вид деяния\", казва Пенка Богданова в становището на държавното обвинение. От БСП предлагат да се създаде и квалифициран, по-тежко наказуем състав на престъплението по чл. 296, ал. 1 Наказателния кодекс - когато насилникът не изпълнява наложена от съда мярка за защита на пострадалия. Разпоредбата гласи: който попречи или осуети по какъвто и да е начин изпълнението на съдебно решение или не изпълни заповед за защита от домашното насилие или Европейска заповед за защита, се наказва с лишаване от свобода до три години или глоба до пет хиляди лева\". Идеята на левицата е, ако някой повторно попречи или осуети изпълнението на решение на съда или на заповед за защита от домашно насилие, наказанието да от една до пет години затвор. \"В същия смисъл могат да бъдат подкрепени предложените изменения и допълнения на чл. 161 НК, които водят до промяна на характера на умишлено причинена средна телесна повреда на близък роднина или съпруг – от от вида, преследвани по реда на т. нар. \"частно-публично обвинение\" (§ 1) и създаването на квалифициран, по-тежко наказуем състав по чл. 296 НК при осуетяване на изпълнението на съдебно решение или заповед за защита от домашно насилие, като се въвежда хипотеза на повторност\", се казва в позицията на прокуратурата. От държавното обвинение подчертават, че от законодателя зависи каква да бъде конкретната наказателноправна реакция, която съобрази разпространението на подобен вид насилие и по-ниската ефективност на съществуващите в момента правни средства за защита в случаи на средна телесна повреда. Пенка Богданова отбелязва, че прокуратурата не разполага с такава информация. Наскоро от БСП внесоха и втори проект за изменения, този път в Закона за защита от домашно насилие. С него предлагат да се запише, че във всяка област има най-малко един кризисен център за пострадали от домашно насилие. А с друга промяна в него изрично се предвижда, че Националната програма за превенция и защита от домашно насилие трябва да съдържа като мярка изграждането, поддържането и управлението на такива центрове. Какво коментираха за \"Дневник\" двама съдии - граждански и наказателен, занимаващи се с дела за домашно насилие четете  тук .", "date": "2018.02.19", "title": "Прокуратурата подкрепи БСП за изменения срещу домашното насилие"}
{"url": "https://www.dnevnik.bg/biznes/2018/02/19/3132507_obedinenite_patrioti_iskat_zakonovi_promeni_koito_da/", "text": "Дружествата от областта на водоснабдяването и канализацията, електроснабдяването, топлоснабдяването и газификацията да предоставят служебно пред администрацията изходните данни, необходими при разработване на устройствени планове, инвестиционни проекти и разрешаване на строителството. Това предвиждат промени в Закона за устройството на територията (ЗУТ), внесени в Народното събрание от депутати от \"Обединени патриоти\". Експлоатационните дружества ще са задължени безвъзмездно да предоставят изходните данни, възражения или предписания в 14-дневен срок от поискването. Съгласуването на предложенията за промени на подробни устройствени планове и на проектите на устройствени планове и техни изменения ще се извършва по служебен път от кмета на съответната община, областния управител или регионалния министър. При непредоставяне на поисканата информация е предвидена санкция в размер на 1000 лева седмично до изпълнение на задължението, която ще се налага от кмета на общината. \"В досегашната практика възложителите на устройствените планове – държавни и местни органи, физически или юридически лица, заплащат на експлоатационните дружества за предоставяне на информацията, необходима за изготвянето на съответните планове. По аналогичен начин стои и въпросът, когато се искат необходимите изходни данни за условията за присъединяване при изготвяне на инвестиционни проекти. На практика лицата заплащат предварително, за да получат необходимата информация как да станат клиенти на съответните\", мотивират се депутатите от \"Обединени патриоти\". Те посочват, че заплащаните досега такси са внушителни и са в противоречие на допълнителните разпоредби на ЗУТ. Промените предвиждат по-дълги срокове, в които компетентните органи могат да разрешат или откажат искане за промяна на устройствени планове. Вместо досегашния срок от 14 дни поправките предвиждат това да става до един месец от постъпване на заявлението. От 14 дни на един месец се удължава и срокът, в който главният архитект на община следва да издаде виза за проектиране при такова искане. Освен досегашните данни във визата за проектиране ще се включва и предоставената от експлоатационните дружества информация и условия за присъединяване към мрежите на техническата инфраструктура. Самите визи за проектиране ще са основание за сключване на договори с експлоатационните дружества за временно водоснабдяване или електроснабдяване по време на строителството, както и на договори за присъединяване към мрежите на техническата инфраструктура при посочените в тях условия.", "date": "2018.02.19", "title": "\"Обединените патриоти\" искат законови промени, които да облекчат планирането и разрешаване на строителство"}
{"url": "https://www.dnevnik.bg/evropa/2018/02/19/3132499_merkel_predloji_veroiatniia_si_naslednik_za_generalen/", "text": "Германският канцлер Ангела Меркел предложи днес за нов генерален секретар на Християндемократическия съюз (ХДС) министър-председателя на западната провинция Саар Анегрет Крамп-Каренбауер, съобщиха световните агенции, цитирани от БТА. Крамп-Каренбауер се очаква да бъде избрана на втория по важност пост в ХДС на партийния конгрес на 26 февруари. Тогава ще се гласува и  коалиционното споразумение  с лявоцентристката Германска социалдемократическа партия. Петдесет и пет годишната Крамп-Каренбауер ще замени на този стратегически пост Петер Таубер, за когото бе обявено, че ще подаде оставка по здравословни причини. Тя е смятана за потенциален приемник на Меркел на лидерския пост в ХДС. Двете жени споделят сходни центристки политически възгледи на фона на недоволството от дясното крило в движението, което иска да бъде направен завой към консерватизъм заради възхода на крайната десница. \"Познаваме се от дълго време и можем да разчитаме една на друга, макар да имаме свои собствени възгледи\", каза Меркел по време на съвместна пресконференция с Крамп-Каренбауер. Тя от своя страна посочи, че е решила да се откаже от сегашния си пост и да се заеме с новата работа в \"един от най-трудните политически периоди в историята на Федерална република Германия досега\", предаде \"Ройтерс\". Срещу Меркел има вътрешнопартийно недоволство и заради отстъпките, които тя склони да направи, за да сключи коалиционно споразумение със социалдемократите - съгласи се  да им даде министерството на финансите , смятано от консерваторите за гарант на бюджетната дисциплина в страната. Членовете на ГСДП тепърва трябва да одобрят сделката за нова голяма коалиция. От утре до 2 март  те ще гласуват  по пощата дали партията им да влезе в управлението заедно с блока ХДС/ХСС, а резултатите от вота ще станат известни на 4 март.", "date": "2018.02.19", "title": "Меркел предложи вероятния си наследник за генерален секретар на партията"}
{"url": "https://www.dnevnik.bg/biznes/2018/02/19/3132522_nad_68_mlrd_leva_sa_prihodite_ot_chujdestrannite/", "text": "Приходите от международен туризъм в България през 2017 г. възлизат на 6.895 млрд. лв. съобщи Министерството на туризма, като се позова на данни на Българската народна банка (БНБ). Това е с 9.3% повече спрямо предходната година, която бе определена като  рекордна по отношение на броя на чуждите туристи . \"Това е чудесно постижение и доказва ефективността на нашите усилия да надграждаме постигнатото и да работим за устойчивото развитие на България като целогодишна дестинация\", коментира министърът на туризма Николина Ангелкова, цитирана от пресцентъра на ведомството. Чуждестранните туристи през 2017 г. са били близо 8.9 млн., което е със 7.6 на сто повече от 2016 г. Посещенията на туристи от Гърция и Румъния са били по над 1 млн. Министерството отчита много добри резултати при туристите от Германия, Турция и другите балкански страни, Великобритания, Украйна, Молдова, Израел и Полша.", "date": "2018.02.19", "title": "Над 6.8 млрд. лева са приходите от чуждестранните туристи през 2017 г."}
{"url": "https://www.dnevnik.bg/politika/2018/02/19/3132520_da_bulgariia_predlaga_na_chetiri_partii_pregovori_za/", "text": "Да, България\" предлага на ДСБ, ДЕОС, Зелените и БЗНС - партиите, с които наскоро подписаха  общ манифест,  а през последните месеци излизат с общи декларации, да влязат в преговори за формиране на политически съюз. Това се разбира от съобщение на \"Да, България\", в което става ясни  решенията  от проведения национален съвет на партията в неделя. Идеята е този политически съюз \"да се бори с всички демократични средства за предизвикване на предсрочни парламентарни избори и налагане на демократична управленска алтернатива\". Националният съвет е гласувал мандат на председателя на партията да се постигне споразумение за създаване на такава коалиция. Мотивите за подобен съюз, са че с партиите от демократичната общност е установен модел на \" трайно засилено взаимодействие\", в рамките на което са формиране и изградени общи позиции по всички ключови ценности на демокрацията и върховенството на закона. \"Заявихме и отстояваме последователна опозиционност по отношение на корупционния модел на управление и пленяване на българската държавност, олицетворяван в момента от правителството на ГЕРБ и Патриотичния фронта, управляващо в негласна коалиция с ДПС, и подпомагано от фасадната опозиция БСП\", се разбира още от съобщението. На съвета от партията са отчели, че се засилват \"антидемократичните политически тенденции, които ерозират институционалния и правов ред\" и са се обединили \"около отрицателна оценка за провала на Реформаторския блок да наложи реформистки дневен ред в управлението на страната\".", "date": "2018.02.19", "title": "\"Да, България\" предлага на четири партии преговори за коалиция (допълнена в 19:38 ч.)"}
{"url": "https://www.dnevnik.bg/sviat/2018/02/19/3132485_putin_udulji_s_godina_amnistiiata_za_smetki_i/", "text": "Президентът на Русия удължи в понеделник с една година - до 28 февруари 2019 г., амнистията за недекларирани капитали и имущество (включително яхти, самолети и скъпи коли), които руски граждани и компании държат в чужбина. В следващите 12 месеца те ще могат да ги обявят пред властите, без да последва наказателна (за някои случаи), административна и данъчна отговорност. Същото важи и за сметки на чуждестранни банки, ако са открити до 1 януари 2018 г. Декларации ще се подават от 1 март, включително и от възползвалите се от предишния етап на амнистията. Темата за удължаване на извънредната мярка бе сред основните на срещите на президента с представители на бизнеса през декември и през февруари. Първият етап на амнистията бе от 1 юли 2015 г. до 30 юни 2016 г. и според Андрей Макаров - един от авторите на новия проект и председател на комисията по бюджет и данъци в Държавната дума, от него са се възползвали около 7200 души. Но миналото лято \"Ройтерс\" съобщи, че след като започна да действа и законът, изискващ деклариране на контролирани чуждестранни компании и особено на сметки в офшорни зони, част от най-богатите руснаци са прекратили статута си на данъчни резиденти в Русия. Причината е, че за дохода върху регистрираните компании трябваше да се плаща 13% данък в Русия и в името на т.нар. деофшоризация се освобождаваха от руски данъци приходи, получени от ликвидирането на тези фирми до 31 декември 2017 г. Пакетът законопроекти за втория етап бе внесен на 31 януари и одобрен бързо - на 7 и 9 февруари - на три четения в Думата, а после и в горната камара на парламента. Този път критериите са описани по-подробно и бизнесът има повече стимули да обяви и върне средства в Русия, коментираха експерти пред РБК. В първия вариант на амнистията бе достатъчно да се обяви притежаването на сметки, акции и имоти, но без да се посочват конкретните суми. Сега се удължава срокът за ликвидиране на задгранични дружества, включително защото се оказа, че в чужбина хиляди руснаци са задръстили службите - например в Кипър - и те не успяват да приключат до крайния срок 31 декември 2017 г. Друга разлика е, че режимът за освобождаване от облагане на приходите при ликвидиране на фирма важи не само за тези от имущество, но и от парични средства. Понеже това има и обратна сила - от 1 януари 2016 г., теоретично от новата амнистия могат да се възползват и деклариралите в предишната. Поправките обхващат като облагаеми периоди и 2017-2018 г.", "date": "2018.02.19", "title": "Путин удължи с година амнистията за сметки и имущество в чужбина"}
{"url": "https://www.dnevnik.bg/detski_dnevnik/2018/02/19/3132557_bulgarskata_koleda_subra_25_mln_lv_za_deca_s_nujda_ot/", "text": "Предишното издание на \"Българската Коледа\"  събра 2.590 млн. лв. до 17 януари м.г . Спасеният детски живот се нуждае от продължителна грижа, за да бъдат предотвратени евентуални хронични заболявания и усложненията от тях. Поддържането на здравето на спасените деца изисква усилия за дълъг период от време, дори през целия живот, като в повечето случаи това е сериозно предизвикателство както за лекарите, така и за техните семейства, съобщават от президентството. До този момент са постъпили 250 заявления за подпомагане на деца. Исканията за подпомагане са основно за: диагностика, медикаментозна терапия, рехабилитация, медицински изделия и помощни средства. Всеки родител, който има болно дете и се нуждае от помощ за осъществяване на лечението или рехабилитацията му, може да подаде документи за подпомагане от кампанията, посочват от президентството. Молби за подпомагане на деца се приемат целогодишно. Към момента общо 33 лечебни заведения са подали заявления за купуване на медицинска апаратура със средства от кампанията.", "date": "2018.02.19", "title": "\"Българската Коледа\" събра 2.5 млн. лв. за деца с нужда от продължително лечение"}
{"url": "https://www.dnevnik.bg/zelen/2018/02/19/3132558_s_bor_i_dub_zalesiavat_opojarenite_tereni_na_kresna/", "text": "Югозападното държавно предприятие залесява първите 115 декара опожарени горски територии в землището на село Ощава, в района на държавно горско стопанство \"Кресна\", пострадали при пожара през август миналата година. За това съобщават от предприятието, което преди това е предприело и действия за усвояване на опожарената дървесина и почистване на площите.  След подготовката на почвата през есента е в ход възстановяване на част от увредените терени. Служителите засаждат основно фиданки от черен бор и зимен дъб от разсадниците на държавните горски стопанства в Катунци и Струмяни.  До дни започва и залесяването и на други 65 декара опожарени горски територии в района на държавно горско стопанство Симитли в землището на село Сенокос. Общо около 1 500 000 фиданки на площ от 2454 декара ще бъдат залесени тази пролет на територията на Югозападно предприятие в областите Благоевград, Кюстендил, Перник и Софийска. От тях 655 000 са различни видове дъб, 200 000 - други широколистни, сред които кестен, акация, бук и бреза, и 667 000 – черен бор, смърч и други иглолистни видове.  Приоритет през 2018 г. остава подпомагане възстановяването на гори, пострадали от пожари, както и след проведени санитарни сечи в съхнещи насаждения, въпреки доброто естествено възобновяване, което се наблюдава в голяма част от териториалните поделения, обясняват от предприятието. Най-големи по мащаб залесявания се предвиждат в районите на Пирдоп - 271 декара, Благоевград – 177 декара, Брезник – 174 дка, Кресна – 165 дка, Кюстендил – 163 дка, Места и Трън – по 100 декара, Невестино и Осогово – по 80 декара, и др. Повече от 3.7 млн. лв. са планираните инвестиции във финансовата програма на предприятието за залесяване, попълване, отглеждане и подготовка на почвата за залесяване догодина.", "date": "2018.02.19", "title": "С бор и дъб залесяват опожарените терени на Кресна"}
{"url": "https://www.dnevnik.bg/bulgaria/2018/02/19/3132562_decata_siraci_bez_pravo_na_pensiia_da_poluchavat/", "text": "Децата с починал родител, които нямат право на наследствена пенсия, да могат да получават месечна помощ, ще предложи Министерството на труда и социалната политика (МТСП) с промени в Закона за семейни помощи за деца. Това съобщи заместник социалният министър Росица Димитрова по време обществена дискусия за социално-икономическата защита на деца с един или с двама починали родители, организирана от омбудсмана Мая Манолова. С промените ще се гарантира равен достъп на всички деца без право на наследствена пенсия до финансова помощ. Към момента семейните помощи за деца с един жив родител се предоставят без доходен тест - това са помощите за отглеждане на дете до 1 година, месечните помощи за отглеждане на дете до завършване на средно образование и еднократната помощ за ученици, записани в първи клас, припомни зам.-министърът, цитирана от пресцентъра на ведомството. Справедливо и коректно е в подкрепата на децата, останали без един или двама родители, да облекчим процедурите за достъп до тази държавна подкрепа. Основната ни цел е да подкрепим децата, останали без родител, да подкрепим настойниците и попечителите, които поемат грижите за отглеждането на децата, смята Димитрова. През декември 2017 г. общо 11 505 деца с един жив родител са получили месечни помощи. От тях 1230 деца са без пенсия, а останалите 10 275 деца получават пенсия, уточни зам.-министърът. По данни на Националния осигурителен институт към края на 2017 г. 22 099 деца до 20-годишна възраст получават наследствени пенсии, а 2693 деца до 20-годишна възраст получават персонални пенсии. Ако предложенията бъдат одобрени, ще влязат в сила от януари 2019 г.", "date": "2018.02.19", "title": "Децата сираци без право на пенсия да получават месечна помощ планира социалното министерство"}
{"url": "https://www.dnevnik.bg/sport/2018/02/19/3132577_norvegiia_povede_s_edin_zlaten_medal_pred_germaniia_v/", "text": "Силното представяне на Норвегия на олимпийските игри в Пьонгчанг продължи и в десетия състезателен ден. Представителите на скандинавската страна спечелиха две титли и излязоха еднолично начело в класирането по медали, след като  преди ден бяха равни с Германия . Норвегия вече има 28 отличия, от които 11 златни, девет сребърни и осем бронзови отличия. Германия спечели една титла в десетия ден и заема второто място с десет олимпийски титли и общо 20 медала. Ховард Лоренцен затвърди добрата си форма през годината в бързото пързаляне с кънки. 25-годишният норвежец спечели спринта на 500 метра, като постави нов олимпийски рекорд - 34,41 секунди. Той изпревари само с една стотна от секундата представителя на Южна Корея Ча Мин-кю. Норвегия спечели първи златен медал в бързото пързаляне с кънки от 20 години насам. Предишната олимпийска титла беше на Адне Сьондрел на 1500 метра в Нагано. Отборното състезание в ски скоковете донесе втория златен медал за Норвегия днес. Даниел Андре Танде, Андреас Стиернен, Йохан Андре Форфанг и Роберт Йохансон затвърдиха страхотната си форма в Пьонгчанг, като изпревариха с почти 23 точки квартета на Германия. Представителите на Бундестима взеха една титла в десетия ден - в двойката бобслей при мъжете. Тя дойде очаквано, но по неочаквано драматичен начин. За пръв път от началото на игрите се стигна до дисциплина, в която бяха раздадени два златни медала. Двойката на Германия Франческо Фридрих и Торстен Маргис даде равно време с представителите на Канада Джъстин Крипс и Александър Копач - 3:16.86 минутин. Бронзът остана за латвийците Оскарс Мелбардис и Янис Стренга. Битката между Норвегия и Германия в класиране по медали продължава да е много оспорвана, а във вторник предстоят две много важни състезания между двете страни - северната комбинация на голямата шанца и смесената щафета в биатлона. Междувременно десетият ден на зимните олимпийски игри в Пьонгчанг излъчи финала в женския хокей. Очаквано до мача за златото достигнаха Канада и САЩ. Двата отбора преодоляха с лекота полуфиналите след разгромни победи с 5:0 съответно срещу Русия и Финландия.", "date": "2018.02.19", "title": "Норвегия поведе с един златен медал пред Германия в Пьонгчанг"}
{"url": "https://www.dnevnik.bg/bulgaria/2018/02/19/3132582_sudut_potvurdi_globa_ot_chetvurt_milion_leva_za/", "text": "Върховният административен съд (ВАС) потвърди санкция в размер на 236 431 лв. за заблуждаваща реклама на \"Монделийз България холдинг\" АД. Решението е окончателно, уточняват от Комисията за защита на конкуренцията (КЗК). Проучване на КЗК през 2014 г. установила, че на страницата си във \"Фейсбук\" \"Монделийз България холдинг\" АД е публикувало снимки на тенисистите Григор Димитров и Цветана Пиронкова, върху които е поставено логото \"belVita Добро утро!\", като търговската марка е собственост на \"Монделийз\". Според КЗК чрез използването на снимки на известните български спортисти, без те да са ангажирани като рекламни лица и без да е получено тяхното съгласие за това, потребителите са заблудени, че Димитров и Пиронкова промотират, препоръчват и харесват бисквитите belVita. От ВАС аргументират решението си с това, че представени по този начин, снимките се превръщат в рекламни материали, чието ясно послание е, че известните български спортисти са негови рекламни лица, които използват продукта.", "date": "2018.02.19", "title": "Съдът потвърди глоба от четвърт милион лева за заблуждаваща реклама на belVita"}
{"url": "https://www.dnevnik.bg/zelen/2018/02/19/3132580_sedem_blagorodni_elena_biaha_osvobodeni_v_divata/", "text": "В края на миналата седмица седем благородни елена са освободени в дивата природа на Източните Родопи на територията на дивечовъден участък \"Студен кладенец\". Така общият им брой в района от 2016 г. до момента вече е 50 животни от вида. С това приключва и работата на фондация \"По-диви Родопи\" по възстановяването на вида в региона, съобщават от фондацията.  На пет от благородните елени са поставени сателитни предаватели, което позволява на екипа да следи всяко тяхно движение в реално време. Експертите вече получават ценна и интересна информация от поставените от предишни освобождавания предаватели на част от животните. Така например те научават, че една от кошутите обича дългите пътешествия, вече неколкократно е напускала добре охраняваното ловно стопанство \"Студен кладенец\" и се е отправяла на пътешествия из Хасковска и Кърджалийска област. Животното успешно съжителства и с вълци, прекарвайки поне няколко дни в непосредствена близост с тях, обясняват експертите от фондацията. Другите елени пък предпочитат кратките разходки и не се отдалечават много от района, който обитават.  Екипът разполага и с фотокапани за по-добро непрекъснато наблюдение на животните в района. Една от важните роли на елените е да поддържат т.нар. мозаечен пейзаж на Източните Родопи – той е от огромно значение за опазването на богатото биоразнообразие на този регион, обясняват експертите. Остатъците от умрели елени лопатари са важна хранителна база за белоглавия, египетския и черния лешояд. Благородният елен е едно от често рисуваните диви животни в тракийските гробници. За съжаление видът е бил почти изчезнал от района заради бракониерство, като отделни животни са запазени по граничните части на Източните и Западните Родопи в държавно ловно стопанство \"Женда\". Тази естествена популация също се развива много добре през последните години и животните започват да се саморазселват на изток по цялата територия на общините Кърджали и Черноочене. Разселените животни няма да бъдат ловувани минимум 5 години.", "date": "2018.02.19", "title": "Седем благородни елена бяха освободени в дивата природа на Родопите"}
{"url": "https://www.dnevnik.bg/sport/2018/02/19/3132390_fotogaleriia_zavrushtaneto_na_bliasuka_v_macha_na/", "text": " в първото издание на новия формат на Мача на звездите в НБА. Двата състава върнаха позагубения блясък на шоуто след безспирното надстрелване и пълната липса на защита в последните години, а лидерът на \"Кливланд кавалиърс\" поведе своя тим към победата и заслужено беше избран за най-полезен играч. Мачът на звездите се проведе за 67-и път, като за шести път и за пръв от 2011 г. арена на шоуто беше зала \"Стейпълс сентър\" в Лос Анджелис.", "date": "2018.02.19", "title": "Фотогалерия: Завръщането на блясъка в Мача на звездите"}
{"url": "https://www.dnevnik.bg/sviat/2018/02/19/3132047_sled_priziv_za_antiimigrantski_alians_orban_idva_dnes/", "text": "Ден след като призова за глобален антимиграционен алианс унгарският премиер Виктор Орбан пристига в София. Това става веднага след годишното му обръщение към нацията, фактическото откриване на кампанията за редовните парламентарни избори в Унгария на 8 април и 18 месеца след визитата му в България, по време на която той посети с премиера Бойко Борисов заграждения по границата с Турция. Визитата му поставя българското председателство на Съвета на ЕС в деликатна ситуация. Причината е, че от България се очаква да изгражда до края на юни консенсус по спорни за ЕС въпроси, докато Орбан не помага особено с декларацията си от неделя, че \"колкото и да звучи абсурдно, изправени сме от опасност, която идва от Запада, от политици в Брюксел, Берлин и Париж\". Бойко Борисов се нуждае от подкрепа за евроинтеграцията на Западните Балкани от всички страни от ЕС и Орбан вече заяви, че след Брекзит съюзът трябва да се разшири в тази част на Европа. Но в шестте държави, за които става дума, живеят милиони мюсюлмани, а в неделя Орбан каза, че \"смятаме, че християнството за последната надежда на Европа\" и че Западът \"отвори пътя за упадък на християнската култура и за ислямска експанзия\". България ще е домакин през май на неформална среща на лидерите на страните от Западните Балкани, но далеч по-влиятелен за бъдещето на района е т.нар. Берлински процес, ва който българската дипломация не участва, въпреки изразяваното няколко пъти желание. Това е инициатива от 2014г. за Македония, Сърбия, Косово, Албания, Босна и Херцеговина и Черна гора, предвождана от Германия и Франция с участието на Италия, и Австрия и активното партньорство на Словения и Хърватия. Годишната среща през 2017 г. бе в Триест, а през настоящата година домакин ще е Лондон. Премиерът на страна, през която през 2015 г. минаха стотици хиляди мигранти, но останаха едва няколкостотин, имаше предвид предимно вълна, идваща от Близкия изток и Африка. Използвайки спорни статистики и описвайки страховити картини, Орбан каза още, че неговото правителство \"предотврати ислямският свят да ни наводни от юг\" и че \"ако милиони млади хора бъдат пуснати на север, ще има огромен натиск над Европа и в големите градове на Европа ще се създаде мюсюлманско мнозинство\". Премиерът е поздравявал Бойко Борисов, че бил спрял мигрантската вълна, докато реалността е, че през 2016 г. унгарски гранични части бяха изпратени да спират нелегалния трафик на сръбско-българската граница, а не на българо-турската. Освен това решаваща роля преди близо три години изигра намесата на Австрия за затваряне на всички граници по т.нар. Балкански път - от Гърция през Македония и Сърбия до първата шенгенска граница с Унгария. Практическото спиране на потока се дължи на прокараното от Германия европейско споразумение с Турция за задържане на мигрантите срещу милиарди евро помощ. Орбан обеща в словото си, произнесено не в парламента, а пред бившия кралски дворец в Будапеща, солидарност на правителството му \"с онези хора и лидери в Западна Европа, които искат да спасят своите страни и своята християнска култура. След това той описа и къде минава разделителната линия, започвайки с очаквана победа на Силвио Берлускони и националистическите му съюзници на изборите в Италия на 4 март, партньорите от Вишеградската четворка (Полша, Словакия и Чехия), \"поемането в патриотична посока\" на новото дясно-националистическо управление в Австрия, проявите на симпатии от Хърватия и \"съпротивата, която изгражда Християн-социалният съюз в Бавария\". Останалата част от Европа, според думите му, се превръщала в \"имиграционна зона, в един свят на смесено население, отправил се в посока, различна от нашата\". Словото на унгарския лидер, обявявал се за етническа хомогенност\", бе произнесено под огромен надпис \"За нас Унгария е на първо място\". Това са думи, предназначени преди всичко за вътрешна употреба от унгарските избиратели, но те не помагат особено на опитите да бъдат изгладени отношенията между Будапеща и Берлин, Париж и Брюксел. Благодарение на националистическа, антиимигрантска и евроскептична реторите, Орбан остава популярен в Унгария, включително защото задушава медиите и неправителствения сектор, а социалистическата опозиция е раздробена и слаба. В не малка степен благодарение на еврофондовете икономиката се развива добре, безработицата е едва 3.8%, а унгарците масово харесват социалните разходи на правителството. На 8 април почти сигурно той ще спечели трети мандат за управление. Социологическо проучване на института Median, разпространено в четвъртък, показа, че подкрепата за неговата партия \"Фидес\" е намаляла от 39 на 37 процента, а тази за крайно дясната \"Йоббик\" се е покачила с два пункта до 13%. Сред избирателите, които вече са решили за кого да гласуват, позициите на \"Фидес\" са отслабнали от 60% на 53%, а \"Йоббик\" са с 18%. Националистите могат да създадат главоболия за Орбан по време на предизборната кампания и след изборите. Двама техни представители бяха преди дни в българския парламент по покана на Обединените патриоти и обявиха включването на ВМРО в инициатива, която обичайно идва от леви партии - да се въведе еднаква за ЕС минимална заплата. Така - в известен смисъл парадоксално - крайната десница атакува Орбан с леви идеи. На предишните избори един от основните плакати на \"Йоббик\" бе с образа на Орбан и надпис \"Вие работите, те крадат\".", "date": "2018.02.19", "title": "След призив за антиимигрантски алианс Орбан идва днес в София"}
{"url": "https://www.dnevnik.bg/photos/2018/02/19/3132032_fotogaleriia_koshlukov_marsh_i_oshte_preporuchvani/", "text": "Автор ysl34501655, 5 препоръчвания", "date": "2018.02.19", "title": "Фотогалерия: КошЛуков марш и още препоръчвани комикси"}
{"url": "https://www.dnevnik.bg/sport/2018/02/19/3123374_zashto_ski_begachite_ruhvat_sled_finala/", "text": "Чудили ли сте се защо част от ски бегачите се строполяват на снега след пресичането на финалната линия? Много от състезателите остават на земята в продължение на минути, докато нормализират пулса и дишането си, но какво е научното обяснение? Ски бягането е един от най-тежките спортове, като изисква огромни физически усилия. Състезателите натоварват всички големи мускулни групи, за да се придвижват по терен с разнообразен релеф. Освен с краката си, те прилагат голяма сила и с горната част от тялото. \"Рухването\" след финала е често срещана гледка в повечето състезания за издръжливост. То представлява реакцията на тялото на спортиста в опит да се възстанови и да нормализира състоянието си. Най-добрите състезатели са надарени с голяма максимална аеробна мощ (VO2 max). Терминът означава максималното количество кислород, което спортистът може да поеме при мускулно натоварване и пълно използване на работния капацитет на дишането и кръвообращението. Телата на елитните състезатели са изключително ефективни при приема на кислород и транспортирането му през кръвта до мускулите. Голямата аеробна способност дава на ски бегачите нужната издръжливост, за да завършат състезанието. Те постигат това по време на високоинтензивни тренировки на открито и във фитнес залата. Високите стойности на VO2 max обаче сами по себе си не са достатъчни за първото място. Състезателите в ски бягането е необходимо да имат съхранени сили за финален спринт, който е анаеробен процес. При него тялото използва енергийните запаси, които са съхранени в мускулите. С приближаването на финала състезателят повишава темпото си, като тялото изпитва \"глад за кислород\" и има малко време за възстановяване. В тялото започва да се натрупва киселина, която води до схващане на мускулите и блокиране на централната нервна система. \"Достигайки до лимита на физическите си сили, убеждаваш тялото си да издържи по-дълго\", заяви пред онлайн изданието Slate американската състезателка Кикан Рандъл. В резултат състезателят губи координация след последния спринт, в който е вложил максимални усилия. Процесът е последван от време за възстановяване, който включва интензивно дишаше за снабдяване на тялото с кислород. \"Накратко ти комбинираш неистовата нужда да вдишаш възможно най-много кислород със схванати ръце и крака от натрупаната киселина, заедно с централната нервна система, която не може да контролира стоенето в изправено положение и приплъзването напред. В резултат на това състезателите се свличат на земята, защото не могат да стоят на краката си и се нуждаят от възстановяване\", обяснява д-р Дан Хайл. \"Много хора не вярват, че ски бягането е най-трудният спорт. Той е комбинация от сила и издръжливост. Трябва да имаш достатъчно мощ, за да караш в продължение на 50 километра\", каза британският състезател Андрю Мъсгрейв пред Би Би Си.", "date": "2018.02.19", "title": "Защо ски бегачите рухват след финала"}
{"url": "https://www.dnevnik.bg/evropa/2018/02/19/3130541_grafika_na_denia_kak_socialdemokratite_shte_reshat/", "text": "В Германия започва период от две седмици, в който последната дума дали канцлерът Ангела Меркел да започне четвърти мандат остава в ръцете на под половин милион души - избирателите на социалдемократическата партия (ГСДП). Те ще могат да гласуват от утре, както и част от другата седмица, дали да подкрепят  нова \"голяма коалиция\"  между партията си и Християндемократическия съюз (ХДС) на Меркел и баварската посестрима партия Християнсоциален съюз (ХСС). \"Дневник\" обобщава как ще се случи това:", "date": "2018.02.19", "title": "Графика на деня: Как социалдемократите ще решат дали Меркел да остане на власт"}
{"url": "https://www.dnevnik.bg/sport/2018/02/19/3132088_zapochna_zapisvaneto_za_pirin_ultra_2018/", "text": "Записването за  \"Пирин ултра 2018\"  вече е открито. Планинският ултрамаратон ще се проведе от 4 до 7 октомври. Тази година  състезанието ще бъде част от  Migu Run Skyrunner World Series  - Световната купа по скайрънинг. Трасетата отново ще са две, като има промяна в дължината им. Трасе А става 160 км, а трасе Б - 66 км, обявиха организаторите. Надпреварата на 66 км ще е осмият и финален старт в дисциплината Sky Extra от световните серии. Ранната регистрация продължава до 31 март с такса 60 евро за трасе А и 50 евро за трасе Б. След това стандартната регистрация е от 1 април до 31 юли, като цените се увеличават с по 10 евро. Същото важи и за късната регистрация от 1 август до 20 септември включително. Миналата година  \"Пирин ултра\" беше спечелено от Владимир Милушев . Меглена Бенева беше най-бърза при жените.", "date": "2018.02.19", "title": "Започна записването за \"Пирин ултра 2018\""}
{"url": "https://www.dnevnik.bg/bulgaria/2018/02/19/3132068_dnes_se_otbeliazvat_145_godini_ot_smurtta_na_levski/", "text": "                        145-ата годишнина от смъртта на Васил Левски ще бъде отбелязана днес в различни градове на страната. Официалните церемонии започнаха в неделя, но ще продължат и в понеделник. От 8.00 часа пред паметника на Васил Левски в столицата деца, членове на клубовете \"Млади възрожденци\", ще рецитират стихотворения, посветени на Апостола. От 18.00 часа на същото място ще е възпоменателната церемония по повод 145 години от гибелта на Апостола на свободата. Сред гостите ще е президентът Румен Радев. В Ловеч сутринта на Пази мост ще бъде направена възстановката на срещата на Левски и Никола Цвятков с турските заптиета, предшестваща неговото залавяне. По-късно на Къкринското ханче ще бъде разиграно и залавянето на Апостола. Възпоменателният митинг-поклонение ще се състои от 11.00 ч. на площад \"Васил Левски\" в гр. Карлово. В ритуала ще участват представителни роти и военният духов оркестър на 61-ва Стрямска механизирана бригада. От 12.00 часа в Националния музей \"Васил Левски\" ще бъдат отбелязани 140 години от смъртта на майката на Левски Гина Кунчева. В знак на признателност към делото на Апостола на свободата военнослужещи от Българската армия ще поднесат венци и цветя на възпоменателни ритуали във Велико Търново, Горна Оряховица, Плевен, Асеновград, Благоевград, Белене, Сливен, Стара Загора, Хасково, Шумен, Смолян, София. По повод годишнината днес Националният военноисторически музей ще работи извънредно от 10.00 до 18.00 ч.", "date": "2018.02.19", "title": "Днес се отбелязват 145 години от смъртта на Левски"}
{"url": "https://www.dnevnik.bg/sport/2018/02/19/3132106_ot_dnes_federer_e_nai-vuzrastniiat_1_v_istoriiata_na/", "text": "Роджър Федерер прибави още един изключителен рекорд към огромния брой исторически постижения в своята сметка. От днес той е най-възрастният лидер в световната ранглиста по тенис. Швейцарецът оглавява класацията на АТП на 36 години и 195 дни. Досегашният рекорд се държеше от американеца Андре Агаси, който беше номер 1 в света на 33 години и 131 дни. В неделя  Федерер спечели турнира в Ротердам  след скоростна победа срещу Григор Димитров. Носителят на 20 титли от Големия шлем събра 10 105 точки и поведе с 355 точки пред Рафаел Надал. Федерер заема първото място в света за 303-а седмица, с което удължава собствения си рекорд. Друг американец - Пийт Самрас, е втори с 286 седмици, а чехът Иван Лендъл заема третото място с 270 точки. Маестрото подобрява още няколко рекорда. Той се завръща на върха в световната ранглиста след пауза от пет години и половина. Досегашното върхово постижение беше на Надал. Освен това швейцарецът оглавява класацията на АТП цели 14 години и 17 дни, откакто за пръв път беше номер 1 в света. Преди това рекордът се държеше от Надал - девет години и три дни. Въпреки тежката загуба в мача за титлата в Ротердам Григор Димитров се завръща на четвъртото място. Той събира 1635 точки. Българският тенисист изостава с 325 точки от третия - Марин Чилич. Александър Зверев е пети с 4450 точки, следван от Доминик Тийм (4220 т.) , Давид Гофен (3280 т.), Джак Сок (2880 т.), Кевин Андерсън (2825 т.) и Хуан Мартин дел Потро (2815).", "date": "2018.02.19", "title": "От днес Федерер е най-възрастният №1 в историята на тениса"}
{"url": "https://www.dnevnik.bg/razvlechenie/2018/02/19/3132132_tri_bilborda_izvun_grada_e_golemiiat_pobeditel_na/", "text": "Филмът \"Три билборда извън града\" на режисьора Мартин Макдона е големият победител сред отличените от Британската академия за кино и телевизия (БАФТА), предаде \"Асошиейтед прес\", цитирана от БТА. Филмът за съкрушена майка, която търси справедливост и настоява да се сложи край на тормоза, неравенството и посегателствата, бе удостоен с пет награди на БАФТА на снощната церемония в \"Роял Албърт хол\", Лондон, включително за най-добър британски филм и за най-добра актриса - Франсис Макдорманд в главната роля, а Сам Рокуел получи наградата за най-добър актьор в поддържаща роля. 53-годишният мексиканец Гийермо дел Торо спечели наградата на британската филмова академия за най-добър режисьор за филма \"Формата на водата\". Гари Олдман бе удостоен с наградата за най-добър актьор за ролята на Уинстън Чърчил във филма \"Най-мрачният час\".  На червения килим и в залата се виждаха много жени, облечени в черно, включително актрисите Анджелина Джоли и Дженифър Лоурънс, в израз на солидарност с пострадалите от сексуален тормоз и дискриминация. Почетни гости бяха принц Уилям и съпругата му Катрин, херцогиня на Кеймбридж, която бе облечена с тъмнозелена рокля с черен колан. Призивът за черни тоалети постави Катрин в деликатно положение, тъй като кралското семейство се стреми да не изразява политически позиции, посочва \"Асошиейтед прес\".", "date": "2018.02.19", "title": "\"Три билборда извън града\" е големият победител на наградите БАФТА"}
{"url": "https://www.dnevnik.bg/biznes/online_trade/2018/02/19/3128832_kamen_iankulov_olx_socialnite_mreji_izgubiha_imidja_si/", "text": "- Връщайки се 4 години назад, осъзнавам, че за нас в компанията ребрандингът на \"Продавалник\" беше изключителен проект и предизвикателство, но и страхотна възможност да минем на следващ етап от нашето развитие, а именно всички хоризонтални сайтове за обяви в глобалното семейство на Naspers да бъдем под бранда OLX. Помня добре момента, в който решихме, че ще направим тази промяна, и също така дискусиите, които имахме около нея. Това, в което вярвахме, е, че най-важното нещо е продуктът, който правим, да бъде успешен за нашите потребители. 4 години по-късно можем да се похвалим с 80% повече регистрирани потребители, продавачи и купувачи, които правят успешни сделки в OLX. Пенетрацията на пазара също е нараснала с почти 100%, като в момента достигаме до над 50% от интернет ползвателите в страната. Предизвикателствата, през които преминахме, са много – изцяло пренаписване на платформата и миграция към централизиран продукт; двойно увеличение на екипа ни, за да срещнем нуждите на нашите потребители; тоталната промяна на потребителското поведение от десктоп към мобилни устройства и съответно целта ни да бъдем mobile first платформа; технологичното развитие в онлайн сектора, което ни позволи да внедрим системи, с които да успяваме да поддържаме в максимална степен качественото съдържание, към което се стремим ежедневно. - Изминалата година беше изключително динамична не само за нас, но и за целия онлайн сектор. Личното ми мнение е, че това беше годината, в която социалните мрежи загубиха част от своя имидж на платформи, които всички останали в онлайн бизнеса следват и към чиито потребители се фокусираха на всяка цена. Глобалната кампания и дискусия около фалшивите новини мисля, че допринесоха в голяма степен за това. 2017-а беше и годината на Programmatic, като в западния свят това промени изцяло бизнеса на онлайн издателите. В България промяната вече е необратим процес, който, макар и по-бавно, вече се усеща сериозно. Тази тенденция обаче дава сериозно предимство на технологичните компании, както и на онлайн търговията да достигат до по-сегментирани аудитории и да управляват своите маркетинг активности по-ефективно и с дългосрочна визия. Ако трябва да спомена едно нещо за онлайн търговията, то ще бъде по-осезаемата глобализация в онлайн продажбите. Потребителите стават все по-взискателни, все по-търсещи и все по-намиращи най-добрите и изгодни за тях решения. Вече няма значение дали нещо се продава в България или в Китай, защото потребителите имат достъп до него и могат да го поръчат само с един клик. - Считам, че компаниите, които развиват локален бизнес, трябва трябва да инвестират още повече в технологии, допълнителни функционалности, ефективни решения, както и продуктово портфолио, за да отговорят на очакванията на потребителите. Това е и нашата стратегия - по-голямо разнообразие за потребителите, съчетано с допълнителни функционалности, които ще помогнат на продавачи и купувачи по-лесно да търгуват едни с други. - Онлайн бизнесът е изключително динамичен и със сигурност има много ниши, като за повечето от тях вероятно дори и не подозираме, докато не се появи новият Uber, TripAdvisor или Facebook. Положителното при всички нас, които развиваме е-бизнес, е, че интернет пенетрацията е още много далеч от най-високите нива, като например Норвегия, където е 95% (в България по последни данни е малко под 60%), тоест потенциалът е голям в дългосрочен план. Онлайн секторът, който според мен има огромен потенциал за развитие в България в следващите години, е хранителната индустрия. Вече има няколко много обещаващи проекта, но това, в което аз виждам потенциал, са потребителските нагласи и поведение в тази посока. - Българският потребител според мен е силно подценен. Исторически на него му се е наложило да се справя с предизвикателства, които към днешна дата изглеждат немислими. До неотдавна достъпът до елементарни и основни продукти и услуги беше силно ограничен. Това е изградило българина като човек, който знае какво иска, планира кога го иска и е готов да плати за него според възможностите си. Поведението на потребителите в OLX не се различава от това на средностатистическия българин, тъй като нашата платформа се ползва месечно от близо 1/3 от населението. Нашите наблюдения са, че българите търсят качествени стоки, които могат да ползват дълго време, и ако цената е разумна, те са готови да я платят. Също така българските потребители поради ограничените си възможности харчат парите си умно и не на всяка цена желаят да притежават последен модел автомобил, мобилен телефон или детска количка. Те знаят, че, купувайки малко употребявани стоки, ще могат да платят по-ниска цена, като това в същото време ще им даде възможност да планират по-скоро следващата желана от тях покупка. - Има един закон в търговията и той гласи, че там, където са потребителите, там е и бизнесът - рано или късно. OLX не е изключение. Нашата мисия и цел като компания е да свързваме продавачи и купувачи за взаимно-изгодни сделки. Идеята зад създаването на платформата е потребителите да имат място, където да търгуват с използвани и малко употребявани, вече ненужни вещи. Ние вярваме, че успехът на OLX се гради именно от успешните сделки между частни потребители, и през годините никога не сме променяли този фокус при развитието на продукта. Разбира се, една немалка част от съдържанието при нас днес идва от бизнес потребители, които се възползват от популярността на платформата и огромния брой потенциални купувачи, които я посещават всеки ден. Осъзнаваме това и добавяме функционалности, които да им помогнат да бъдат успешни търговци при нас, но без това да променя фокуса на платформата към частните лица. А в края на деня потребителите са достатъчно информирани, за да вземат решение какъв продукт желаят да закупят и от кого. - Конкуренцията е неизбежна, когато има голям потенциал в определен тип бизнес. Приветстваме новите компании в нашия сектор, като считаме, че те биха намалили бариерите за това все повече и повече хора да участват в търговията между частни потребители, допринасяйки значително за разширяване на бизнеса с обяви. Макар да има място за много компании в този сектор, ние сме уверени в нашата глобална стратегия, която ни спечели първа позицията на много места по света. Към този момент присъстваме в над 40 държави, на 36 от тях сме водеща платформа за обяви, на 35 пазара сме в топ 3 по сваляния на мобилните приложения в нашия сегмент и в 22 от тях сме номер 1. Нашият успех се базира на опита, който предлагаме на нашите потребители, поддържайки високо ниво на доверие и ефективност в нашите в платформи, както и постоянно предлагане на нови и уникални услуги с висока стойност. През годините успяхме да изградим огромен опит, съчетаващ глобалните ресурси, до които имаме достъп, със знанията, които местните екипи имат на място. - Технологичното развитие на света поставя компаниите пред голямо предизвикателство. От една страна, потребителите имат все по-големи очаквания, защото имат достъп до информация, която им дава увереност. От друга страна, технологиите се развиват толкова бързо, че компаниите не са готови да ги внедрят и използват пълноценно в кратки срокове. Днес онлайн потребителят има конкретни изисквания и очаквания към начина, по който да търси, намира, сортира и дори към дизайна на дадена платформа. Нашите цели и предизвикателства през годината ще бъдат насочени именно в тази посока. - За всички е известно, че развитието на онлайн търговията в България е само в началото и това е необратим процес. За съжаление на пазара няма официални данни за обема на онлайн търговията. Всеки разполага с някакви данни, но в крайна сметка това са само предположения. Едно е сигурно, секторът расте с огромни темпове и ще продължи да го прави още дълго. Добрата новина е, че развитието на сектора дава възможност за растеж и на много други свързани бизнеси, но и ги поставя пред сериозно предизвикателство, като например куриерските компании. Когато потребителят може да купи продукт буквално за секунди, неговите очаквания са и че той ще го получи в най-кратък срок. Българските куриерски компании са на световно ниво и имат достъп до информация, с която разполагат колегите ни на другите пазари. Пред тях обаче стои предизвикателство как да посрещнат и обслужат очаквания ръст на онлайн сектора, без това да повлияе на качеството на предлаганите от тях услуги. - Определено, ако има нещо, което в нашия регион се различава значително от останалите, това са онлайн плащанията. България е страна, в която предпочитаният метод на плащане е кеш, и то не само при онлайн търговията. Тя обаче не е уникална, защото дори потребителите в големи пазари като Полша, Украйна, Румъния имат същите навици. Проучванията показват, че основна пречка за онлайн плащанията е сигурността, и онлайн търговците и финансовите институции имат за цел да променят тази нагласа. Процесът е бавен, но той ще позволи на онлайн търговците да растат дори с по-големи темпове от очакванията. Важна стъпка в посока по-голяма сигурност е директивата на ЕС за съхранението, боравенето и опазването на лични данни (GDPR), която предстои да влезе в сила през май. Тя, от една страна, е предизвикателство за компаниите да посрещнат наложените от ЕС изисквания и стандарти, но, от друга, е огромна възможност за онлайн търговците да гарантират сигурност на своите клиенти, с което да разширят бизнеса си.", "date": "2018.02.19", "title": "Камен Янкулов, OLX: Социалните мрежи изгубиха имиджа си на модели за поведение в е-бизнеса през 2017"}
{"url": "https://www.dnevnik.bg/photos/2018/02/19/3131999_fotogaleriia_nai-smeloto_ot_sedmicata_na_modata_v/", "text": "Смело, по-смело, Седмица на модата в Лондон - по традиция дизайнерите в британската столица предлагат някои от най-дръзките и авангардни модни идеи. Ето малко от настоящото издание, което продължава до 20 февруари. На снимката: \"Мълбери\"", "date": "2018.02.19", "title": "Фотогалерия: Най-смелото от Седмицата на модата в Лондон"}
{"url": "https://www.dnevnik.bg/bulgaria/2018/02/19/3132134_kamen_plochev_niama_namerenie_da_podava_ostavka/", "text": "Управителят на Националната здравноосигурителна каса (НЗОК) Камен Плочев няма намерение да подаде оставка, обяви самият той в ефира на Би Ти Ви. Да бъде освободен от поста  поиска министърът на здравеопазването  Кирил Ананиев в петък, защото Плочев действал зад гърба на правителството, като с писмо, адресирано директно до депутатите, поискал актуализация на бюджета на здравната каса заради над 271 млн. лв. задължения към чуждестранни здравни каси.  От пресцентъра на НЗОК отговориха , че Ананиев няма правомощия да иска оставката на шефа на касата, а по-късно и  премиерът  Бойко Борисов поиска освобождаването на Плочев от поста. \"Аз нищо незаконно не съм направил, нямам намерение да подам оставка\", заяви Плочев и посочи, че преди писмото до депутатите той е уведомил министъра на здравеопазването. Той показа писмото до Ананиев, изпратено на 2 февруари, а това до депутатите било от 13 февруари. \"Вчера говорих с премиера, той каза \"Имаме проблем не да платим парите, имаме проблем как да спрат да се източват тези пари\", разказа Плочев. \"Много умно и разумно ми говори човекът, не ми иска оставката. Каза не се прави така, нищо не разбираш от политика\", той разбра, че аз нямам намерение да клатя правителството, а да уведомя как стоят нещата\", разказа управителят на здравната каса. В студиото на Би Ти Ви в защита на Плочев говори и депутатът от БСП Славчо Велков, който заяви, че е оказван натиск върху Плочев да си подаде оставката. \"Може да се каже, че човекът, който го е заплашвал, е на по-високо ниво от министър, с претенции да управлява държавата, но не е премиерът\", обяви Велков. \"Директно мен никой не ме е заплашвал. Мой приятел ми каза, че с него е проведен разговор, да ми предаде да си подам оставката, да се разделим с добро, защото иначе ще бъде включена репресивната машина на държавата и работа в държавна болница никога няма да си намеря\", разказа Плочев, но отказа да каже точно от кого е дошъл натискът. Той разкри същ, че зам.-министърът на здравеопазването и член на надзорния съвет на НЗОК Жени Начева е правила опити да се намеси в неговата работа и да му окаже натиск да прави назначения в НЗОК. \"Начева грубо се бъркаше в работата ми. Стигна се до там, че ми докара един човек и ми каза \"Уволняваш си главния секретар и назначаваш този човек\", аз онемях\", разказа Камен Плочев. Камен Плочев беше  назначен на ръководната позиция на здравната каса през юли 2017 г.  след конкурс, в който беше единственият кандидат.", "date": "2018.02.19", "title": "Камен Плочев няма намерение да подава оставка"}
{"url": "https://www.dnevnik.bg/evropa/2018/02/19/3132136_polskiiat_premier_si_navleche_kritiki_zaradi_izkazvane/", "text": "Варшава отхвърли вчера обвиненията на израелския премиер Бенямин Нетаняху, определил като скандално изказването на полския му колега Матеуш Моравецки, че в холокоста са участвали и евреи, предаде \"Франс прес\", цитирана от БТА. \"Изказването на премиера Матеуш Моравецки изобщо нямаше за цел да отрича холокоста, нито да припише на еврейските жертви и най-малка отговорност в германския геноцид\", посочи в комюнике говорителят на министър-председателя Йоана Копчинска. \"Напротив, премиерът Моравецки многократно и категорично се е противопоставял на отричането на невъобразимия геноцид, какъвто е холокостът на европейските евреи, както и на всяка форма на антисемитизъм\", подчерта тя. \"Думите му трябва да се тълкуват като призив за откровена дискусия за престъпленията срещу евреите по време на холокоста, придържайки се към фактите и независимо от националността на този, който в дадения случай ги е извършил, участвал е в тях или ги е направил възможни\", допълни говорителката. Всеки конкретен случай трябва да се разглежда отделно и нито един злонамерен акт не може да е причина да се хвърля отговорността върху цяла една сломена и поробена нация, изтъкна Копчинска. В събота в Мюнхен Моравецки беше запитан от израелския журналист Ронен Бергман дали ще бъде наказан в Полша, ако разкаже историята на членове на семейството си, които били депортирани, след като били издадени на Гестапо от свои полски съседи през Втората световна война. \"Няма да бъде наказуемо, няма да се сметне за престъпление да се каже, че е имало полски извършители (в геноцида над евреите), както е имало еврейски извършители, украински или германски извършители\", каза Моравецки на английски на Мюнхенската конференция. Израелският премиер Нетаняху определи като \"скандални\" думите на полския си колега, който защитаваше  приетия неотдавна в Полша спорен закон , предвиждащ затвор за онези, които приписват отговорност на поляците във връзка с холокоста.", "date": "2018.02.19", "title": "Полският премиер си навлече критики заради изказване, че в холокоста са участвали евреи"}
{"url": "https://www.dnevnik.bg/evropa/2018/02/19/3132140_ideiata_za_evropa_na_otbranata_da_ne_ostava_samo_na/", "text": "Министър-председателят на Франция Едуар Филип призова държавите - членки на Европейския съюз, да поемат по-сериозни ангажименти на оперативно ниво, за да не остане идеята за Европа на отбраната само на думи, предаде \"Франс прес\", цитирана от БТА. \"Да си кажем откровено: ако Европа на отбраната не бъде придружена от по-голямо оперативно ангажиране на държавите членки, тя дълго време ще остане само на думи\", каза през уикенда Филип по време на годишната конференция по сигурността в Мюнхен. Той припомни, че френските войски са \"ангажирани на много фронтове, където плащат с кръвта си\". \"Ако Европа не се интересува от войната, войната няма да пропусне да се поинтересува от Европа\", заяви Филип, перифразирайки Лев Троцки и уточнявайки, че не е негов \"страстен привърженик\". Филип повтори лансираното от френския президент Еманюел Макрон предложение за европейската инициатива за намеса, която цели \"сближаване на дейностите на армиите на най-ангажираните държави\". \"Да ги сближим, за да може в началото на следващото десетилетие Европа да разполага с общи сили за намеса, общ бюджет за отбрана и обща доктрина\", уточни Филип. Миналата седмица по време на посещение в София върховният представител на ЕС за външната политика и политиката за сигурност Федерика  Могерини заяви, че ако през последните години  има една област, в която ЕС и държавите членки говорят с един глас и действат заедно, това е политиката за сигурност и външната политика. В края на миналата година лидерите на ЕС  дадоха официален старт  на европейската програма Постоянно структурирано сътрудничество в сферата на сигурността и отбраната (PESCO). Споразумението позволява задълбочаване на сътрудничеството в областта на отбраната между онези държави - членки на ЕС, които могат и са готови да сторят това. То ще позволи на страните да развият общ капацитет за отбрана, да инвестират в съвместни проекти и да увеличат оперативната готовност и приноса на техните въоръжени сили.", "date": "2018.02.19", "title": "Идеята за Европа на отбраната да не остава само на думи, настоя френският премиер"}
{"url": "https://www.dnevnik.bg/na_put/2018/02/19/3131431_kude_otivat_nagradite_hoskar17/", "text": "Всяка година платформата за онлайн резервации на нощувки в хостели Hostelworld определя най-популярните сред тях. Наградите се наричат хоскари. Кой печели се определя от отзивите на над милион туристи, които оставят след престоя си в даден хостел - общо 35 хил. в 170 страни. Това са оценки по много критерии - от атмосферата през размера на стаите и качеството на обслужването до сигурността. Наградите се дават в различни категории. По континенти през 2017 г. в Европа първото място за най-добър хостел печели Soul Kitchen в Санкт Петербург. В разпределението по страни победителят от България е \"Хостел мостел Велико Търново\". Потребителите са оценили като най-добро съотношението качество - цена в Dalat Friendly Fun в Далат, Виетнам. За най-добра атмосфера призът е за 5 Terre в едноименната група от селца недалеч от Пиза – Чинкуе тере. Най-високо е оценен персоналът на Jazz Hostel& Apartments в Блед, Словения.", "date": "2018.02.19", "title": "Къде отиват наградите \"Хоскар'17\""}
{"url": "https://www.dnevnik.bg/biznes/2018/02/19/3100585_donesi_mi_vecheriata_s_recepta/", "text": "Все повече българи през последните години експериментират повече в кухнята и са любопитни към нови вкусове, продукти, места за хранене. На този фон няколко компании се опитват да развиват нова услуга - доставка на кашон с рецепта с указания и точното количество от всеки продукт, нужен за приготвянето й. През последните месеци няколко платформи започнаха да предлагат тази възможност и разказват, че към нея има интерес. Той не е толкова голям, че да се превърне бързо в печеливш и това прави този прохождащ бизнес инвестиция с потенциал в дългосрочен план. Това се потвърждава и от започналия само преди два месеца \"Вечеря.бг\", който вече не работи. Собствениците му обясниха пред \"Дневник\", че платформата има голям потенциал, но той е дългосрочен, а междувременно те са приели възможност за работа в чужбина. В момента услугата предлагат  http://kashonharmonica.bg / и  https://gastronomy.bg/ , а един по-стар в бранша ( http://koshnitsata.com /) вече е избрал друга посока за развитие. Създателите на действащите платформи искат да бъдат полезни на потребители. От  искат да отговорят на желанието на хората в града да имат достъп до чиста и вкусна храна, която освен това да се набавя лесно и удобно. В   също са водени от идеята да помогнат на семействата в ангажираното ежедневие. Кой ги предлага Иван Начев от \"Хармоника\" разказва, че компанията \"като пионер в биологично произведените храни в България\" е събрала някои от най-отговорните производители на устойчива и чиста храна, с които са се срещали през годините. \"Така, \"Кашон\" е гарантът и връзката между храната от добрите производители и градския човек\". Отдавна имахме идеята за \"Кашон с рецепта\", след като много от нас са опитвали подобни услуги в Западна Европа и САЩ, но го предлагат от около два месеца. Идеята сама по себе си е много проста – човек получава вкъщи всички необходими продукти и рецепта, с която стъпка по стъпка да сготви страхотна вечеря, разказва той. Олга Ковган (създател на \"Програмата\") и Невена Маркова (работеща в продуцентска компания, а и майка на 3 деца) харесали услугата в чужбина и \"без да откриват топлата вода\", се заели да я осъществят и в България. С ангажиментите си за 3 деца и куче Невена дала начален тласък на проекта - когато свърши уморителен ден да не започваш тепърва да обикаляш магазините. Какво влиза в менюто В кашона на \"Хармоника\" засега влизат 14 рецепти, които ще се обогатяват в бъдеще. Поравно са разпределени между хората, които консумират месо и вегетарианците, има традиционни български и също \"екзотични\". \"Идеята е да тестваме на малък мащаб и да намерим правилния за нас и нашите клиенти фокус на услугата\", разказва Иван. Менюто се определя от това на кои продукти може да се разчита за постоянна наличност. Това изключва био храните, сезонните продукти и стоките на малките производители. \"Има много неща, които не можеш да предвидиш\", казва Иван и допълва, че голям супермаркет не би имал такъв проблем. В същото време тъй като това са първите рецепти, компанията иска да пробва с разнообразни ястия, които в същото време да са впечатляващи, за което пък се разчита на качествените продукти. \"Гастрономи\" предлага месни, вегетариански и по-разнообразни рецепти от азиатската кухня. Идеята е всяка седмица да има по три нови. Стремежът ни е да се използват максимално сезонни продукти, обяснява Олга Ковган. Важно за двете с Невена е и да не е необходимо твърде много време за приготвянето, както и не да се задоволят вкусовете на сериозните готвачи и гурме преследвачите, а по-скоро да се улесни животът на потребителите с интересни храни, които да не са съвсем традиционни, като кисело зеле със свинско например. Рецептите, които нямат за цел \"да плашат с новаторство\", са подготвени са от професионалния готвач Дико Томчев. Удоволствието от готвенето остава в твоите ръце от домашно приготвена храна. За мен лично това е голямо удоволствие, то е и вид медитация, казва Олга. Още повече че услугата спестява чуденето какво да се готви, мъкненето на торби, изхвърлянето след няколко дни на неизползвания напълно продукт, влизащ в състава на рецептата. \"Само слагаш престилката и започваш без да мериш, и други подготовки. И след не повече от час имаш интересна и вкусна и топла храна\", допълва тя. Какви са проблемите  Изискванията на Агенцията по храните са доста тежки за подобен вид дейност, разказва Иван от \"Кашон\". Допълва, че агенцията разглежда кашона като вид производство, тъй като в него се пакетират различни продукти. Това предполага сериозна материална база, персонал и доставчици, отговарящи на съответните изисквания, а при стартираща ниша това води до сериозен капиталов риск, посочва той. Към особеностите на услугата добавя това, че трябва да разчиташ на наличността на всички продукти едновременно, да реагираш бързо, защото никой няма да чака за доставка седмица. Освен това е важно непрекъснато да гледаш напред и да можеш да променяш, да добавяш... За създателите на \"Гастрономи\" е още рано да оценят колко голям е интересът към услугата и смятат, че е нормално да има \"първоначална резистентност\" към новото. Според Олга това, че вече има конкуренция в тази нова за България ниша, помага да се разчупи възприятието на клиента към нея, повече започва да се говори, а и конкуренцията може само да подтиква създаването на по-добра услуга. За разлика от по-рано тръгналите други платформи за доставката на рецепта \"Гастрономи\" има и магазин, от който към рецептата да се добави вино, десерт или аксесоар за трапезата. Отговорът на въпроса защо да поръчам продукти на цена, на която ще взема ястие от ресторанта, готово за консумация, е същият като този на въпроса кой е потребител на доставяните у дома рецепти. Хора с добре платена работа, които същевременно са и с доста уплътнено от ангажименти всекидневие. Има хора, които казват, че е по-добре да отидат на ресторант за тези пари, но тук изживяването е напълно различно. То дава възможност всички да участват в приготвянето на вечерята като се разчупят създадените в конкретното семейство стереотипи за това кой готви и кой чисти. Услугата дава възможност и на хората, които нямат опит в кухнята, да се справят със семейната вечеря. С тази теза се съгласява и Олга Ковган като допълва, че рецептите на \"Гастрономи\" ценово са по средата между сумата от касовите бележки и готовото ястие от ресторант. Иван разказва, че потребителите на \"Кашон\" са хора, които нямат много време за готвене, но пък държат на качествената храна и не искат да наблягат на сандвичите. \"Има хора, на които наистина им е важно да се хранят добре и да седнат вечер заедно със семейството си, а в кухнята да мирише на нещо вкусно. Затова и си поръчват такива кашони, а не храна от ресторант\", смята той. Според него в крайна сметка това е по-евтино, а качеството - несравнимо по-добро. Оценката му е, че в тази ниша конкуренцията е съвсем малка - от 2-3 играчи, а търсенето тепърва ще расте. В \"Гастрономи\" очакват аудиторията да бъде сред добре образованите, хора, които са на средно мениджърско ниво - с много забързан ритъм. Залагат на екодоставката - в кашон до дома, доставен с електромобил. Стела Куртева от няма и година е собственик на \"Кошницата\" и макар че и в момента, ако някой си поръча, ще получи доставката, тя е решила да развива сайта по друг път. Работи в ИТ сектора, но все по-интересна й е сферата с доставка на качествени и свежи продукти. Смята обаче, че по-перспективна е не доставката до дома, защото вижда, че по-големи клиенти имат интерес от такива доставки. Целта й е да свързва производителите на качествени храни с ресторанти и други бизнеси. Така, според нея, който поръчва, ще може да си планира доставките за месеци напред, разчитайки на постоянство в качеството. Иска и да превърне сайта в платформа за здравословно хранене, където се споделят практики и идеи.", "date": "2018.02.19", "title": "Донеси ми вечерята с рецепта"}
{"url": "https://www.dnevnik.bg/evropa/2018/02/19/3132142_albanskiiat_premier_edi_rama_dopuska_kosovo_i_albaniia/", "text": "Албанският министър-председател Еди Рама заяви вчера в Прищина, че допуска възможността един ден Косово и Албания да имат \"общ президент като символ на национално единство\", предаде \"Франс прес\", цитирана от БТА. \"Косово и Албания ще имат обща външна политика, а не само общи посолства и дипломатически представителства\", заяви Еди Рама пред косовския парламент по повод на  десетата годишнина от независимостта на Косово . Двете страни имат няколко общи консулства, отбелязва АФП. \"А защо не един президент, като символ на национално единство, с национална политика за сигурност\", продължи албанският президент. Това изявление няма да се хареса в Сърбия, чиито лидери редовно обвиняват Тирана, че има планове за \"велика Албания\" - което тя отрича. Сърбия не признава независимостта на бившата си провинция Косово. Диалогът за нормализиране на отношенията между Белград и Прищина е замразен, добавя АФП. Президентите на Косово Хашим Тачи и на Сърбия Александър Вучич изразиха желание той да бъде подновен. \"Трудният диалог със Сърбия ще бъде исторически. Албанците и сърбите ще съжителстват в бъдеще като две държави, поддържащи добросъседски отношения и членуващи в Европейския съюз\", каза албанският премиер социалист. Хашим Тачи заяви, че ще се стреми държавата Косово да се сдобие възможно най-бързо със собствена армия. Косово има сили за сигурност, но не и армия и е под закрилата на НАТО. \"Силите за сигурност на Косово имат отдавна всички способности и действат като истинска армия на държава - професионална и многоетническа\", каза Тачи. Независимостта на Косово е призната от 115 страни, включително Съединените щати, и 23 от 28-те страни в Европейския съюз. Около 80 страни, сред които са Русия и Китай, отказват да я признаят, добавя АФП.", "date": "2018.02.19", "title": "Албанският премиер Еди Рама допуска Косово и Албания да имат общ президент"}
{"url": "https://www.dnevnik.bg/bulgaria/2018/02/19/3132172_vuv_vsichki_planini_ima_opasnost_ot_lavini/", "text": "Значителна е опасността от лавини в Пирин. Това съобщи Планинската спасителна служба (ПСС) към БЧК, цитирана от агенция \"Фокус\". За Витоша и Рила опасността от лавини е средна, а в Стара планина - ниска. Времето е облачно и тихо. На места превалява сняг. Температурите варират между -4 и 1 градуса. Новата снежна покривка е с дебелина около 2 см. Съоръженията в курортите работят. В неделния ден са регистрирани много инциденти на ски пистите, свързани с обичайния за сезона травматизъм, уточнява службата Информация за обстановката в планините може да намерите на  адреса на ПСС в интернет .  Телефоните на ПСС са: 02/ 9632000 и 088 1470.", "date": "2018.02.19", "title": "Във всички планини има опасност от лавини"}
{"url": "https://www.dnevnik.bg/biznes/2018/02/19/3132175_prez_ianuari_putnicite_na_letishte_sofiia_se_se/", "text": "През първия месец на 2018 г. софийското летище е обслужило общо 499 688 пътници, което представлява ръст от 6.6% спрямо януари 2017 г., съобщава пресслужбата на летището. През терминал 2 са преминали 63%, или 315 987 от всички пътници, а през терминал 1 – останалите 37% (183 681). Потокът по международните редовни линии, който представлява 92% от целия летищен трафик, е нараснал с 4.4% в сравнение с първия месец на миналата година. Двойно е увеличението на броя пътуващи по вътрешни линии – от над 10 хил. пътници през януари 2017 г. на близо 20 хил. през същия месец на 2018 г. Този ръст се дължи на навлизането на още един авиопревозвач по линията София-Варна. Това е унгарската \"Уизер\", която след няколко години прекъсване възстанови полетите между София и Варна от март миналата година. По трасето лети и \"България ер\". Излетелите и кацналите самолети на летище София през първия месец на годината достигнаха близо 4500. Обемът на обработените товарни и пощенски пратки през януари се е увеличил с 9.6% и възлиза на 1687 т. От тях 59% са превозени с товарни самолети, а останалите 41% – с пътнически.", "date": "2018.02.19", "title": "През януари пътниците на летище София се се увеличили с 6.6%"}
{"url": "https://www.dnevnik.bg/evropa/2018/02/19/3132177_dachich_nastoia_kum_surbiia_da_ne_se_otpraviat/", "text": "Когато се говори за Косово, е неприемливо отделни външни министри да отправят към Сърбия арогантни послания с призиви Сърбия да признае независимостта на Косово, ако иска да стене членка на Европейския съюз. Това заяви в интервю за БНТ сръбският външен министър Ивица Дачич, докато беше в София по повод  неформалния съвет на външните министри на ЕС . Изказването му бе провокирано от думите на германския външен министър Зигмар  Габриел, според когото Сърбия ще трябва да признае независимостта на Косово  и това е \"естествено\" условие за членство в ЕС. Дачич коментира обявената миналата седмица  Стратегия за Западните Балкани на Европейската комисия . В нея 2025 г. е посочена като възможна перспектива за еврочленство за Сърбия и Черна гора, но са определени редица условия, които трябва да бъдат изпълнени за постигането на тази цел. \"В тази стратегия пише, че двустранните спорове трябва да се решат окончателно преди влизането в ЕС. Че ЕС не желае да си внася нестабилност. А аз попитах своите колеги - добре, как се сетихте сега за този принцип, когато Сърбия трябва да влиза в ЕС? А доскоро, до миналата, по-миналата или преди няколко години, Словения и Хърватия станаха членки на ЕС и сега имат голям граничен проблем\", каза Дачич пред БНТ. По повод думите на Габриел министърът посочи: \"Помолих всичките ми колеги да си правят сметката какви послания изпращат към Сърбия. Призовах ги да се придържат към общата позиция на ЕС. Когато се говори по въпроса за Косово, е абсолютно контрапродуктивно и неприемливо отделни колеги министри на външните работи да правят арогантни послания към Сърбия - че Сърбия трябва да признае едностранно провъзгласената независимост на Косово, ако иска да стане членка на ЕС. Недейте да ни пращате такива послания за нещо, което не искате да чувате по отношение на вашите държави. Това е унизително и абсолютно неприемливо за Сърбия\". Външният министър каза, че Сърбия ще продължи да търси решения на проблемите в региона чрез диалог и по мирен път: \"Ние ще продължим с диалога, но този диалог и трайното решение предполагат договор, с който ще бъдат уважени интересите и на двете страни. Ще продължим с този диалог в интерес на мира и стабилността в региона. В интерес на решаването на двустранните въпроси с диалог и по мирен начин. Но без каквито и да било, без такива арогантни послания, които се чуват дори насред Белград. Ако някой иска да дойде в Белград, за да ни каже нещо такова, мисля, че няма нужда да си губи времето. Сърбия със сигурност няма да изпълни това по такъв начин\". Дачич определи Стратегията на Еврокомисията за Западните Балкани като \"изключително добра\", тъй като по думите му за първи път се отваря ясна времева перспектива за евентуалното членство на Сърбия и Черна гора в ЕС. Сърбия все още не е признала  независимостта на Косово от 2008 година . Миналата седмица в интервю за \"Ройтерс\" сръбският президент Александър  Вучич подчерта, че страната му няма  да подкрепи пълното признаване на независимостта на Косово в замяна на членство в ЕС.", "date": "2018.02.19", "title": "Дачич настоя към Сърбия да не се отправят арогантни послания с призиви да признае Косово"}
{"url": "https://www.dnevnik.bg/biznes/2018/02/19/3132179_lizingut_na_avtomobili_narastva_s_29_za_godina/", "text": "Лизинговият пазар отчита годишен ръст от 8.7% към края на миналата година, като вземанията по договори достигат общо 3.604 млрд. лв. Основен принос за растежа има лизингът на леки автомобили, показват данните на БНБ. Това съобщава  capital.bg . Допълнително активността в лизинга е стимулирана от ниските нива на лихвите – около 3%. Годишният растеж на новите сделки с леки автомобили е 28.7% до 218 млн. лв. При другите основни активи има двуцифрено свиване. Лизингът на машини и съоръжения и индустриално оборудване намалява с 14.9% (до 76.8 млн. лв.), а на товарните и лекотоварните автомобили с 13.8% (до 145 млн. лв.). При новия бизнес в лизинг на имоти също има спад от 42.7%. Там обемът се свива до скромните 5.4 млн. лв. От разпределението по сектори се вижда, че домакинствата са тези, които тласкат растежа на бизнеса напред – годишното нарастване на новите сделки там е с 54.6% (76.7 млн. лв.), докато при фирмите има свиване от 5% (до 372 млн. лв.). Така всъщност те формират увеличението на новия бизнес. Силният ръст при първите е показателен за по-голямата увереност, която проявяват, и това, че домакинствата вече не отлагат покупката на автомобили. Това потвърждава и раздвижването на вътрешното потребление. Необслужваните лизингови договори продължават да намаляват вече четвърта година. Към края на миналата година свиването е с 12.7% спрямо края на 2016 г. до 278 млн. лв. при близо 1 млрд. лв. в началото на 2013 г.", "date": "2018.02.19", "title": "Лизингът на автомобили нараства с 29% за година"}
{"url": "https://www.dnevnik.bg/sviat/2018/02/19/3132182_isliamska_durjava_poe_otgovornost_za_napadenieto_s_5/", "text": "\"Ислямска държава\" пое отговорност за вчерашното нападение срещу църква в руската република Дагестан, в което бяха убити петима души, предаде \"Ройтерс\", като се позова на новинарската ѝ агенция \"Амак\".  Вчера въоръжен мъж откри огън срещу хора, излизащи от храма \"Георгий Победоносец\" в населеното място Кизляр, и уби петима души по време на празника Масленица. Според ТАСС, цитирана от БТА, той стрелял само по жени и убил на място четири, а петата, която била ранена, издъхнала в болница. При опит да бъде задържан младият мъж ранил двама служители на правоохранителните органи, след което бил ликвидиран. Духовни лица от храма твърдят, че той крещял \"Аллах е велик!\", докато тичал към църквата. Самоличността му е установена - местен жител, роден през 1995 г. Източници на РБК в дагестанското правителство разказват, че мъжът е бил част от \"спящите клетки\" на \"Ислямска държава\", но не е бил в списъците на спецслужбите нито като член на радикални организации, нито на въоръжени групировки. ", "date": "2018.02.19", "title": "\"Ислямска държава\" пое отговорност за нападението с 5 жертви в Дагестан"}
{"url": "https://www.dnevnik.bg/sport/2018/02/19/3132195_potrebiteli_v_internet_pak_napadat_lindzi_von_za/", "text": "Линдзи Вон е поставена под голямо напрежение, след като спускането в Пьонгчанг в сряда е последният ѝ шанс да спечели златен медал от зимните олимпийски игри през 2018 г. Най-титулуваната жена в алпийските ски обаче трябва да се справя и с други проблеми, след като е подложена на непрестанни атаки от потребители в интернет. Вон отново беше разкритикувана от хора в социалните мрежи заради позицията ѝ спрямо американския президент Доналд Тръмп. Те дори я нарекоха антиамерикански настроена. Преди началото на игрите Вон заяви, че ще представлява Америка, а не президентът Тръмп, което доведе до много обиди по неин адрес. Скиорката дори разкри, че е получила  \"пожелания да си счупи врата\" . Дни преди да замине за Южна Корея, Вон потвърди, че ако спечели олимпийското злато, няма да посети Белия дом. \"Едва ли има американски спортист, който да е толкова голям патриот. Не мисля, че ще намерите друг такъв човек като мен. Аз съм от Минесота, отраснах във ферма, семейството ми ме възпита във всички американски ценности и аз с гордост представлявам тази страна дълги години\", каза 33-годишната скиорка. Вон обясни, че просто ще игнорира хората, които постоянно ѝ пишат, за да се концетрира върху представянето си в Пьонгчанг. Тя остана шеста в супер Г, където сензационно  златото спечели чехкинята Естер Ледецка . Междувременно Вон остана трета във втората тренировка от алпийското спускане, проведено по-рано днес. Американката изостана с 35 стотни от австрийката Щефани Вение, а втора се нареди София Годжа, само на осем стотни. В първото тренировъчно спускане в неделя Вон беше с първи резултат пред Рамона Зибенхофер (Австрия) и сънародничката си Алис Маккенис. Последната тренировка е във вторник, а в сряда сутрин е състезанието.", "date": "2018.02.19", "title": "Потребители в интернет пак нападат Линдзи Вон за позицията ѝ спрямо Тръмп"}
{"url": "https://www.dnevnik.bg/photos/2018/02/19/3132174_fotogaleriia_na_cherveniia_kilim_na_nagradite_bafta/", "text": "На червения килим на снощната церемония в \"Роял Албърт хол\" в Лондон се виждаха много жени, облечени в черно, включително актрисите Анджелина Джоли и Дженифър Лоурънс, в израз на солидарност с пострадалите от сексуален тормоз и дискриминация.", "date": "2018.02.19", "title": "Фотогалерия: На червения килим на наградите БАФТА"}
{"url": "https://www.dnevnik.bg/detski_dnevnik/2018/02/19/3132243_dnes_zapochva_kandidatstudentskata_kampaniia_v/", "text": "Днес започва приемът на заявления за явяване на изпити за първата и втората кандидатстудентска сесия на Софийския университет \"Св. Климент Охридски\". Крайните срокове са 9 март за първата и 18 май за втората кандидатстудентска сесия, съобщиха от университета. Кандидат-студентите могат да подадат заявления онлайн в страницата на Софийския университет на адрес:   , на място в Ректората на Софийския университет или в бюрата на фирмите в страната. Таксата за явяване на изпит е 30 лв. Първата изпитна сесия ще се проведе в неделните дни в периода 18 март - 22 април, а втората - в съботните и неделните дни от 27 май до 24 юни. Първият етап на класирането ще бъде обявен на 10 юли 2018 г., вторият етап – на 17 юли, а третият етап – на 24 юли. В пет от общо 117 специалности не може да се кандидатства с оценките от матурите и кадидатите трябва да положат съответните изпити. Това са регулираните специалности \"Право\", \"Медицина\" и \"Фармация\" и две от специалностите във Факултета по журналистика и масова комуникация – \"Журналистика\" и \"Връзки с обществеността\". За специалността \"Книгоиздаване\" от тази година приемът е по избор - или с изпит по журналистика (писмен) и журналистика (устен), или с оценките от матурите по български език и литература; история и цивилизация; философски цикъл или чужд език. На 22 февруари започва участието на Софийския университет в традиционната кандидатстудентска борса. До 22 март хората в София, Пловдив, Монтана, Велико Търново, Добрич, Варна, Бургас, Хасково и Стара Загора ще могат да се запознаят със специалностите и начина за кандидатстване в най-старото висше училище в България. Най-актуалната информация за кандидатстудентската кампания на Софийския университет може да бъде намерена на  страницата  на университета и в  страницата  във фейсбук \"Кандидат-студенти 2018\" .", "date": "2018.02.19", "title": "Днес започва кандидатстудентската кампания в Софийския университет"}
{"url": "https://www.dnevnik.bg/skorost/2018/02/19/3129449_fotogaleriia_budeshteto_na_avtomobila_spored_tata/", "text": "Индийският производител на автомобили \"Тата\" демонстрира визията си за бъдещето с два концептуални модела. Те вероятно ще дебютират на автосалона в Женева (6-18 март). По-близо до серийно производство изглежда кросоувърът \"H5X Концепт\" (на снимката).", "date": "2018.02.19", "title": "Фотогалерия: Бъдещето на автомобила според \"Тата\""}
{"url": "https://www.dnevnik.bg/sviat/2018/02/19/3132245_sili_na_asad_shte_vliazat_v_afrin_do_chasove_zaradi/", "text": "Кюрдските бойци в Северозападна Сирия обявиха, че са сключили споразумение с режима на Башар Асад за намеса на сирийската армия в Африн, обявиха Силите за защита на народа (YPG), които владеят района около града. Това съобщиха \"Ройтерс\" и Би Би Си, уточнявайки, че сирийските власти не са коментирали информацията. Междувременно сирийската държавна телевизия \"Ихбария\" обяви, че проправителствени сили, подкрепящи Асад, ще навлязат в Африн до броени часове, без да навлиза в подробности. Към момента голяма част от провинция Алепо е под контрола на сирийския режим, но не и Африн, където кюрдските сили са разположени от години. През януари Турция започна срещу тях  операция \"Маслинова клонка\" , подготвяна от години, във формален повод за която се превърна информацията за създаване на кюрдско-арабски \"гранични сили\" в Северна Сирия,  обучавани от САЩ . В Африн обаче Вашингтон няма военно присъствие, а YPG обявиха преди седмици, че искат помощ от Дамаск  срещу \"турския окупатор\" . Ако информацията се потвърди, турските сили и  подкрепяните от тях бунтовници  може да се окажат в пряк сблъсък не само с кюрдите (те смятат YPG за разклонение на Кюрдската работническа партия (ПКК), забранена в Турция), а и със силите на Башар Асад, отбелязва Би Би Си. YPG контролират Африн от близо пет години, след като Сирийската арабска армия се изтегли от района, и оттогав избягват сериозни сблъсъци със силите на Асад, макар да е имало и такива. За \"Ройтерс\" Джия Курд, представител на кюрдската организация, казва, че Сирийската арабска армия може да навлезе в Африн до дни и дори да достигне до някои погранични райони. Курд същевременно предупреждава,че сделката може и да се провали. Възможно е Русия, за която се смята, че е дала съгласието си за \"Маслинова клонка\", също да възрази срещу операцията, която ще усложни ходовете ѝ на терен в Сирия и отношенията с Турция по въпроса. Междувременно конфликтът доби още едно измерение за Турция, след като операцията ѝ първоначално беше обявена като начало на \"прочистването\" на цялата турско-сирийска граница от YPG, наричани от нея \"терористи\". Анкара  дори предложи на Вашингтон  да бъдат създадени общи военни патрули по границата, но в замяна кюрдите да се изтеглят на юг. Съединените щати имат военнослужещи в Северна Сирия, която води доминирана от YPG коалиция срещу \"Ислямска държава\". Срещу Анкара обаче се появиха и обвинения, че е използвала химически оръжия в Африн, за да се справи с кюрдите. Турският външен министър Мевлют Чавушоглу обяви, че историята на правозащитници, според която шестима души са пострадали при газова атака в село, близко до границата с Турция, е \"изфабрикувана\". Турската армия и бойците от Свободната сирийска армия твърдят, че напредват в Африн. Анадолската агенция всеки ден съобщава за селища, преминали под техен контрол (в синьо, в западните, северните и южните покрайнини на Африн).", "date": "2018.02.19", "title": "Сили на Асад ще влязат в Африн \"до часове\" заради Турция, обяви сирийската държавна телевизия"}
{"url": "https://www.dnevnik.bg/biznes/2018/02/19/3132282_mtg_potvurdi_che_ima_sdelka_s_cheha_petr_kelner_za/", "text": "Скандинавската компания MTG  съобщи  в понеделник, че е подписала споразумение да продаде 95% от \"Нова броудкастинг груп\" на PPF Group - холдинг, контролиран от най-богатия чех Петр Келнер. Останалите 5% от българската медийна група са на изпълнителния директор Дидие Щосел. В текста се посочва и, че чрез стойността на сделката се прави оценка на 100% от българската медийна група - Плащането ще се извърши изцяло в брой, допълват от MTG. Когато купи \"Нова телевизия\" през 2008 г., скандинавската група плати 620 млн. евро. Приключването на сделката ще стане след одобрение от регулаторните органи, но страните по нея очакват това да стане . По този начин MTG си тръгва от България 10 години след като инвестира в Balkan Media Group (операторът на каналите \"Диема\") и година по-късно придоби \"Нова\", за която в момента работят 650 души. От \"Нова телевизия\" се въздържаха от коментар на въпросите на \"Дневник\". \"Нова броудкастинг груп\" е най-големият комерсиален медиен оператор в България - със Телевизиите са \"Нова телевизия\", \"Кино Нова\", \"Нова спорт\", \"Диема\", \"Диема фемили\", \"Диема спорт\" и \"Диема спорт 2\", а в интернет са платформите за видеообмен и видеосъдържание VBOX 7 и Nova Play, имейл услугата abv.bg, сайтовете за новини Vesti.bg, DarikNews.bg, Novanews.bg и за спортни новини Sportni.bg и Gong.bg, както и други сайтове. От пиар отдела на MTG уточниха пред \"Дневник\", че сделката с PPF Group включва целия бизнес на шведската компания в България. Групата е генерирала през миналата година продажби за 991 млн. шведски крони (100 млн. евро) и оперативни приходи от почти 20 млн. евро (EBIT, т.е. преди плащането на данъци и лихви), допълва собственикът. Според Йорген Мадсен Линдеман, президент и изпълнителен директор на МTG, днес \"Нова\" контролира \"33% комерсиален дял от зрителите\" в българския ефир. Той дава и оценка на Дидие Щосел като \"чудесен ръководител\" на \"Нова броудкастинг груп\".", "date": "2018.02.19", "title": "MTG потвърди, че има сделка с чеха Петр Келнер за \"Нова телевизия\""}
{"url": "https://www.dnevnik.bg/bulgaria/2018/02/19/3132268_kratki_novini_lukovmarsh_se_prevurna_v_shestvie_na/", "text": "Луковмарш се превърна в шествие на омразата, обяви Главното мюфтийство Проведеният през уикенда Луковмарш се е превърнал \"в шествие на омразата срещу различните религиозни и етнически групи в страната\". Това обявиха от Главното мюфтийство в разпространена до медиите позиция. Те изразиха безпокойствие, че събитието се провежда за пореден път. \"Главно мюфтийство призовава българската общественост, институции, политически партии и други да спазват високите стандарти за човешки права, морални ценности и демократични принципи, което изисква една съвременна общност и държава членка на Европейския съюз\", пише още в позицията. 2 140 искат да станат младши магистрати Общо 2 140 са кандидатите за обявените три конкурса за младши магистрати - съдии, прокурори и следователи. Заявления за участие в конкурса за младши съдии са подали 675 души за 31 места, отчита Висшият съдебен съвет (ВСС). В този за младши прокурори - 860 кандидати за същия брой свободни щатове и 605 кандидати за конкурса за следователи за 12 свободни длъжности. Предстои проверка на документите на кандидатите и произнасяне по допустимостта им. Писмените изпити ще се проведат на 14, 21 и 28 април в сградата на Софийския университет \"Св. Климент Охридски\". Цацаров иззе дело за прегазена жена от Враца и го разпредели на окръжна прокуратура в София Едва седмица след пътен инцидент главният прокурор Сотир Цацаров изиска делото, защото разследващите се бавели. \"След множество медийни запитвания и сигнали до Сотир Цацаров за необосновано забавяне в действията на прокуратурата по разследването за прегазената жена от 19-годишен шофьор в село Търнава, Врачанско, главният прокурор е изискал незабавно материалите по досъдебното производство\", съобщи прокуратурата. Той ще прецени какво е свършило до момента обвинението във Враца и дали трябва разследването да се възложи на друга прокуратура. По-късно през деня прокуратурата информира, че главният прокурор възлага делото на Софийска окръжна прокуратура. Случаят е от миналата седмица - 12 февруари. Мъжът е катастрофирал в стълб на електроразпределителната мрежа, след което блъснал две жени на тротоара. Починалата жена е 35-годишна, в болницата е била прегледана и другата 58-годишна жена. Пострадал инцидента е и 17-годишен спътник на шофьора. Пробата за алкохол е била отрицателна, а тестът за употреба на наркотични вещества е отчел наличието на тетрахидрокарабинол.  Осмина са задържани за наркоразпространение в Дупница Осем души на възраст между 18 и 30 г. са задържани при специализирана полицейска операция, реализирана от криминалисти от Дупница и Кюстендил, съобщи МВР. Иззети са общо 13.38 грама канабис и 1.38 грама хероин. Трима от арестуваните са осъждани за престъпления, свързани с наркотици. Образувани са общо четири досъдебни производства. България може да е посредник между ЕС и Кабо Верде, смята Борисов България би могла да бъде посредник в отношенията между Европа и Кабо Верде, в контекста на председателството на Съвета на ЕС, заяви министър-председателят Бойко Борисов след среща в София с премиера на Кабо Верде Жузе Юлисиш дъ Пина Корея и Силва. По думите му България има сериозни намерения за инвестиции в Кабо Верде в бизнеса и в туризма, например в сферата на управление на туризма, като има голям интерес и в айти сектора. Според Борисов островната държава е пример как може да се спре с непрекъснатите помощи за Африка, като обаче и не пропусна темата за нелегалните мигранти от континента. \"С подобна политика може хората от Африка да направят така, че с наша помощ, с инвестиции в образование и икономика, да се задържат на своя континент. Все пак това са над 300 млн. души и \"чукат на вратата ни\", ако не се вземат необходимите мерки\", заяви Бойко Борисов. \"Ние споделяме вашата визия за Африка. Разбираме, че развитие има, когато се използват максимално добре всички ресурси - гражданското общество, образованието качеството на живот и свобода на гражданите, възможността да участват в процеса на развитие на собствената си страна\", каза от своя страна Жузе Юлисиш дъ Пина Корея и Силва. Той добави, че ако тази гледна точка бъде споделена от ЕС и той възприеме Кабо Верде като пример за демократична, би могло да се развия добри отношения. 17 души са в ареста след инциденти вчера между футболни фенове в София Няколко инцидента станаха вчера между привърженици на отборите на \"Левски\" и \"Ботев\" (Пловдив) в София. Петима от арестуваните са задържани заради  сблъсъците с полицията в заведение в центъра на столицата , рпедаде БНР. Останалите са задържани заради прояви преди и след мача.. Днес предстои задържаните да бъдат изправени пред съда.", "date": "2018.02.19", "title": "Кратки новини: Луковмарш се превърна в шествие на омразата, обяви Главното мюфтийство"}
{"url": "https://www.dnevnik.bg/evropa/2018/02/19/3132263_pepelnikut_na_evropa_vrushtaneto_na_pusheneto_v/", "text": "Много западни държави забраниха пушенето в барове и ресторанти, но Австрия следва различна посока, пише Би Би Си. Според закон, приет през 2015 г., Австрия трябваше да забрани изцяло пушенето в заведенията през месец май тази година, но новото правителство, съставено от консерваторите и крайнодясната Партия на свободата,  се отказа от тези планове . Инициатор на решението беше вицеканцлрът и лидер на Партията на свободата Хайнц-Кристиан Щрахе, който е пушач. Миналия месец той каза пред парламента, че в случая става въпрос за свободата да избираш. По думите му ресторантите трябва да са свободни да решават дали искат да има определени за пушене места, където \"един гражданин да има възможността да реши може би да се наслади на цигара, или лула, или пура с кафето\". Решението ужаси австрийската лекарска общност. Доктор Манфред Нойбергер от Медицинския университет във Виена коментира, че това е \"катастрофа в общественото здравеопазване\". \"Решението е безотговорно. То е победа за тютюневата индустрия. Новото правителство превърна Австрия в пепелника на Европа\", каза той. Според него броят на пушачите сред младите хора в Австрия е \"срамно висок\", особено в сравнение с други държави с високи доходи. Във Виена Камарата на лекарите и oрганизация за помощ срещу рака подписаха петиция с призив правителството да преосмисли плановете си. Председателят на Виенската камара на лекарите Томас Секереш каза, че не разбира защо правителствотo иска да направи крачка назад и да разреши пушенето. \"Знаем, че пушенето води до сериозни инфаркти, рак и и знаем, че в страните, където е забраненто в ресторанти и барове, служителите са защитени и цялото население е по-здраво\". Много от най-популярните кафенета в центъра на Виена вече частично забраниха пушенето още преди запланираната забрана и в известна степен заради туристите. В други обаче продължава да се пуши. Големите ресторанти трябва да осигуряват отделни зони за пушачи и за непушачи, но правилото вратите между двете части да бъдат затворени в голяма степен се пренабрегва. Малките заведения могат да избират дали в тях да се пуши или не. В кафене \"Клайнес\" на всяка маса има пепелник и въздухът е сивкав от тютнев дим. По думите на един от гостите там хората във Виена се смятат за много специални и пушенето е много силна част от културата. Разделение Петер Добчак от Венската търговска камара казва, че подкрепя отмяната на забраната, макар да признава, че има различни мнения сред собствениците на ресторанти. \"Има много ресторанти, които предпочитат да позволят на гостите да пушат. Ресторантите от по-висока класа подкрепят забраната. Но баровете, дискотеките и клубовете са предимно за пушенето, защото законът кара хората да пушат отвън и се вдига шум... късно през нощта\", обяснява той. Преди година кафене \"Хумел\" забранява пушенето. Собственикът Кристина Хумел казва, че бизнесът й се свил с 5%, след като забранила цигарите. Тя обаче обяснява, че се фокусира върху новите млади клиенти. \"Виждаме от положителната страна, че повече семейства идват да ни посетят за закуска заедно с децата си. Изправени сме пред голямото предизвикателство да променим концепцията на бизнеса си\". Мненията сред гостите на заедението са смесени. Герхард Ламерер, непушач, казва, че е против забраната. \"Хората винаги ще пушат. Защо да не оставим нещата така, както са? Защо трябва да правим нещата по-строги и да го забраняваме?\" Други обаче са против. \"Мисля, че забраната на пушенето е правилното нещо\", казва Кристоф Риймекастен. \"Въздуът е по-хубав. В други държави няма проблем със забраната за пушене, само в Австрия има\".", "date": "2018.02.19", "title": "\"Пепелникът на Европа\": Връщането на пушенето в заведенията в Австрия поражда спорове"}
{"url": "https://www.dnevnik.bg/photos/2018/02/19/3132242_snimka_na_denia_pepel_v_nebeto/", "text": "Вулканът Синабунг на индонезийския остров Суматра изхвърли пепел и гореща пара на повече от 5000 метра в атмосферата и по склоновете си. Той е един от трите в страната, които са в процес на изригване в момента.", "date": "2018.02.19", "title": "Снимка на деня: Пепел в небето"}
{"url": "https://www.dnevnik.bg/zelen/2018/02/19/3131372_mobilna_aplikaciia_spasiava_bedstavashti_jivotni/", "text": "Ново мобилно приложение \" е създадено с мисията да помага на ранени или болни животни. Идеята е потребителите му да могат лесно и бързо да подават и откликват на сигнали за помощ, съдържащи информация за местонахождението и състоянието на животните. Приложението е разработено в България и е безплатно. Целта му е да ускори и улесни комуникацията между доброволците и да увеличи шансовете за оцеляване на нуждаещите се от спешна помощ животни. Идеята за приложението се ражда преди няколко години, повод за по-детайлното й разработване става дипломен проект. \"Преди време случайно попаднах сред голям кръг от хора във фейсбук, които активно помагаха на бездомни животни. Когато някой забележеше пострадало куче или котка, но не можеше да реагира на момента, молеше останалите за помощ. По същото време аз трябваше да пиша дипломна работа. Така ми хрумна идеята да комбинирам полезното с приятното и да създам приложение, което да направи по-бърза и надеждна комуникацията между доброволците\", разказва създателят на мобилната апликация Милен Маринов. Така се появява демоверсията на Help A Paw за смартфоните iPhone, която печели второ място в конкурса за мобилно приложение по време на конференцията MobCon. В резултат технологичната компания MentorMate подпомага разработката на мобилната версия за другата популярна мобилна платформа – Android. Следват още месеци на довършване и изпипване на двете приложения, но в крайна сметка те вече са факт. Help A Paw може да бъде свалено безплатно от онлайн магазините Apple App Store и Google Play. ", "date": "2018.02.19", "title": "Мобилна апликация спасява бедставащи животни"}
{"url": "https://www.dnevnik.bg/sport/2018/02/19/3132303_franciia_izhvurli_skior_ot_pyongchang_zaradi_komentari/", "text": "Френският скиор Матийо Февър беше изпратен вкъщи, след като обясни, че не се интересува колко медала ще спечелят съотборниците му. Приятелят на  Микаела Шифрин  обясни, че в Пьонгчанг се фокусира единствено върху собственото си представяне. Французинът остана седми в  гигантския слалом , а неговият съотборник Алекси Пинтюро спечели бронзовото отличие. След състезанието Февър отказа да коментира Пинтюро, както и останалите си съотборници Тома Фанара и Виктор Мюфа-Жанде, които се класираха пети и шести. Френският отбор потвърди, че е отпратил Февър обратно у дома. Скиорът побърза да се извини чрез профила си във фейсбук. \"Казах, че отборното представяне е последното, което ме интересува, след като ме попитаха как се чувствам от добрите резултати на отбора. Бях по-недоволен от моите изяви. Все пак става въпрос за интервю, което ми взеха само 10 минути след спускането ми\", написа Февър. Той се оправда, че е бил афектиран и това се дължи, че е от Южна Франция и \"има по-гореща кръв\". Франция спечели три медала в състезнията при мъжете, като Пинтюро взе бронз в гигантския слалом и сребро в комбинацията, а Мюфа-Жанде завърши трети в комбинацията. По програма Февър трябваше да бъде един от участниците във френския тим за смесеното отборно състезание, но сега ще се наложи промяна. 26-годишният скиор от Ница има 62 старта в Световната купа, в които спечели една победа и пет пъти се качи на подиума. Февър е световен шампион в отборното състезание от миналата година.", "date": "2018.02.19", "title": "Франция изхвърли скиор от Пьонгчанг заради коментари срещу отбора"}
{"url": "https://www.dnevnik.bg/bulgaria/2018/02/19/3132292_cacarov_i_gergov_ne_davat_da_se_razkriva_informaciiata/", "text": "Главният прокурор Сотир Цацаров и бившият член на ръководството на БСП Георги Гергов не са се съгласили да се изнесат данни от проверката на Инспектората към ВСС за срещата им в ЦУМ миналото лято заедно с бизнесмена и издател Сашо Дончев. Това се разбира от решението на шефката на Инспектората към Висшия съдебен съвет (ИВСС) Теодора Точкова да откаже информацията на в. \" Сега \", искана по Закона за достъп до обществена информация. На 10 юли 2017 г. приключи проверката по темата за визитата на Цацаров в офиса на Гергов в ЦУМ, на която бе и Дончев. Изводът на ИВСС беше, че Етичният кодекс на магистратите  не е нарушен, нито престижът на съдебната власт е накърнен от поведението на Цацаров . Проверката започна след сигнал на гражданското движение \"Боец\". Вестникът е поискал акта от проверката, но от инспектората са обяснили, че информацията е класифицирана като служебна тайна и е защитена в следващите 6 месеца. След изтичането на срока са поискали пак, но Точкова е обяснила, че информацията е обществена, но няма да бъде предоставена. Причина за реакцията ѝ е отказът на Цацаров, както и този на Гергов да се оповестят данните, които ги засягат. Сашо Дончев и сдружение \"Боец\" са дали съгласие. От ИВСС са питали и Би Ай Ти, излъчила репортаж по казуса, и оттам е дошло съгласие от главния изпълнителен директор Симона Ангелова, но инспекторатът не го признава за валидно.  Според практиката на съда в Страсбург и на Върховния административен съд, когато става дума за публични фигури, не се иска съгласието им, коментира пред вестника адвокат Александър Кашъмов от \"Програма Достъп до информация\". Според него от инспектората не са искали да дадат информация, а и не са подготвени по Закона за достъп до обществена информация, \"затова четат закона както им изнася\". Той обясни, че когато трети лица не дават съгласие, трябва да бъде даден поне частичен достъп до информация. Освен това законът казва, че \"не е необходимо съгласието на третото лице в случаите, когато то е задължен субект и отнасящата се до него информация е обществена информация, както и когато е налице надделяващ обществен интерес от разкриването ѝ\".", "date": "2018.02.19", "title": "Цацаров и Гергов не дават да се разкрива информацията за срещата в ЦУМ"}
{"url": "https://www.dnevnik.bg/sport/2018/02/19/3132313_s_finalna_zashtita_otborut_na_lebron_djeims_specheli/", "text": "Отборът на Леброн Джеймс победи отбора на Стеф Къри със 148:145 в първото издание на новия формат на Мача на звездите в НБА. Двата състава върнаха позагубения блясък на шоуто след надстрелването и пълната липса на защита в последните години, а лидерът на \"Кливланд кавалиърс\" поведе своя тим към победата и заслужено беше избран за най-полезен играч. Джеймс вкара 29 точки, овладя десет борби и направи осем асистенции. Той вкара четири тройки от осем опита и беше точен при 12 от 17-те си стрелби от игра. 33-годишният играч спечели наградата за МVP в Мача на звездите за трети път след 2006 и 2008 г. Джеймс постави рекорд за най-голяма разлика в годините между последните си два приза. Той се изравни с Оскар Робъртсън, Майкъл Джордан и Шакийл О'Нийл, които също са избирани по три пъти за най-полезни в Мача на звездите. Повече награди имат само Боб Петит и Кобе Брайънт - по четири. След 66 издания, в които един срещу друг на паркета бяха отборите на Източната и Западната конференция, тази година формата беше променен изцяло. Баскетболистите с най-много гласове от феновете - Джеймс и Къри - бяха капитани на двата отбора и избираха съставите. Te можеха да селектират играчи и от двете конференции. В състава на Джеймс титуляри бяха още Кевин Дюрант, Ръсел Уестбрук, Кайри Ървинг и Антъни Дейвис, а на пейката Ламаркъс Олдридж, Брадли Бийл, Виктор Оладипо, Пол Джордж, Андре Дръмънд, Горан Драгич и Кемба Уокър. Последните четирима замениха контузените Демаркас Къзинс, Кевин Лав, Кристапс Порзингис и Джон Уол. Стартовата петица на Къри освен него включваше Джеймс Хардън, Демар Дероузън, Янис Андетокумбо и Джоел Ембийд. На пейката бяха Деймиън Лилард, Джими Бътлър, Дреймънд Грийн, Кайл Лаури, Клей Томпсън, Карл-Антъни Таунс и Ал Хорфорд. Двубоят в \"Степълс сентър\" в Лос Анджелис задоволи всички любители на качествения баскетбол, които видяха много атрактивни изпълнения. Както винаги защитата беше оставена на заден план през по-голямата част от времето и имаше надвкарване между двата отбора. Тимът на Стеф Къри опита рекордните 65 тройки, но вкара само 17 от тях, докато Джеймс и компания бяха по-точни - 19 от 58. Отборът на Къри водеше почти през цялото време, а няколко пъти отваряше двуцифрена разлика. Най-големият аванс на Къри и компания достигна 15 точки, а в средата на последната четвърт те водеха с осем точки при 136:128. В последните минути двата отбора оставиха шоуто на заден план и започнаха да играят много здраво в защита. Мачът заприлича на истински сблъсък от НБА, а в един момент дори се стигна до оспорване и историческо използване на видеопреглед в Мача на звездите. Отборът на Джеймс изравни резултата при 144:144. Последваха поредица от пропуски, преди Демар Дероузън да застане на линията за наказателни изстрели. Въпреки че вкарва над 90% от стрелбите си от тази позиция, този път той реализира само единия. В ответната атака Джеймс изведе своя отбор напред за 146:145. Тимът на Къри не успя при следващото си нападение след пропуск на Хардън от тройката, последван от грешка на Дероузън, която беше наказана от Уестбрук. Във финалната атака Къри можеше да прати мача в продължения, но дори не успя да изстреля топката, след като беше хванат в капана на здравата защита на Джеймс и съотборника си в \"Голдън стейт уориърс\" Кевин Дюрант. Дюрант завърши с 19 точки, шест борби и пет асистенции. Пол Джордж добави 16 точки, Дръмънд и Бийл записаха по 14, а Ървинг - 13. Уестбрук нямаше вечер и вкара само 11 точки, след като пропусна пет от шестте си стрелби от тройката. За отбора на Къри най-резултатни бяха Лилард и Дероузън с по 21 точки. Ембийд отбеляза 19, Таунс - 17, а Антетокумбо - 16. Разочарованието в състава дойде от двамата лидер - Къри и Хардън. Плеймейкърът на \"Уориърс\" вкара само четири от 14-те си стрелби и записа 11 точки, а топреализаторът на \"Хюстън\" направи цели 14 пропуска от 19 стрелби и завърши с 12 точки. \"Със Стеф искахме да променим малко картината в Мача на звездите. През последните години мачът не беше толкова състезателен, колкото ни се иска. Със сигурност беше малък шансът победителят да се реши със защита, но това беше нещо, което искахме да направим тази вечер - да наблегнем малко повече в защита и мисля, че това се видя в последното нападение\", каза Леброн Джеймс след двубоя. За шести път в историята и за прът път от 2011 г. Мачът на звездите се проведе в легендарната зала в Лос Анджелис.", "date": "2018.02.19", "title": "С финална защита отборът на Леброн Джеймс спечели новото шоу на звездите в НБА"}
{"url": "https://www.dnevnik.bg/evropa/2018/02/19/3132307_frenski_sela_se_obiaviha_za_prodan_v_znak_na_protest/", "text": "Цели села в южния френски департамент Од са публикували обяви, че са за продан, в знак на протест срещу обсъжданата от правителството реформа на районите, получаващи земеделски помощи, съобщи \"Франс прес\", цитирана от БТА. Министърът на земеделието и храните Стефан Травер обеща, че няма да остави на произвола засегнатите фермери. Окончателната карта с т.нар. неблагоприятни за земеделие общини (силни наклони, лош климат, слаби реколти) или райони, застрашени от изселване, ще бъде обявена през пролетта, след като получи одобрение от Европейската комисия. Според министъра обаче отсега се знае, че около 1400 общини ще бъдат извадени от зоните, получаващи финансова помощ. Статутът на неблагоприятна за земеделие зона е жизненоважен за някои области, тъй като там фермерите получават значителни помощи от Европейския съюз, достигащи в някои случаи 60 процента от годишните им доходи. Ето защо от няколко дни в сайта за недвижими имоти Leboncoin.fr се множат обявите за продажба на цели села. Така местните жители изразяват символичен протест срещу възможното им изключване от картата с неблагоприятните зони. Никакви цени не са посочени в обявите, които в края на текста насочват потребителя да пита за цената Стефан Травер, министър на земеделието - следва телефон, а в някои случаи и адресът на министерството в Париж.", "date": "2018.02.19", "title": "Френски села се обявиха за продан в знак на протест срещу реформа на земеделските помощи"}
{"url": "https://www.dnevnik.bg/regioni/2018/02/19/3132320_pojar_ostavi_bez_parno_jitelite_na_pernik_obnovena/", "text": "Пожар горя в в пернишката топлоелектрическа централа \"Република\" и остави без парно жители на града, предаде \"Нова телевизия\". От областната дирекция на МВР в Перник съобщиха, че е изгорял захранващ кабел, който е възпламенил масло от един от трансформаторите в ТЕЦ \"Република\" и се е наложило централата да спре работа. Пожарът е овладян. Няма пострадали хора, а са нанесени само материални щети. На мястото има четири екипа на пожарната. БТА съобщава, че това е втори пожар в ТЕЦ-а в рамките на деня. Първият пожар в възникнал тази сутрин при подмяна на високоволтов кабел в котелен цех. Абонатите в Перник в момента са без парно, като се очаква до няколко часа топлоподаването да бъде възстановено.", "date": "2018.02.19", "title": "Пожар остави без парно жителите на Перник (обновена)"}
{"url": "https://www.dnevnik.bg/sviat/2018/02/19/3132298_bulgariia_mulcha_25_g_za_imeto_na_makedoniia_a_sega/", "text": "Как така България мълча 25 години за политиката на \"гръцко монополизиране\" на името Македония, а сега зачестяват изяви, според които България не бива да приема имена, които съдържат \"географски маркер\" с териториални претенции? Този въпрос отправи бившият македонски премиер Любчо Георгиевски - архитект на първия българско-македонски документ за добросъседство - във  \"Фейсбук\" . Той имаше предвид коментара на  българския президент Румен Радев , според когото версията с географска добавка към името - за която говорят и гръцките власти, и  македонският премиер Зоран Заев  - не бива да съдържа никакви териториални претенции към България. Подобен коментар  дойде този месец и от Георги Първанов , който беше президент между 2002 и 2012 г. и в интервю предупреди, че две  от петте предложения  за новото име - Северна Македония и Горна Македония - отправят директни претенции към Пиринска Македония. Подобна позиция  дойде от външния министър  Екатерина Захариева през август, но впоследствие не беше повтаряна. \"Този тип натиск е безпринципен, защото се случва 25 години, след като започна спорът и върви към завършек. А също така идва след подписването на договора за приятелство, който в Македония вече е приет като наложен договор.\" Според Георгиевски освен това \"разбира се, че всяка географска добавка заплашва по-малко България от това името да е само Македония, което те (българските власти) първи в света признаха (да прочетат аргументите на гърците, важат и за тях\". Георгиевски, който от години има българско гражданство  и неведнъж е обвиняван  в българофилия заради често пробългарските си позиции, сега е лидер на ВМРО-Народна партия. Преди това той оглавяваше 13 години ВМРО-ДПМНЕ, начело на която след него застана бившият премиер Никола Груевски. В последните години застъпва позиции за компромис за името с Гърция.", "date": "2018.02.19", "title": "България мълча 25 г. за името на Македония, а сега упражнява натиск, обяви Любчо Георгиевски"}
{"url": "https://www.dnevnik.bg/zdrave/2018/02/19/3132322_da_se_zatvariat_zavedeniiata_koito_sistemno_narushavat/", "text": "При системни нарушения на забраната за пушене на закрито в обществени места санкциите да са по-драстични и да включват дори принудително затваряне на заведенията за определен срок. Това по информация на в. \"Сега\" ще пише в предложение за поправки в Закона за здравето, които подготвя Министерството на здравеопазването. За по-строги санкции настояват отдавна неправителствените организации \"Коалиция за живот без тютюнев дим\" и Сдружение \"България без дим\". Двете организации се мотивират, че има заведения, които са глобявани многократно, но въпреки това в тях продължава да се пуши. Все още не е ясно дали здравното министерство ще се съгласи с наказателните срокове, които предлагат те - при трето нарушение заведението да се затваря за 6 месеца, а на видимо място да се поставя табела с причината за назидание. От министерството обаче потвърждават, че промените са за по-строги санкции и контрол, включително и за употребата на наргиле в заведенията. Предвижда се например управителят на обект, който е допуснал пушене на тютюневи и свързани с тях изделия в обекта, да бъде санкциониран вместо собственика на заведението, посочват от министерството. В момента често актовете за нарушение на забраната, наложени от здравните инспектори, падат в съда, защото по закон отговорността се носи от представляващ юридическото лице, а той обикновено не е в обекта при проверката и актът е издаден на друг. Друга промяна предвижда повече институции да могат да налагат глоби, а не както сега - само регионалните здравни инспекции. Сред тях вероятно ще са МВР, Агенцията по храните, Инспекцията по труда. Със законопроекта ще се забрани и употребата на наргилета. В момента няма ограничение за пушенето на тези изделия в закрити обществени пространства, нито има пречка да се предлагат на деца.  МЗ обяви, че ще вземе мерки срещу това, още в края на лятото на миналата година , но все още няма внесени предложения.", "date": "2018.02.19", "title": "Да се затварят заведенията, които системно нарушават забраната за пушене, обмисля здравното министерство"}
{"url": "https://www.dnevnik.bg/photos/2018/02/19/3131864_fotogaleriia_snejnoto_prikljuchenie_rali_shveciia/", "text": "Тесни заснежени пътища, преспи, страстни фенове и автомобили, прелитащи със скорост над 160 км/ч - това е   едно от любимите състезания в календара от Световния рали шампионат (WRC). Белгиецът Тиери Ньовил спечели тазгодишното издание на надпреварата и стана едва третият пилот в историята, който не е роден в Скандинавия и триумфира в снежното рали. На снимката пилотът на \"Хюндай\" преминава през един от най-опасните си моменти в ралито, приземявайки се на две колела след скок.", "date": "2018.02.19", "title": "Фотогалерия: Снежното приключение рали \"Швеция\""}
{"url": "https://www.dnevnik.bg/photos/2018/02/19/3132343_snimka_na_denia_v_pamet_na_apostola/", "text": "Хиляди хора поднесоха цветя на паметника на Васил Левски по повод 145-ата годишнина от гибелта на Апостола.", "date": "2018.02.19", "title": "Снимка на деня: В памет на Апостола"}
{"url": "https://www.dnevnik.bg/politika/2018/02/19/3132306_valeri_simeonov_na_sledvashtite_izbori_po-skoro_niama/", "text": "Вицепремиерът и лидер на НФСБ Валери Симеонов каза, че никой не може да гарантира, че на следващите избори ще се яви в коалиция с ВМРО. \"При това напрежение по-скоро няма да се явим\", каза в интервю за телевизия \"Европа\" той. \"Като във всяка коалиция невинаги нещата вървят гладко. В случая има натрупани, наслоени напрежения от месеци. Те са натрупани не толкова в идеен план, защото ние с \"Атака\" и ВМРО сме идейно почти еднакви партии, с очертано патриотичен профил и поставяне на първо място интересите на държавата. В реалната политика, както в случая в Народното събрание, има едни натрупани напрежения, които не знам защо колегата Каракачанов не желае да бъдат решени. Ситуацията в момента е изцяло в полза на ВМРО от гледна точка на тяхното разясни Симеонов, цитиран от \"Фокус\". Той отново настоя постоянно всички действия и постижения на \"Обединени патриоти\"  да се представят като постижения на ВМРО  и отбеляза, че ВМРО е най-малката партия в коалицията, но с най-сериозни претенции по отношение на представяне на избори. Според него присъствието на депутати от ВМРО в медиите е ход за гарантиране на по-добро представяне при В същото време лидерите на две от трите партии в малкия коалиционен партньор - Волен Сидеров (\"Атака\") и Красимир Каракачанов (ВМРО), твърдят, че ще напуснат правителството, ако  Истанбулската конвенция  бъде приета. Председателят на третата партия – Валери Симеонов (НФСБ), пък предприе атака срещу евродепутата Ска Келер, която  се присъедини към протестите  срещу строителството в Пирин, а правителството  официално се разграничи  от изявата на Симеонов. \"Подадохме сигнал до Европейския парламент срещу Ска Келер - казва Симеонов в интервю за вестник \"24 часа\". \"Не мога да приема, че ще дойде някой отвън и ще дава решения на суверенно правителство и ще иска оставка на министър. Недопустимо. Правомощията на евродепутат са строго разписани в правилника на Европейския парламент\", казва Симеонов. Той информира още, че правителството е готово с мерките за Витоша, с които се дава възможност по старите трасета да се строят нови лифтове. \"Готов съм - собственикът е готов да направи пълна подмяна на лифтовете, да увеличи капацитета им и да се изградят нови писти. По-скоро да се узаконят. Защото към момента на Витоша има само една законна писта - \"Витошко лале\". Всички други са \"ливади\", обяснява вицепремиерът. В интервюто Симеонов изрежда постиженията си от началото на мандата, сред които и тоалетната при Калотина да има вода, която  той лично откри през ноември миналата година . \"Нека всички да сме смеят, обаче ако ти на входната врата на България нямаш тоалетна, не знам кой трябва да се смее и кой трябва да плаче\", коментира той. \"И най-вече се гордея с парите, които съм вкарал, а не източил от бюджета, за разлика от други министри\", обобщава вицепремиерът. Той обявява, че предстои \"Обединени патриоти\" да внесат законопроекти, \"които ще вкарат няколкостотин милиона\". Също така - апартхотелите, които подбиват нормалната конкурентна среда в туристическия бизнес. Защото те не плащат нищо на държавата, а осигуряват почивка на десетки, може би стотици хиляди чужденци\", казва Симеонов. На въпрос за напрежение между него и министъра на туризма Николина Ангелкова Симеонов разкрива, че в момента спорят трябва ли да има преместваеми обекти по Черноморието. Според \"Обединени патриоти\" не трябва да има преместваеми обекти, поне в летните национални курорти. \"Ангелкова предлага 75 кв.м преместваем обект, което е безумие. Моят апартамент в Бургас е по-малък. А това направо си е заведение и аз не виждам какво преместваемо има в един обект 75 квадрата\", възмущава се вицепремиерът.", "date": "2018.02.19", "title": "Валери Симеонов: На следващите избори по-скоро няма да се явим в коалиция с ВМРО"}
{"url": "https://www.dnevnik.bg/sport/2018/02/19/3132363_kralev_ot_pyongchang_do_momenta_predstavianeto_na/", "text": "Министърът на младежта и спорта Красен Кралев постави висока оценка на представянето на българските спортисти в зимните олимпийски игри в Пьонгчанг. Той се срещна с част от тях в олимпийското село. \"Представянето ни досега на олимпиадата е много добро. Видяхте какво направи Сани Жекова, Владимир Зографски се класира сред най-добрите 15 в световния елит на ски скока, а Алберт Попов влезе в топ 30 на гигантския слалом, където конкуренцията е огромна. Това са добри новини за българския спорт\", заяви Кралев, цитиран от пресслужбата на БОК. \"Надяваме се Радослав Янков също да ни зарадва и очакваме с нетърпение неговия старт. Разбира се, в биатлона можехме малко повече, но те имат още състезания до края.\" Кралев отново изтъкна, че \"е нужно да се влагат повече средства в спортната инфраструктура у нас\". \"Без база и нормални условия е много трудно и успехите няма да са устойчиви, трайни.\" Министърът остана доволен от организацията на игрите. \"Българската делегация разполага с доброволци, които са завършили българска филология и са част програмата за обмен на младежки групи между министерството на спорта (ММС) и корейското министерство на младежта. Това показва на какво ниво се стараят да бъдат домакините на олимпиадата\", посочи той. Програмата му включва \"срещи с важни особи в международното спортно и олимпийско движение\", посочват от олимпийския комитет. Генералният секретар на БОК Белчо Горанов заяви, че организацията е според очакванията. \"Същото бих казал и за представянето на българите, дори част от тях надхвърлиха прогнозите и очакванията\", каза той. \"Приятни емоции ни доставиха Владимир Зографски и Алберт Попов – това са млади състезатели, а вече са в световния елит. Александра Жекова отново е на финал, поздравления за това, което направи на четвъртата си олимпиада. Веселин Цинзов също заслужава адмирации с класирането си в ски бягането, където конкуренцията е жестока. Нещата около нашата делегация са спокойни, вярвам, ще се запазят така до края на игрите\", добави Горанов.", "date": "2018.02.19", "title": "Кралев от Пьонгчанг: До момента представянето на българите е много добро"}
{"url": "https://www.dnevnik.bg/zdrave/2018/02/19/3132352_s_400_poveche_sa_sluchaite_na_morbili_v_evropa_prez/", "text": "Общо 21 315 болни и 35 смъртни случаи - такава е равносметката за върлуващата епидемия от морбили в Европа за периода от януари до декември 2017 г. Тази статистика означава 400% ръст на заболеваемостта от инфекциозната болест спрямо 2016 г., когато пък е измерен най-ниският брой болни за региона на всички времена - 5237 души. Равносметката година след началото на епидемията прави Световната здравна организация заради предстояща на 20 февруари среща на част от здравните министри от региона в Черна гора. Една от четири европейски държави е засегната от епидемията,или 15 от 53 държави в региона. Най-сериозен е проблемът в Румъния, където за 2017 г. са инфектирани над 5500 души, след това в Италия с малко над 5000 и Украйна с 4767 души. Факторите в тези страни са различни - спад на имунизациите през последните години, константно ниско ниво на имунизационен обхват сред някои маргинализирани групи или недобър достъп до здравни грижи и ваксини, изброява СЗО. Сред останалите засегнати държави е и България, но с далеч по-малко засегнати: Гърция - 967 регистрирани случаи за 2017 г. Германия - 927 Сърбия - 702 Франция - 520 Русия - 408 Белгия - 369 Великобритания - 282 Испания - 152 Швейцария - 105. В повечето държави с по-малко случаи епидемиите вече сякаш са овладени и случаите намаляват, отбелязва СЗО. \"Всеки нов човек, засегнат от дребна шарка в Европа, ни припомня, че неваксинираните деца и възрастни, независимо къде живеят, са все така в риск от разболяване и разпространение на болестта сред други, които може би нямат възможността да бъдат ваксинирани. Над 20 хиляди болни и 35 изгубени живота е трагедия, която просто не можем да приемем\", коментира регионалният директор на СЗО за Европа д-р Жужана Якоб. По думите й това е крачка назад от глобалните цели за изличаване на ваксинопредотвратимите заразни болести, която обаче може да се преодолее с усилия на правителствата за засилване на имунизационния обхват сред хората.", "date": "2018.02.19", "title": "С 400% повече са случаите на морбили в Европа през 2017 г."}
{"url": "https://www.dnevnik.bg/sport/2018/02/19/3132305_i_vtorata_proba_na_ruskiia_medalist_v_kurlinga_e/", "text": "Втората проба на медалиста в кърлинга от Пьонгчанг 2018  Александър Крушелницкий  също е дала положителен резултат, съобщи \"Спорт експрес. Kрушелницкий и неговата съпруга Анастасия Бризгалова спечелиха бронз в смесените двойки. В неделя обаче стана ясно, че той е уличен в употреба на мелдоний. \"Втората проба на Крушелницкий е положителна. През последите две години той е дал 11 проби и всички са били отрицателни, но сега 12-ата е положителна за допинг\", написа журналистът от \"Спорт експрес\" Дмитрий Зеленьов в профила си в \"Туитър\". Той добави, че с оглед концентрацията на мелдоний в организма на състезателя най-вероятно препаратът е попаднал в тялото на Крушелницкий по време на лагер в Япония през януари. Информацията за положителната втора проба все още не е потвърдена от Международния олимпийски комитет (МОК) или руската делегация. Междувременно състезателят е предал своята акредитация и е напуснал олимпийското село, потвърди говорителят на руския отбор Константин Въйборнов. Спортният арбитражен съд в Лозана (КАС) обяви днес, че е започнал дисциплинарна процедура срещу състезателя. От КАС заявиха, че все още не е насрочена дата за изслушване и на този етап няма да бъде предоставена повече информация по случая. След разпространението на новината всички в руската делегация са останали изненадани, предава \"Ройтерс\". Състезатели и официални лица изразиха мнение, че вероятно става въпрос за грешка от проверяващия екип. \"Глупаво е, а Александър не е глупав, така че не вярвам\", заяви треньорът на женския отбор по кърлинг Сергей Беланов. Той допълни, че не вижда смисъл от употребата на подобряващи издръжливостта вещества в не толкова физически изискващ спорт като кърлинга. \"Всички бяхме шокирани от новината. Разбира се, много се надяваме, че това е някаква грешка. При нас не става въпрос за по-бързо, по-високо и по-силно, а за по-прецизно представяне. Не мога да си представя и ми е трудно да повярвам какъв вид лекарства трябва да използваш в кърлинга\", заяви руската състезателка Виктория Мойсеева. Русия няма отбор в Пьонгчанг, а състезателите й участват под името Олимпийски спортисти от Русия (ОАР) и под неутрален флаг. Страната не беше допусната до олимпиадата заради мащабна схема за употреба и прикриване на допинг по време на игрите в Сочи през 2014 г. Руската федерацията по кърлинг съобщи, че започнала вътрешно разследване по случая с Крушелницкий. \"Федерацията създава спешна комисия, като цялата информация ще бъде проучена и проверена. Знаем, че нашият спортист не е виновен\", заяви президентът на организацията Дмитрий Свишчев. Той твърди, че всички допинг проби на руските състезатели по кърлинг, взети на 22 януари, са били отрицателни. Положителната проба на Крушелницкий идва само няколко дни след като стана ясно, че  наказанието на Русия  може да падне и в церемонията по закриването спортистите да минат под националния си флаг.", "date": "2018.02.19", "title": "И втората проба на руския медалист в кърлинга е положителна"}
{"url": "https://www.dnevnik.bg/biznes/2018/02/19/3132385_za_chovek_ot_chetirichlenno_domakinstvo_sa_nujni_580/", "text": "За нормален живот на човек от четиричленно домакинство - двама възрастни и две деца, са необходими 581.31 лв. месечно, според данните на Института за синдикални и социални изследвания (ИССС) на КНСБ за четвъртото тримесечие на миналата година. Това съобщиха на пресконференция днес президентът на КНСБ Пламен Димитров, директорът на ИССС на КНСБ Любен Томев и експертът Виолета Иванова, цитирани от БТА. Парите са необходими, за да се удовлетворяват основните нужди от храна, поддържане на жилището, здравеопазване, образование, транспорт и почивка спрямо средните български стандарти. Средната заплата изостава с 25%  Издръжката на живот на четиричленното домакинство е 2325 лева. Ако работната заплата е единственият източник на доходи, нейният нетен размер не трябва да бъде по-нисък от 1163 лева за всеки от двамата родители (бруто 1489 лева). За декември нетният размер на средната работна заплата е 876 лева, което означава, че изостава с около 25 на сто от необходимите средни стойности за издръжка, посочиха от КНСБ. Необходимите средства за издръжка на живота на четиричленно домакинство в София са 3023.64 лв., а средно на човек от този тип домакинство са необходими 755.91 лева, което надхвърля средните за страната стойности с 30 процента. За всеки от двамата родители на семейство, живеещо в София, средната работна заплата не трябва да бъде по-ниска от 1512 лева, за да се осигурят необходимите средства за нормален живот в столицата. Официалните данни за трудовите възнаграждения в София за четвъртото тримесечие на 2017 г. отчитат нетна средна работна заплата от 1151 лева (бруто 1476 лева), която е с близо 24 на сто по-ниска от необходимата заплата за издръжка на живота. Издръжката на живот отчита слаб тримесечен ръст от 1 на сто, а на годишна база до 3.3 на сто. Основен принос за повишението на издръжката имат хранителните стоки с ръст от 3.9 на сто на годишна база, при нехранителните ръстът е 1.1 на сто. За последните десет години нарастването на издръжката на живот е с 22.7 на сто. Голяма разлика в доходите на най-бедните и най-богатите Според данните на синдиката за последните години разликата в доходите на най-бедните и най-богатите се е увеличила драстично - от 6.1 пъти през 2012 г. до 7.7 пъти през 2016 г. - най-високата разлика за страна от ЕС. Данните за подоходното разпределение показват, че 27.1 процента от домакинствата са с общ доход на човек до 314 лева (линията на бедност), или близо 1.955 млн. души. 45.1 на сто домакинствата са с общ доход на човек от линията на бедност до необходимите средства за живот (или около 3.253 млн. души), а 27.8 процента от домакинствата са с общ доход на човек над издръжката на живот, което е около 2 млн. души. Има неравенство и в спестяванията на българите. От КНСБ цитираха изследване на социологическа агенция \"Тренд\", според което около 70% от българите не разполагат с банкови депозити и не спестяват. Общият брой на депозитите до 1000 лева са 64 на сто от всички депозити на домакинствата (според данни на БНБ от декември 2017 г.). Данните на БНБ показват тенденция за намаляване на спестяванията в ниските депозитни групи и обратен тренд при високите, каза Пламен Димитров. Броят на депозитите до 1000 лева намалява със 7.2 на сто, а най-голям ръст бележат тези между 200 и 500 хиляди лева.", "date": "2018.02.19", "title": "За човек от четиричленно домакинство са нужни 580 лв. месечно, изчисли синдикат"}
{"url": "https://www.dnevnik.bg/sviat/2018/02/19/3131377_armiiata_zamesti_policiiata_v_rio_de_janeiro/", "text": "От петък армията пое охраната на обществения ред в щата Рио де Жанейро в опит да прекрати насилието, идващо най-вече от наркобандите. Подобна извънредна мярка се предприема в Бразилия за пръв път от края на военната диктатура преди три десетилетия, припомня \"Ройтерс\". Последиците може да стигнат до отлагане на гласуването в парламента на пенсионната реформа. Причината е, че законът - един от основните проекти на правителството на президента Мишел Темер - изисква промяна в конституцията, а подобна процедура е забранено да се извършва при ситуация с намеса на федералната власт, каквато има в Рио. Насилието ескалира в Рио де Жанейро през последните години. През миналата увеличението спрямо 2016 г . е 8%, а спрямо 2015 г. - с цели 26%, сочат данните на щатското правителство. Армията периодично е била използвана, особено в бидонвилите със стотици хиляди жители, където наркобанди воюват помежду си, а заедно - срещу полицията. Постепенно престъпността навлиза в квартали, които са смятани доскоро за сигурни и богати. По време на прочутия карнавал, приключил миналата сряда, местните телевизии често излъчваха кадри с нападения от банди на млади хора, които обкръжават и ограбват цели групи туристи.", "date": "2018.02.19", "title": "Армията замести полицията в Рио де Жанейро"}
{"url": "https://www.dnevnik.bg/bulgaria/2018/02/19/3132393_knsb_se_obiavi_sreshtu_oblekchavane_na_vnosa_na/", "text": "Необходими са мерки за връщане на квалифицираните българи у нас, а не промени за облекчаване на вноса на работници от трети страни. Това заяви президентът на КНСБ Пламен Димитров, цитиран от БТА, който коментира последните предложения за промени в Закона за трудовата миграция и трудовата мобилност, внесени от народни представители. Получилите достъп до българския пазар на труда хора от трети държави през миналата година са 5156 от 52 държави извън ЕС, като близо 4000 са за сезонна заетост до 90 дни, останалите са в режим на другите механизми за получаване на достъп - \"синя карта\" и единното разрешение за пребиваване и работа, обяви Пламен Димитров. По думите му това обяснява за какви \"драматични\" размери идва реч и колко чужденци искат да дойдат у нас.  Според лидера на КНСБ липсата на наплив на чужденци се потвърждава и от отношението на бизнеса и правителствата на две държави, които се сочат като донори за българския пазар - Молдова и Украйна. \"Вече осми месец двете проектоспогодби не могат да бъдат финализирани, защото няма интерес, единствената финализирана е с Армения\", обясни той. Няма причина да отпада както пазарният тест, така и списъкът на професиите, който върви с него за висококвалифицираните специалисти, които ползват режима на \"синя карта\", смята Димитров. От КНСБ не виждат причина и да се увеличава общият процент от броя на работещите в даденото предприятия граждани на трети държава на 20 процента от сегашните 10 на сто, както се предлага. \"Тези проценти не се отнасят за сезонната заетост- няма ограничения за туризма - колкото искаш украинци можеш да внесеш\", уточни Пламен Димитров. По думите му остава неясно и защо социалният министър е внесъл предложение само да има възможност, но не и задължение, за промените около трудовата мобилност да се изисква мнението на социалните партньори.  С предложенията, които правят народните представители, се предлага разрешението за работа на чужденци да нарасне от три до пет години, каза Пламен Димитров и допълни, че това означава автоматично на петата година чужденецът да стане постоянно пребиваващ и български гражданин. Според президента на КНСБ това не се знае дали е хубаво или лошо, но при всички случаи законодателят не трябва да бърза. Двата синдиката ще поискат тези предложения да бъдат обсъдени на тристранен съвет. Според експертите на КНСБ буди недоумение и предложението научните работници, които идват в България от трети държави да не сключват трудови или граждански договори с научните организации, а само споразумение за прием. ", "date": "2018.02.19", "title": "КНСБ се обяви срещу облекчаване на вноса на работници от трети страни"}
{"url": "https://www.dnevnik.bg/photos/2018/02/19/3132212_fotogaleriia_bradite_na_erusalim/", "text": "Мъжката брада е на мода в световен мащаб в днешно време, но в Eрусалим брадите никога не са нарушили стила си, те предават религиозна мистика, национализъм и идеали за мъжественост. Агенция \"Асошиейтед прес\" публикува галерия с портрети на мъже, заснети в Ерусалим.", "date": "2018.02.19", "title": "Фотогалерия: Брадите на Eрусалим"}
{"url": "https://www.dnevnik.bg/bulgaria/2018/02/19/3132380_s_flanelka_dunki_i_kecove_na_rabota_zashto_ne/", "text": "Какво да облека днес за работа – риза или тениска?\" – този въпрос много хора си задават постоянно, преди да тръгнат към офиса. Изборът на дрехите за работното място често е трудна задача – както при мъжете, така и при жените. Отживелица ли е  дрескодът на работното място  и приемливо ли е да сложим фланелка, дънки и кецове и да тръгнем към офиса? Облеклото, което носите, има дълбоко влияние върху това как ще ви възприемат околните. Да, всеки има стил на обличане в свободното време, но понякога той  не е подходящ за определени професии  и събития. Дрескодът на работното място е отживелица, особено в някои професии. Освен това удобното облекло може да ви направи много по-продуктивни и да се чувствате по-комфортно. Някои IT компании насърчават своите служители да \" бъдат себе си \" в работата и да носят същите дрехи, които носят и в свободното си време. Това играе голяма роля и в креативността на всеки. Този стил на обличане обаче крие и своите опасности. Според специалисти  небрежното облекло  може да накара служителите в една компания да се чувстват по-малко съсредоточени на работното си място.  Освен това според някои хора носенето на един и същ вид дрехи във и извън офиса е объркващо, защото трудно се прави разлика между работното и свободното време, което може да предизвика постоянна умора и стрес. Ако се чудите дали и вие може да си позволите по-небрежно облекло на работното място, огледайте се какво носят колегите ви. Така най-лесно ще прецените дали е подходящо или не носенето на тениска и кецове в офиса. А ако все още търсите подходящата работа, разгледайте актуалните топ обяви за работа на  Karieri.bg : търси  Analyst  търси: Експерти в дирекция \"Икономически изследвания и прогнози\" Инспектор по банков надзор /по заместване/ търси  Експерт \"Проекти, финансирани от ЕС\"  търси  Специалист \"Изготвяне на трудови възнаграждения\"  обявява  Internship Aftersales  търси  Бизнес консултант – внедрител на ERP система търси  Експерт \"Маркетинг\"  търси: Business Development Manager – Transport and Logistics Sales Engineer  обявява  Request for Proposal for Evaluation of \"Schools of the Future\"  търси  Chief Operating Officer  търси  Administrative Manager  търси  .NET, C# Developer (Nicosia, Cyprus)  търси  Junior Accountant / Accountant", "date": "2018.02.19", "title": "С фланелка, дънки и кецове на работа? Защо не"}
{"url": "https://www.dnevnik.bg/sviat/2018/02/19/3132326_centralniiat_banker_na_latviia_e_obvinen_v_iskane_na/", "text": "Латвийската агенция за борба с корупцията обяви, че е задържала за 48 часа управителя на централната банка на страната заради това, че е поискал да му бъде платени \"не по-малко от 100 000 евро подкуп\". Йекабс Страуме, ръководител на Бюрото за предотвратяване и борба с корупцията (KNAB), каза на специална пресконференция, че \"към момента\" арестуването на Илмарс Римшевичс няма нищо общо с американските обвинения за пране на милиарди долари от корупция и организирана престъпност срещу третата по големина на активите латвийска банка ABLV. Другият случай от последния месец, свързан с банковия сектор, е съобщението на Norvik Banka, че бившият квестор Марис Спрудс (вече обвинен в изнудване и пране на пари) и високопоставен латвийски правителствен служител от финансовите среди са изнудвали най-големия акционер срещу обещание регулаторът да остави банката на мира. \n     Страуме обаче каза в понеделник, че задържането на Римшевичс няма общо нито с делото за рекет над Григорий Гуселников, главният акционер в Norvik, нито с която и да е действаща банка в страната. След няколко месеца в ареста Спрудс излезе на свобода на 16 февруари срещу гаранция от 500 000 евро. Скандалът със задържането на член на Управителния съвет на Европейската централна банка избухна късно в петък след обиск на кабинета и дома му. Римшевичс бе разпитван часове наред и формално задържан в събота. Мярката му за неотклонение изтича след няколко часа и адвокатът му каза в понеделник, че \"добър приятел\" на централния банкер е предложил да плати гаранцията от 100 хил. евро. Правителството заседава извънредно тази сутрин заради сътресенията в банковия сектор и ареста на гуверньора на централната банка. Президентът свика и извънредно заседание на Съвета за национална сигурност. Премиерът Марис Кучинскис опита със съобщение в \"Туитър\" да успокои разтревожените с твърдение, че няма никакви признаци за заплаха за финансовата система на Латвия. След продължителното заседание на министерския съвет, на което министрите са били запознати с разследването на KNAB, той също каза, че няма връзка между двата скандала. Както Кучинскис, така и финансовият министър Дана Рейжниеце-Озола, заявиха в неделя, че централният банкер трябва да се оттегли от поста си, поне докато не приключи разследването. Римшевичс е начело на латвийската централна банка от 2001 г. и е в борда на ЕЦБ от 2014г., когато страната прие единната валута. Неотдавна той съобщи, че няма намерение да се кандидатира за четвърти мандат, след като изтече сегашният му през 2019 г. В понеделник Комисията за финансовите и капиталови пазари на Латвия, действйаки по инструкции на ЕЦБ от Франкфурт, забрани на ABLV Bank да извършва каквито и да е плащания без да посочва краен срок на действие на извънредната мярко. Според Европейската централна банка латвийската финансова институция се нуждае от време, за да стабилизира ликвидността си след американския доклад от петък. ABLV отхвърля обвиненията и твърди, че е в добро състояние, но в понеделник обяви, че е поискала заради \"технически затруднения\" допълнителна ликвидност в размер на 480 милиона евро. Макар да е без ръководителя си, централната банка в Рига се съгласи да ѝ отпусне заем от 97.5 млн. евро, но след уточняване на подробностите. Артур Еглитис, представител на ABLV, заяви пред агенция LETA, че в края на 2017 г. банката е разполагала с ликвидни ценни книжа, оценявани на над 1.7 млрд. евро. След две седмици в Рига ще пристигнат представители на финансовото разузнаване на САЩ (FinCEN), които да дадат подробности за разкритията си, че ABLV е прала пари от корупция и организирана престъпност в Русия, Украйна и Азербайджан, нелегално е била свързана със севернокорейската ядрена програма и ръководството ѝ е подкупвало през 2017 г. латвийските регулатори, когато се е задавала тяхна проверка. Финансовият министър побърза да защити по радиото в понеделник Комисията за финансови и капиталови пазари, настоявайки, че не разполага с информация някой от служителите да е действал злоумишлено или да е взимал непрофесионални решения. Изключително важно е да си изясним ситуацията и да възстановим репутацията на латвийския финансов сектор, добави Рейжниеце-Озола. Според нея не е ясно какъв ще е ефектът върху кредитния рейтинг на страната. Криза може да се случи във всяка държава, важното е как се справяме с нея, допълни министърът. Арвилс Асераденс, министър на икономиката, каза по телевизия LNT, че правителството няма намерение да инвестира обществени средства в банката. \"Към момента мога да кажа само, че това е системна банка и това вероятно ще има последици. Ще призова да не се преувеличава ситуацията и да се намерят решения за стабилизиране на банковите операции\", допълни министърът и също призова централният банкер временно да се оттегли от задълженията си. \"Законът дава на гуверньора практически неограничен мандат, който може да бъде прекратен само в два случая - ако умре или ако бъде осъден.\" Но в случай, че Римшевичс бъде обвинен, той ще трябва временно да се оттегли. Говорител на централната банка съобщи, че до приключване на разследването и евентуалното дело длъжността ще се поеме от заместничката му Зоя Размуса.", "date": "2018.02.19", "title": "Централният банкер на Латвия е обвинен в искане на подкуп"}
{"url": "https://www.dnevnik.bg/sport/2018/02/19/3132398_aleksandra_jekova_ako_imam_sparing_partnyori_shte_se/", "text": "Александра Жекова се завърна в България след участието си на олимпийските игри в Пьонгчанг. Опитната състезателка се  класира шеста в бордъркроса  във втория си финал на олимпиада и определи представянето си като добро. \"Щастлива съм от представянето си. Не крия, че отидох в Пьонгчанг за медал, но се радвам от участието ми на втори финал на олимпийски игри. Това не е малко за една трудна дисциплина като моята\", каза сноубордистката при завръщането си в България. Финалът в Пьонгчанг беше първи за нея през сезона, след като тя не се представи толкова успешно в стартовете от Световната купа в бордъркроса. Жекова уточни, че единствено липса на шанс я е спирал през годината. \"Добре подготвена съм и мога да спечеля абсолютно всеки старт. В нашия спорт обаче е много трудно, често и късметът играе роля. Всичко се случва в сноуборда, вярвам, че досега просто нямахме спортната възможност. В отлична форма съм, а и имаме три старта до края на сезона\", добави Жекова. Тя все още не знае дали ще продължи със състезателната си кариера. \"Трудно е да балансирам между личния си живот и спорта\". \"Сега съм в по-добро настроение, отколкото преди четири години, защото тогава се движех стабилно на трето място, но паднах преди финала, бях много разочарована. В големия спорт такива неща се случват. В спортна форма се чувствам добре, но не знам дали емоционално ще издържа още един олимпийски цикъл\", обясни още сноубордистката. Жекова тепърва ще мисли дали ще остане до световното първенство, което е след година в американския курорт Парк сити. \"За мен е много трудно да се справям сама, защото нямам отбор, нямам колежки, които да са ми спаринг партньори. Ако имам, ще мога да тренирам различни ситуации и за мен това е огромен минус, а вместо това трябва да вадя от джоба си някакви вълшебства\", обясни Жекова за ситуацията в спорта. Тя призова за по-положително отношение към българските състезатели и окачестви представянето на всички в Пьонгчанг като добро. \"Все нещо малко не ни достига, както на мен така и на останалите. Ето виждате и в алпийските ски  Алберт  се представи блестящо. Той е само на четири секунди от първия, което е една много малка грешка.\"", "date": "2018.02.19", "title": "Александра Жекова: Ако имам спаринг партньори, ще се представям по-силно"}
{"url": "https://www.dnevnik.bg/detski_dnevnik/2018/02/19/3132391_na_koncerta_za_muzikalen_organ_i_triangel_otiva/", "text": "Читателят на  \"Детски Дневник\"  с потребителско име  спечели безплатния семеен билет за  концерта \"Приказка за триангел и концертен орган\"  на 25 февруари от 11.30 ч. в зала \"България\". Дамата, с която редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът беше \" \", а верният отговор e  . Според регламента на играта името на победителя беше изтеглено с жребий сред участниците, посочили правилния отговор. Концертът е четвъртият от тазгодишния сезон на  поредицата \"Фортисимо Фамилия\" , която цели да привлече децата към класическата музика и инструменти. На сцената в зала \"България\" на 25 февруари (неделя) от 11.30 ч. ще излезе органистът Велин Илиев, а Павел Златаров ще дирижира оркестъра на Софийска филхармония. Приказната история този път е поверена на актьорите от Народния театър \"Иван Вазов\" Деян и Дарин Ангелови.", "date": "2018.02.19", "title": "На концерта за музикален орган и триангел отива безплатно..."}
{"url": "https://www.dnevnik.bg/bulgaria/2018/02/19/3132139_koi_e_svetlin_mihailov_koito_za_vtori_put_iska_da/", "text": "\"Нима се надява да бъде избран\" Когато се разбра, че  Светлин Михайлов се кандидатира отново  за председател на Софийския градски съд, мнозина повдигнаха вежди, а сред съдебните журналисти се чу репликата: \"Нима се надява да бъде избран?!\". Утре съдийската колегия на Висшия съдебен съвет ще даде отговора. За разлика от другия кандидат - Евгени Георгиев, името на Светлин Михайлов е прочуто в съдебната система. В концепцията, представена пред съдебния съвет като лична мотивация за номинирането си, Михайлов пише: \"Постигнатите от мен като съдия резултати в пряката ми работа ми дават достатъчно основание, а и професионално самочувствие да кандидатствам отново за тази позиция.\" Михайлов вече е оглавявал СГС в периода 2004 - 2009 г. и след изтичане на мандата му тогава се кандидатира отново. Но не получи подкрепата на тогавашния състав на съдебния съвет. Изборът се следеше от Европейската комисия, а мандатът на Михайлов стана известен със скандали, нарушения и странни решения. Периодът на неговото управление може да се обобщи най-добре с емблематичното изказване на тогавашния член на ВСС и сегашен съдия от Конституционния съд Константин Пенчев от 2009 година, което неслучайно се цитира във всички писани досега портрети на Михайлов: \"Следя СГС от 30 години, никога не е имало толкова скандален мандат. Първият мандат бе провал за съда, втори мандат би бил позор\", каза тогава Пенчев. Тогава за председател беше избран Георги Колев, който остана начело на съда само година, преди да бъде избран за председател на Върховния административен съд, без да има опит за това. Преди това Михайлов го беше направил свой заместник и ръководител на наказателното отделение на съда. С Михайлов е свързана и кариерата на втората емблема на СГС след него, Владимира Янева. През 2006 г., когато съветът беше постоянно критикуван, че отлага провеждането на конкурси за съдии в СГС, председателят Михайлов избързва и посочва по свое усмотрение и с необявени критерии съдии от Софийския районен съд, които да преминат в горната инстанция. Сред тях беше и именно Владимира Янева. А след като през 2010 г. Георги Колев преждевременно освободи поста, за да отиде да ръководи ВАС, Янева оглави съда - с недостигащ й съдийски стаж и с допускан конфликт на интереси по дела, свързани с имуществени сделки на баща й. Негов кадър в СГС, и то издигната до заместник на Янева - е и звездата на \"случайното разпределение\" на делата Богдана Желявска. Тази е само една от причините за чуденето как и на какво разчита Михайлов, като се кандидатира отново. Мнозинството съдии в СГС не подкрепиха Светлин Михайлов на проведеното миналата седмица общо събрание. За него гласуваха 24 магистрати от 88 участвали в гласуването. Мнението на общото събрание не е задължително за съвета, но може да послужи за ориентир кой предпочитат съдиите да ги управлява. Съдийската колегия, която ще проведе избора, се състои от 14 членове, тоест избор се прави с осем гласа. Квотата на съдиите в колегията е шест души плюс председателя на ВКС Лозан Панов стават 7. Магистрати споделиха, че смятат за невероятно някой от тях да подкрепи Михайлов. Останалите 7 членове на колегията са квота на парламентарните партии - ГЕРБ, ДПС и БСП. Вероятно Михайлов разчита на тях. Според магистрати, ако Михайлов бъде избран, то най- важният и големият съд в страната отново ще се върне към миналото му на обвързаности и решения на маса върху \"бели покривки\". Кандидатирането на Светлин Михайлов може да се прочете и като битка за реставрация на това време. Минало, от което в последните две години съдът започна да се отърсва. Но надали това ще стане лесно - за да бъде избран Михайлов, е необходимо поне един кадровик от квотата на съдиите да натисне бутона за него, и то ако приемем, че всичките парламентарни избраници ще го подкрепят. А трудностите идват и от това, че кадровиците ще трябва да кажат и защо са направили точно такъв избор. Михайлов отказа да отговори на въпросите на \"Дневник\" преди избора с мотив, че те изискват задълбочени отговори. Обеща да го направи, ако бъде избран за председател. Един съдия и един милион лева спестявания Михайлов завършва право в Софийския университет \"Св. Климент Охридски\" през 1991 година. Започва като младши съдия в градския съд и кариерата му досега преминава единствено в съдебната система. След като не беше избран за втори мандат, Михайлов продължи да бъде част от търговското отделение на СГС. В периода 2011- 2016 е командирован в Софийския апелативен съд. В биографията си е записал, че владее много добре руски език - писмено и говоримо, както и английски език - на работно ниво, след \"успешно завършен курс 4Б на British counsil\". От имуществената му декларация става известно, че е спестил над един милион лева. Основанието за различните влогове, основно в евро, са сделки като продажба на имот, обезщетение за непозволено увреждане, предимно прехвърляния - от него на родителите, от родителите на него. Според становището на етичната комисия към съдийската колегия на ВСС за настоящия избор не се вижда тя да е извършила задълбочена проверка. Изброени са множество сигнали срещу Михайлов, пише в. \"Капитал\". Из управлението на Светлин Михайлов Един случай по времето на управлението на Светлин Михайлов спечели на СГС международна негативна известност - търговското дело \"Мавродийски\", припомня \"Медиапул\". Заради него германският посланик у нас тогава реагира гневно, а Мавродийски съди България. Става дума за кражба на фирмата - \"Роял център\", придобита от друга фирма без знанието на собствениците син и баща Мавродийски, като бащата е германски гражданин. Двамата – съответно управител и съдружник, са изключени от другия съдружник на общо събрание, за което те не знаят. Кражбата е осъществена чрез изпращане на невалиден адрес от съдията Димана Йосифова (съдия от градския съд) на всичките седем нотариални покани въпреки връщането на писмата с известие, че лицето не живее там. Димана Йосифова не само не получи наказание, но след един мандат като инспектор бе командирована като съдия във ВАС от Георги Колев. Още един от скандалните случаи в мандата на Светлин Михайлов, описан във в. \"Капитал\", е и д елото за фалита на \"Кремиковци\", заведено по искане на дружеството кредитор \"Пещоремонт АД\"  и още няколко фирми. Докато е висящо, бащата на съдия Светлин Михайлов – Велко Михайлов, придобива 49,05 процента от акциите. Това става след серия от специфични сделки, свързани с цената на акциите, при които тя пада десет пъти и тогава бащата ги купува, установява по-късно Комисията за финансов надзор. На 8 май 2008 г. акциите са продадени от Велко Михайлов с печалба от 84 000 лева. Няколко месеца по-късно Светлин Михайлов лично се ангажира с делото и ръководи първото събрание на кредиторите. Тогава и назначава Анна Миленкова за втори синдик, въпреки че кредиторите в \"Кремиковци\" с гласуване са определили друг. Решението му е отменено като незаконно от Софийския апелативен съд. Светлин Михайлов в нито един момент не смята за необходимо да декларира конфликт на интереси и да си направи отвод, както го задължава Етичният кодекс на българските магистрати. \"Имам житейския и професионален опит като човек и съдия, за да се изправя днес пред вас (концепцията е до ВСС - бел.ред.) и да заявя готовността си да застана начело на институцията Софийски градски съд. Една концепция, колкото и да е изградена от добри намерения, не може да бъде реализирана от един човек. Затова е необходим екип от добри съмишленици и професионалисти. Но и добър административен мениджър, който не само иска и може да е мотор на промяната, но и да може да поеме отговорността за своите и на колегите действия. Затова е пръв сред равни\", завършва концепцията си Михайлов.", "date": "2018.02.19", "title": "Кой е Светлин Михайлов, който за втори път иска да оглави Софийския градски съд"}
{"url": "https://www.dnevnik.bg/politika/2018/02/19/3132411_predozirane_siderov_iska_kontraproces_da_izchisti/", "text": "Лидерът на \"Атака\" Волен Сидеров ще предложи в Народното събрание да се създаде анкетна комисия. Работата на комисията ще бъде да ревизира съдебния процес срещу Апостола, в резултат на който е бил осъден за криминално престъпление. С това ще се изясни истината за кончината на Апостола. Необходимо е да бъде проверено спазването на приложения закон и правилата на османското правосъдие. Това стана ясно от думите на Волен Сидеров пред журналисти пред Паметника на Левски в столицата, където симпатизанти на партията почетоха паметта на Апостола. Това се казва в съобщение на пресцентъра на \"Атака\", озаглавено: \"Сидеров пред Паметника на Апостола: Смъртната присъда на Левски е неправомерна! Искаме контрапроцес да изчисти името му\". \"Предлагам да бъде направен символичен т.нар. контрапроцес, тъй като е минало много време, и да се изяснят правните обстоятелства на съденето на Левски. Да се изясни, че всъщност Левски е осъден за криминално престъпление по чл. 184 от тогавашния турски Наказателен кодекс, а не за това, че прави комитети и организация за революция\", уточни Сидеров. По думите му за комитетската дейност тогавашната османска власт е предвиждала заточение. \"Виждайки, че това е предводителят на всички комитетски дела, те са бързали тихомълком, без много шум, да го осъдят на смърт. Такава е била директивата. Ние искаме да се преразгледа този процес! Левски да бъде оневинен, той не е убиец\", каза още лидерът на \"Атака\". Сидеров припомни, че когато се е искало канонизирането на Левски от църквата, имало код, аргумент, че той е извършил убийство. \"Не, Левски не е извършил убийство, това вече е доказуемо. И има достатъчно документи, има османски отдел в Народната библиотека. Всичко това трябва да бъде проучено от една компетентна комисия. Аз ще предложа проф. Семов за председател на анкетната комисия в парламента. Тя да се обърне към МС, Народната библиотека, БАН, Института по история, всички възможни правни и исторически авторитети и те да установят истината. Истината ще те направи свободен, се казва в Евангелието. Ние истината за Левски още не я знаем\", подчерта още той. Според него пред Паметника на Левски се слагат цветя, леят се слова и се говорят какви ли не небивалици, а всъщност не се изяснява истината за неговата смърт, за това, че той е екзекутиран неправомерно от османската власт. \"Това е моята идея и ще работя с колегите ми по нея и смятам, че ще имам широк и добър отзвук сред българската общественост, заяви още Сидеров. Лидерът на \"Атака\" смята, че процесът срещу Левски, на който му издават смъртна присъда по много данни и доказателства, научни и юридически, е привършен неправомерно. \"Присъдата се издава въз основа на едно-единствено свидетелство на един неграмотен човек – някой си Вутьо, че Левски е убил слугинчето Стойчо. Това не е вярно и вече може да се докаже\", заяви още той.", "date": "2018.02.19", "title": "Предозиране: Сидеров иска контрапроцес да изчисти името на Левски"}
{"url": "https://www.dnevnik.bg/evropa/2018/02/19/3132416_nova_britanska_partiia_vduhnovena_ot_makron_iska_da/", "text": "Нова британска политическа партия, вдъхновена от възхода във властта на френския президент Еманюел Макрон, започна национална кампания, целяща да спре Брекзит, предаде \"Ройтерс\".", "date": "2018.02.19", "title": "Нова британска партия, вдъхновена от Макрон, иска да спре Брекзит"}
{"url": "https://www.dnevnik.bg/sport/2018/02/19/3132415_arsenal_udulji_dogovora_si_s_emirats_za_pet_godini_v/", "text": "Арсенал\" и  авиокомпанията \"Емиратс\"  обявиха удължаване на партньорството помежду си, което ще продължи поне до края на сезон 2023-2024. Настоящият договор изтичаше в края на следващата кампания 2018-2019, но \"артилеристите\" съобщиха, че са постигнали нова договорка. От Северен Лондон информираха, че сделката е рекордна за клуба и \"Емиратс\" остава основен спонсор, който ще бъде на фланелките на тима. Партньорството между авиопревозвача на Дубай и 13-кратния шампион на Англия започна през 2006 г., когато \"Арсенал\" се премести на новия си стадион. Съоръжението с капацитет 60 хиляди места носи името на компанията. Като част от предишната сделка стадионът ще продължи да се казва \"Емиратс\" поне до 2028 г. По непотвърдена информация на английските медии \"Арсенал\" ще получава повече от 40 милиона паунда на година от сезон 2019-2020, с обща стойност на контракта над 200 милиона паунда. До момента споразумението беше на стойност 150 милиона за пет години. \"Нашето партньорство е най-дългото във Висшата лига и ние ще продължим да работим добре заедно. Два глобални бранда като \"Арсенал\" и \"Емиратс\" са си от взаимна полза\", каза изпълнителният директор на \"артилеристите\" Айвън Газидис. Освен паричната помощ, \"Арсенал\" ще продължи да използва летателни машини на компанията, която осигурява една бройка от най-големия пътнически самолет в света \"Еърбъс\" А380, специално брандиран в цветовете на тима. В скоро време се очаква \"Арсенал\" да обяви подписването и на друг голям договор. По всяка вероятност \"артилеристите\" ще заменят доставчика си на спортна екипировка  \"Пума\"  с конкурента \"Адидас\". \"Арсенал\" има договор с компанията от 2014 г. на стойност 30 милиона паунда на сезон до 2019 г., но \"Адидас\" предлага по-добри условия. Популярният бранд с трите черти изгуби дългогодишния си клиент \"Челси\" за сметка на \"Найки\", както и \"Милан\", който ще бъде обличан от \"Пума\", така че търси нов голям партньор.", "date": "2018.02.19", "title": "\"Арсенал\" удължи договора си с \"Емиратс\" за пет години в рекордна сделка"}
{"url": "https://www.dnevnik.bg/photos/2018/02/19/3132345_fotogaleriia_shte_izcheznat_li_pekinezite_v_kitai/", "text": "Векове наред притежаването на куче от породата пекинез било лукс, достъпен единствено за членовете на китайския императорски двор.", "date": "2018.02.19", "title": "Фотогалерия: Ще изчезнат ли пекинезите в Китай"}
{"url": "https://www.dnevnik.bg/sviat/2018/02/19/3131612_koi_e_gotvachut_na_putin_obvinen_za_namesa_v/", "text": "Около падането на Съветския съюз Евгений Пригожин излиза от затвора и отваря будка за хот-дог. А малко след това натрупал толкова рубли, че майка му едва смогвала да ги преброи – така започва историята на \"готвача на Путин\", който миналата седмица бе обвинен в намеса в американските избори заедно с още 12 руски граждани. Пригожин е един от най-богатите мъже в Русия, общото между които е това, че са близки на президента и често получават щедри държавни поръчки в замяна на мрачни услуги, пише в. \"Ню Йорк таймс\". Според обвинението 56-годишният Пригожин контролира компанията, финансирала  небезизвестната \"фабрика за тролове\" , която подкрепяла Доналд Тръмп с фалшиви профили и лъжи в социални мрежи. Той отрича. \"Американците са много емоционални хора, виждат това, което искат да видят. Много ги уважавам. Изобщо не съм разстроен от попадането ми в този списък. Ако искат да открият дявола, добре\", цитира думите му РИА \"Новости\". Критици на Пригожин твърдят, че  той е човекът , на когото Путин разчита за такива мисии. \"Не го е страх от мръсни задачи\", казва Любов Собол от Антикорупционната фондация – неправителствена организация, основана от опозиционера Алексей Навални. \"Способен е да направи всичко за Путин – от това да се бори с опозицията до това да прати наемници в Сирия. Обслужва определени интереси в определени сфери и Путин му се доверява.\" С какво е полезен Пригожин През декември 2016 г.  САЩ наложиха санкции на Пригожин  и на двете му публично известни компании - \"Конкорд мениджмънт и консултинг\" и \"Конкорд кетъринг\", заради връзка с действията на Русия в Украйна. Най-известното му начинание обаче е \" фабриката за тролове \", официално наименувана \"Агенция за интернет изследвания\" - макар той упорито да отрича, че има връзка с нея. Според обвинението през 2015 и 2016 г. Пригожин често се е срещал с Михаил Бистров – генералния директор на Агенцията за интернет изследвания. Тя е била създадена през 2013 г. със задачата да пълни социалните мрежи с позитивни мнения за управлението на президента Путин и да очерня Запада. През 2015 г. \"Ню Йорк таймс\" ѝ посвети разследване през 2015 г., след като тя успя за кратко  да предизвика паника с новина за измислен инцидент в САЩ . \"Фейсбук\", \"Туитър\" и \"Гугъл\" я посочиха като основен източник на провокативни съобщения по поляризиращи общественото теми като раса, религия, контрол над оръжията, права на гей хората и др. Само във \"Фейсбук\" тя е публикувала 80 000 послания, стигнали до над 126 млн. американци, а миналия месец \"Туитър\" обяви, че ще уведоми над 677 000 души в Америка, че са си комуникирали с акаунти, създадени от \"фабриката\". Пригожин е отказал на \"Ню Йорк таймс\" да коментира, но публично отрича обвиненията в намеса в изборите през 2016 г. Кремъл одобрява подобни проекти, без да ги организира пряко, казва пред в. \"Ню Йорк таймс\" Борис Вишневски, член на общинския съвет в Санкт Петербург от опозицията. \"Това се прави от човек, който получава големи правителствени поръчки. Получаването им е скритият начин да се плати за услугите му.\" Лукс и държавни поръчки Семейна яхта, частен самолет, винтидж \"Линкълн континентал\" - такива изображения е имало в инстаграм профилите на дъщерята и сина на Пригожин, преди те да ги скрият за широката публика. Разследване на Антикорупционната фондация показа, че в семейния имот близо до Санкт Петербург има цяло баскетболно игрище и площадка за кацане на хеликоптери. Независимият ежедневник \"Деловой Петербург\" сочи Пригожин като 83-ия най-богат жител на града и определя състоянието му на 11 млрд. рубли (близо 157 млн. евро), използвайки информация от публичните регистри. Според разследващия журналист Ирина Панкратова, ако бъдат включени всички собствености, които са свързани с него, той ще бъде от първите петима. Роден през 1961 г. в тогавашния Ленинград, Пригожин става шампион по ски бягане, преди през 1981 г. да бъде осъден за грабеж, пише електронното издание \"Медуза\". Девет години по-късно той излиза от затвора и започва да продава хот-дог, после създава верига магазини и няколко луксозни ресторанта, в които президентът води Жак Ширак през 2001 г. и Джордж У. Буш през 2002 г., а през 2003 г. празнува там рождения си ден. Макар да не е готвач, Пригожин се появява на тази събития и така печели прякора си. Според негово интервю пред сп. \"Город 812\" Путин уважава факта, че сам е създал бизнеса си, започвайки от нищото. След основаването на \"Конкорд кетъринг\" Пригожин започва да получава държавни поръчки – първо за снабдяването на петербургски училища, по-късно за московски, а накрая – за голяма част от руската армия. Организира и пищни държавни тържества. Само за пет години получава от държавата договори на стойност 3.1 млрд. долара, показва разследването на Антикорупционната фондация. По-късно той започва да набира и наемници за операции в чужбина и създава онлайн новинарски сайт с националистки позиции. А според онлайн изданието \"Фонтанка\" в замяна на това, че  защитава петролните полета  в Сирия, компаниите му получават процент от приходите.", "date": "2018.02.19", "title": "Кой е \"готвачът на Путин\", обвинен за намеса в американските избори"}
{"url": "https://www.dnevnik.bg/sport/2018/02/19/3132387_ski_begachka_ot_togo_prizova_za_poveche_afrikanci_na/", "text": "Единственият представител на Того в Пьонгчанг 2018 - Матилде Амиви-Петижан, изрази надежда, че в бъдеще ще участват повече спортисти от Африка в зимните олимпийски игри. 24-годишната състезателка в  ски бягането  вярва, че разширяването на географията на игрите ще е от полза за спорта. В Пьонгчанг участват 12 спортисти от рекордните осем африкански страни.  Нигерия  и Еритрея дебютираха в надпреварата, а представители имат още Мароко, ЮАР, Мадагаскар, Гана, Того и Кения. \"Хубаво е да имаме още повече африкански страни, които да участват в (зимните) игри. В края на краищата сме в 21 век и няма граници. Всеки трябва да има свобода да прави каквото и когато си поиска и това е страхотно\", каза Петижан. Тя участва за втори път в зимна олимпиада след игрите в Сочи преди четири години. При дебюта си Петижан завърши 68-а на 10 км в класическия стил. В Пьонгчанг състезателката от Того остана 83-а в индивидуалното на 10 км и 59-а в спринта, изпреварвайки  българката Антония Григорова , която остана 66-а от общо 68 състезателки. Водачът на делегацията на Того Хясинте Едорх заяви, че среща трудности при убеждаването на хора от Африка да се занимават със зимен спорт. Според него \"те се интересуват единствено от футбол\". \"В чужбина живеят много съграждани и искаме да покажем на жителите на Того, че има и други неща освен баскетбол и футбол. Карането на ски е спорт, който можеш да практикуваш в Азия, Европа, но защо не и в Африка\", каза още Едорх.", "date": "2018.02.19", "title": "Ски бегачка от Того призова за повече африканци на зимни олимпийски игри"}
{"url": "https://www.dnevnik.bg/sport/2018/02/19/3132434_slaviia_shte_postavi_osvetlenie_na_stadiona_si_do/", "text": "Стадион \"Славия\" ще има съвсем различен вид до края на календарната година, обеща президентът на белите Венцеслав Стефанов. По този начин босът на столичния клуб отговори на въпрос кога  \"Славия\"  отново ще играе на собственото си съоръжение в квартал \"Овча купел\". \"Много ни е добре на \"Васил Левски\", въпреки че плащаме пари. Първо сменяме всички изкуствени терени, после и основния и след това слагаме осветлението. Надявам се в рамките на тази календарна година всичко това да успеем да го свършим. Дебело подчертавам – без ничия помощ, без европейски пари\", каза Стефанов. Той обясни, че издръжката на стадиона е много повече от 100, 200 или 500 хиляди лева на година, но добави, че \"Славия\" няма финансови проблеми и е осигурен. В последната година белите осъществиха два трансфера в чужбина, продавайки  Петко Христов във \"Фиорентина\"  и  Калоян Кръстев в \"Болоня\" . По непотвърдена информация и двата трансфера са за над 1 милион евро. Той се застъпи за Първа лига с 16 отбора. \"Мисля, че четирите отбора от Втора лига - \"Царско село\", \"Ботев\" (Враца), \"Локомотив\" (Сф) и \"Монтана\", при малко повече помощ от общините ще се състезават в Първа лига. Но тези неща трябва да се решат от държавата в лицето на премиера. Той може да ги стимулира или да ги принуди да отделят средства. Президентът на \"Славия\" взе отношение и по въпроса с манипулиране на футболни мачове. Преди дни Българският футболен съюз  подписа договор с компанията SportRadar , която се занимава с превенция и мониторинг. След подписването на договора беше съобщено, че в България има сигнал за един съмнителен мач от началото на сезона. \"Мисля, че нещата с тотото стоят по съвсем различен начин. Ако има, някои зрънца ще бъдат изкоренени. Ако има такива президенти, ще бъдат скоро на друго място. Има си антибиотик за всяко нещо, дори и за това\", добави Стефанов.", "date": "2018.02.19", "title": "\"Славия\" ще постави осветление на стадиона си до края на годината, обеща Венцеслав Стефанов"}
{"url": "https://www.dnevnik.bg/sport/2018/02/19/3132091_bfs_i_negovata_viziia_2022_spechelvane_na_doverieto_i/", "text": "Това са едни от първите думи в обръщението на президента на Българския футболен съюз (БФС) Борислав Михайлов в началото на стратегията \"2018-2022: Визия за бъдещето\". Тя беше раздадена на всички присъстващи делегати по време на конгреса в петък, на който  Михайлов спечели четвъртия си пореден мандат начело на българския футбол . \"Фактът, че държите в ръцете си този документ, означава, че сме взели отговорното решение да поемем конкретни ангажименти. И да направим всичко по силите си, за да ги изпълним поне в краткосрочен план до 2022 г.\", продължава Михайлов. Той и екипът му за втори път правят стратегия за развитието на българския футбол, като предният период беше от 2014 до 2018 г. В настоящия си анализ футболният съюз оценява силните и слабите си страни и си поставя  . Като краен срок за изпълнението им е поставен \"първият съдийски сигнал на световното в Катар през 2022 г.\". Ще го направим за 1735 дни От днес до началото на световното в Катар остават 1735 дни (ФИФА направи изключение и турнирът ще започне на 21 ноември). За това време БФС си поставя четири ключови задачи, описани в стратегията. Първата е броят на регистрираните футболисти във всички възрасти в България да надхвърли 100 хиляди души, като за 2017 г. те са били 42 431. Към същата точка като цел попада и ангажирането на поне 50% от населението във футбола - като играчи, треньори, съдии, любители, доброволци или просто фенове. Футболният съюз посочва, че ще инвестира 4 млн. евро свои средства, а към тях ще добави и пари от УЕФА и ФИФА, за да изгради игрища. Целта е футболът да стане достъпен за всички и навсякъде. Отделно данните показват, че в момента 25 хиляди българи играят футбол на седмична и месечна база с приятели за удоволствие. Стремежът е към 2022 г. и техният брой да се удвои. Третата задача е увеличаване седем пъти броя на жените, които играят футбол. Последната посочена цел в тази графа е завършването на процеса на дигитализация. \"Ще знаем във всеки един момент за всеки, който играе футбол, и ще сме готови да го изслушаме и да му помогнем за по-пълноценно изживяване\", пише в документа. Трудна изходна позиция БФС е направил т.нар. SWOT анализ, в който разглежда силните и слабите си страни, възможностите пред себе си, както и заплахите. В първата графа са поставени популярността на футбола в България, финансовата стабилност на БФС, доброто сътрудничество с държавата, общините, УЕФА и ФИФА, добрата база, както и променената формула на вътрешното първенство. На първо място сред слабостите е поставена лисата на доверие в обществото. Тук попадат още недостатъчно доброто вътрешно и външно общуване, . Новосъздаденият турнир на УЕФА - Лигата на нациите, се разглежда като възможност. Притесненията на БФС са, че образът на футбола може да се влоши допълнително и да се загуби лидерската позиция спрямо другите спортове. Сред другите посочени заплахи са слаби резултати на националните отбори, както и на тези, участващи в европейските клубни турнири, също така липсата на сигурност по стадионите и спад на интереса към Първа лига. В графата влизат още  , демографски срив и цялостно оттегляне на младото поколение от спорта и в частност от футбола. Като част от стратегията БФС е провел проучване в България, което е финансирано от УЕФА, уточни заместник-изпълнителният директор на БФС Павел Колев пред \"Дневник\". От него се вижда, че българите се интересуват най-много от футбол, след това от волейбол и тенис. На база на имиджа обаче футболът е на 16-о място от общо 17 посочени спорта. \"БФС трябва да работи прозрачно, за да възстанови своя имидж\", пише в стратегията. Мисия \"Евро 2020\" и напред Под ръководството на Борислав Михайлов националният отбор нито веднъж не се е класирал на голямо първенство. В стратегията като цел е поставено участие на Евро 2020. От БФС посочват, че според анализа на УЕФА,  . В момента в България 0.6% от населението играят футбол. \"Изводите са очевидни - тъй като демографските прогнози са всичко друго, но не и оптимистични, единственият вариант да се мисли за класиране на голямо първенство е да увеличим сериозно броя на регистрираните футболисти\", пишат от БФС във \"Визия за бъдещето\". Стратегията включва подробен план как да се постигнат целите. Целите всъщност до голяма степен съвпадат с тези от предишното издание на стратегията. И тогава слабостите и заплахите са били сходни, а анализът е показал намаляващо доверие. Тогава БФС си поставя за цел да се даде \"шанс за развитие на всяко талантливо дете\". В плановете влизаше и съдействие според правомощията за изграждането на нов национален стадион, като е описано и желанието за получаване на домакинство в Евро 2020, което ще се проведе в няколко държави (впоследствие кандидатурата на София беше отхвърлена, а  проектът за изграждането на нов национален стадион стигна до задънена улица ). В заключението сега Михайлов заявява, че БФС като организация, призвана да ръководи футбола в България, \"   \". Стратегията вече е в ръцете на делегатите. Същите делегати, които избраха Михайлов с огромна преднина пред съперниците му Любослав Пенев и Ивайло Дражев. Времето ще покаже дали \"реалистичните и измерими цели\" и самокритичната оценка ще послужат за влизане в правия път, или ще останат само на хартия.", "date": "2018.02.19", "title": "БФС и неговата \"Визия 2022\": спечелване на доверието и удвояване на броя на футболистите"}
{"url": "https://www.dnevnik.bg/bulgaria/2018/02/19/3132374_orban_obiavi_v_sofiia_novo_ungarsko_predlojenie_za/", "text": "Унгария ще изработи собствено предложение за миграцията, според което евросъюзът \"трябва да поставя в центъра на мисленето си охраната на границите\". Това каза унгарският премиер Виктор Орбан на пресконференция с българския си колега Бойко Борисов  в София . Орбан, без да навлиза в подробности, предаде на Борисов \"досие с всички предложения\", които съдържа пакетът с желани от Унгария мерки за справяне с мигрантската криза. След изявленията на двамата лидери нямаше възможност за въпроси, а единствено минута за общи снимки. \"Сега на масата на ЕС е едно ново предложение за миграцията,\" добави Орбан, преди да връчи папката. \"В центъра му стои охраната на границите. Няма смисъл да се говори за релокация, докато не гарантираме охраната. Запознах премиера с това предложение.\" Унгарският премиер подчерта, че според конституцията на страната му \"кои да пребивават и живеят в Унгария, имат право да решават само унгарците\". Орбан, чиято страна е  на прицел на еврокомисията заради отказ  да приема мигранти съобразно европейската програма за разселване, повтори и вчерашното си послание, когато даде  начало на предизборната си кампания : миграцията \"не е добро и успешно нещо\", противно на това, което мислят някои, \"а е заплаха за християнската цивилизация и европейската култура\". Той повтори и че България заслужава уважение заради охраната на границата и че Борисов \"е важен и за Унгария, защото границите се охраняват с лидери, които имат доверие... Аз по-рано бях с него там и видях физическите линии на оградата и мога да говоря за тях само с признание\". Орбан изтъкна, че България \"трябва да е в Шенген, а не е\" и че шенгенската граница \"трябва да бъде преместена\", ако някои държави не изпълняват задълженията си. \"Ако в България или в Гърция влязат един милион мигранти\" Борисов реагира уклончиво на идеята, загатната от Орбан, че мигрантските квоти не бива да са приоритет за момента. \"Ще разгледаме документа, който предлага Виктор\", добави Борисов и увери, че вътрешният министър след преглед на документа ще го предложи на вътрешните министри на ЕС и ще търсим отговор на една нерешима в момента тема, това, което и Вишеградската четворка каза, за реформиране на Дъблинското споразумение. Премиерът обясни, че за България първо трябва да бъдат осъществени няколко предложения, преди да може да се говори за преразглеждане на задължителната релокация. Първото е \"стопроцентова охрана на границите на Европейския съюз по всички граници така, както е в Щатите - тези, които имат нужда, през контролно-пропускателните пунктове, с квоти или по желание, да отиват в съответните страни\". Второто, \"което навремето се приемаше като ерес -  хотсповотете, центровете близо до конфликтите , не вътре в ЕС... за да може тези хора (мигрантите - бел. ред.), след като приключи войната, да се върнат и да участват в изграждането на тези страни\". Когато \"хотспотовете\" са готови и ЕС е подходил към кризата \"с цялата си хуманност... ние можем да спорим с колегата си за задължителната релокация\", добави Борисов. \"Какво би се случило, ако в България или в Гърция влязат един милион мигранти? Тогава би трябвало да останат там или да ги приемат другите държави? Но говорим за едно изключително форсмажорно обстоятелство, не дай Боже, да се случи такова нещо, ще обърне света може би. \"Ако ние гарантираме тези три точки - охрана на външната граница, хотспотове, споразумения със съседите, в България дискусията ще върви много по-лесно. Защото казвам - да, конституциите го казват (че държавите могат да решават кои чуждестранни лица да приемат - бел. ред.), но ще имаме тема на разговор.\" За мигрантската криза Борисов добави още, че тя разделя политици из цяла Европа в момента. \"Ние сме премиерите, които като се видим, се усмихваме и се радваме. Това, което се случва по изборите в Европа, има само едно обяснение и това е мигрантската криза. И, повярвайте ми, в много държави просто се тресе политическата класа. А не забравяйте, че догодина ще има избори за европарламент.\" \"Българско-австрийско председателство\" \"Сега се отвори една врата и възможност да вземем решение за интеграцията на Западните Балкани\", каза Орбан за стратегията на евросъюза за разширяването. Чудесно решение е, че ще има голяма конференция за Балканите през май. Пожелавам успех на Борисов. Този конгрес ще бъде решаващ конгрес, защото трябва да се каже окончателното решение за разширяването.\" Същевременно унгарският премиер предупреди, че \"ако няма контакти, ако няма железопътни линии, автомагистрали, тогава е излишно (да се приемат) - Балканите не могат да се сраснат с икономическото тяло на Европейския съюз\". \"Борисов е забил брадвата в голямо дърво, да се надяваме, че ще успее.\" \"Виждам, че българското председателство върви добре. Половин Европа идва при вас, даваме си ключовете един на друг в ръцете. След като аз си тръгна, утре премиерът на австрийците ще дойде при вас и това обръща внимание колко важна роля играе България в европейската политика днес.\" В някои унгарски издания по-рано имаше информация, че Орбан и австрийският канцлер Себастиан Курц може и да се срещнат в София. Борисов определи разширяването като \"много полезно за България, но и Западните Балкани\" заради коридорите, които свързват Югоизточна и Централна Европа. \"Предстоят ни много тежки преговори, но аз съм оптимист за Западните Балкани. Утре ще говорим с канцлера на Австрия, ще го убеждавам да бъде българско-австрийско председателство.\"", "date": "2018.02.19", "title": "Орбан обяви в София ново унгарско предложение за миграцията в ЕС, Борисов отговори уклончиво"}
{"url": "https://www.dnevnik.bg/bulgaria/2018/02/19/3132426_nad_19_godini_e_produljilo_delo_za_sobstvenost_na_dvor/", "text": "Дело за собственост на дворно място в софийското село Волуяк е отнело на съда 19 години, 1 месец и 27 дни. Това производство е рекордьорът за бавно правосъдие, установен от Инспектората на Висшия съдебен съвет (ВСС) от проверката им на последното тримесечие на миналата година. Съдебните инспектори са ревизирали 188 заявления за забавени дела от граждани. От тях 113 са били основателни - 44 са по наказателни дела и 69 са по граждански, търговски и административни дела. Производството за собственост на дворно място от 890 кв. м. е започнало през март 1998 г. в Софийския районен съд (СРС) и е приключило окончателно през май 2017 г.  През този период делото е разглеждано веднъж от СРС, три пъти от въззивния съд - Софийския градски съд, и три пъти от Върховния касационен съд (ВКС). Причината е, че през 2004 г. ВКС е обезсилил решението на по-долната съдебна инстанция, а през 2012 г. е отменил решението ѝ, като и двата пъти е върнал делото за ново разглеждане от друг състав на градския съд. Така разглеждането на делото от въззивната инстанция е започнало отначало за трети път 11 години след подаването на жалбата срещу първоинстанционното решение, постановено от СРС през април 2001 г. Голямата продължителност на производството се дължи и на факта, че при разглеждането на делото от двете горни съдебни инстанции са допускани забавяния в движението му. Второто въззивно производство в градския съд е продължило 7 години и 2 месеца. Проведени са 9 съдебни заседания, насрочвани през големи интервали от време - от 6 до 9 месеца. Дори още в началото е допуснато забавяне, тъй като разпореждането на съда от 1 март 2004 г. за отстраняване на нередовности по исковата молба е връчено на ищците на 31 октомври 2005 г., т.е. 1 година и 7 месеца по-късно, защото съобщението на съда два пъти неправилно е било адресирано до ответниците. При третото разглеждане на делото от градския съд той е постановил решението си почти 2 години след изтичане на установения в закона 30-дневен срок. Освен това при първите две касационни производства във ВКС съдебните заседания за разглеждане на делото са проведени съответно 14 месеца и 9 месеца след образуването му. Сред 44-те основателни заявления по наказателни дела Производството е за получаване на възстановен ДДС чрез използване на документ с невярно съдържание като документната измама е в особено големи размери и представляваща особено тежък случай. То е продължило Обвиняемите по делото са 19 и по заявление на един от тях Инспекторатът към ВСС веднъж вече е проверявал производството. Сега заявления са подали други четирима от обвинените, чиито заявления за бавно правосъдие, Инспекторатът към ВСС е намерил това за основателно. По информация от Министерството на правосъдието за този период са сключени 31 споразумения, по които общата изплатена сума за обезщетения е 60 100 лв. Максималният размер на обезщетението, предвиден в ЗСВ, е 10 000 лв. За други проверки на Инспектората на ВСС четете тук:", "date": "2018.02.19", "title": "Над 19 години е продължило дело за собственост на двор"}
{"url": "https://www.dnevnik.bg/sport/2018/02/19/3132325_germanskiiat_futbolen_sujuz_shte_izpolzva_virtualna/", "text": "Германският футболен съюз (DFB) сключи партньорство с холандската компания Beyond Sports, която е специализирана в развитието на виртуална реалност и интегрирането ѝ в спорта. От футболната федерация искат да подготвят играчите от всички  национални отбори  по най-добрия начин и много по-задълбочено, включвайки новите технологии. Beyond Sports предлага два продукта, като единият е виртуална реалност (VR), а другият - добавена реалност (AR). Чрез тях футболистите се сблъскват с различни подготвени сценарии, каквито може да има във футболен мач, ситуации, подготвени от треньорите, съобразени със спецификата на даден играч или вече случили се събития от даден мач. Фокусът в обучението на играчите ще бъде разделен на четири различни области – взимане на решения на игрището, позициониране, специфични сценарии и представяне в ситуация под напрежение и при ограничено време. Крайната цел е играчите да подобрят тактическата си подготовка и също така да развият още повече времето си за реакция. В момента Beyond Sports работи с \"Арсенал\" и \"Стоук сити\" от Висшата лига, както и с холандските ПСВ (Айндховен) и \"АЗ Алкмаар\". \"Развълнувани сме от възможността да работим със световните шампиони и да им помогнем да тренират още по-добре своите играчи, каза Сандер Шутен оперативен директор на Beyond Sports. DFB е една от най-иновативните федерации в спорта, така че аз съм убеден, че ние ще допринесем още повече за развитието на техните футболисти чрез нашите продукти.\" Световните шампиони ще започнат  защитата на титлата  си на 17 юни срещу Мексико на стадион \"Лужники\" в Москва.", "date": "2018.02.19", "title": "Германският футболен съюз ще използва виртуална реалност в подготовката на играчите"}
{"url": "https://www.dnevnik.bg/evropa/2018/02/19/3132463_bivsh_direktor_na_oksfam_prez_2011_g_e_priznal_za_seks/", "text": "Бившият директор на \"Оксфам\" в Хаити, озовал се в центъра на световен скандал за непристойно сексуално поведение, е признал, че е правил платен секс с проститутки в жилище, финансирано от благотворителната организация. Това става ясно от доклад, съставен през 2011 г. от организацията след вътрешно разследване и оповестен публично днес, предаде \"Франс прес\", цитирана от БТА. Шестдесет и осем годишният белгиец Роланд ван Хаувермайрен и още двама ръководни кадри на организацията  подадоха оставки  след  твърдения, че са ползвали услугите  на млади проститутки по време на мисията си в Хаити след унищожителното земетресение през 2010 г. Хаувермайрен отрече миналата седмица да е организирал оргии и да е ходил по публични домове в Хаити. Но според вътрешния доклад от 2011 г., от който \"Оксфам\" публикува днес частично цензурирана версия, белгиецът е признал, че е правил секс с проститутки в жилището си в Хаити, осигурено от \"Оксфам\". Според доклада \"никое от първоначалните твърдения в измама, семейственост и секс с непълнолетни проститутки не бе потвърдено от разследването\", но \"не може да се изключи\", че поне една от проститутките е била непълнолетна. В доклада още се казва, че тримата служители на \"Оксфам\" са отправяли заплахи към един от колегите си, които са били призовани да дадат показания във вътрешното разследване, проведено през 2011 г.", "date": "2018.02.19", "title": "Бивш директор на \"Оксфам\" през 2011 г. е признал за секс с проститутки в Хаити"}
{"url": "https://www.dnevnik.bg/bulgaria/2018/02/19/3132591_republikata_na_apostola_prinadleji_na_vsichki_grajdani/", "text": "Републиката на Апостола принадлежи на всички граждани, а не на шепа хора. Отечеството не трябва да се бърка с бащиния. Това заяви президентът Румен Радев в словото си пред паметника на Васил Левски в столицата, където бяха отбелязани 145 години от гибелта на Апостола на свободата. По думите на държавния глава идеалът на Левски за чиста и свята република е дългосрочна програма, като е отнела много време, за да може България да бъде обявена за република. \"Днес сме република, но чиста ли, свята ли? Колко още време ще трябва, за да стане чиста и свята републиката\", попита Радев и уточни, че това зависи от гражданската отговорност. Той каза още, че от Васил Левски са останали само кичур коса, едно тефтерче и няколко писма, но всичко това е много повече, отколкото някоя доктрина за управление. \"Ние сме призвани да сбъднем идеала на Апостола\", допълни Радев. Слово произнесоха още столичният кмет Йорданка Фандъкова и ректорът на Софийския университет Анастас Герджиков. По-рано през деня венци на паметника поднесоха премиерът Бойко Борисов и  унгарският му колега Виктор Орбан.", "date": "2018.02.19", "title": "Републиката на Апостола принадлежи на всички граждани, а не на шепа хора, заяви Румен Радев"}
{"url": "https://www.dnevnik.bg/sviat/2018/02/19/3132590_djo_baidun_tiho_se_gotvi_za_prezidentska_nadprevara/", "text": "Бившият американски вицепрезидент Джо Байдън тихомълком се насочва към потенциална президентска кандидатура през 2020 г. и дори е намекнал за такава възможност на неотдавнашна среща с дългогодишни външнополитически сътрудници. В новооткрития си офис на няколко крачки от Конгреса Байдън е започнал срещата за новия си дипломатически център с най-важния въпрос. Казал е, че не изключва никакви варианти за 2020 г., смятайки, че има възможност да се кандидатира. Подчертал е, че още не е взел решение и че още не е необходимо да го прави, казват петима души, присъствали на заседанието или информирани от други присъствали. Байдън също така е проявил интерес да привлече в екипа си хората, с които е говорил. В същото време им е оставил възможност да останат и извън екипа, казвайки, че няма да се засегне, ако решат, че са доволни от настоящата си роля извън управлението, разказаха запознати източници, пожелали да запазят анонимност. Политическият свят от дълго време се опитва да се ориентира какви са плановете на Байдън за 2020 г. Той все пак почти се бе кандидатирал миналия път, но видя как  Доналд Тръмп  изтръгна една победа, която според много демократи е нямало да бъде възможна, ако Байдън бе техният кандидат, а не Хилари Клинтън. Няколко души, присъствали на срещата с Байдън, са си тръгнали от нея с впечатлението, че ако следващата година не се появи силен кандидат на Демократическата партия, Байдън ще се почувства длъжен да се кандидатира. Байдън  вече два пъти е бил кандидат за президент. Ако спечели изборите през 2020 г., в деня на полагане на клетва той ще е на 78 години. Това поражда безпокойство у някои демократи, въпреки че той е само няколко години по-възрастен от Тръмп. Една от възможностите, които дългогодишни съветници на Байдън са обсъждали в частни разговори, е, че той може да обяви, че смята да изкара само един мандат. С това ще проправи пътя за своя вицепрезидент да се кандидатира през 2024 г., което би направило възможно демократите да бъдат 12 години на власт в Белия дом. Краткият коментар на Байдън за неговите намерения за 2020 г. дойде в момент, в който той събра своите съветници по външната политика, за да изготвят дневен ред за 2018 г. за новооткрития център \"Пен-Байдън\" за дипломация и глобален ангажимент, където сега много от тях работят, в това число Колин Кал, съветникът на Байдън по националната сигурност от времето му на вицепрезидент, и Стив Рикети, неговият бивш началник на канцеларията. Ели Ратнър, заместник-съветникът му по националната сигурност, и Майкъл Карпентър, бившият служител на Пентагона и на Държавния департамент, който сега е висш директор в центъра, също са присъствали на срещата с Байдън, както и Джулиан Смит, съветничка на Байдън по време на първия президентски мандат на Обама, която сега работи във вашингтонския мозъчен тръст Център за нова американска сигурност. Говорител на Байдън отказа да коментира информацията. Но неотдавна в интервю за Ен Би Си Байдън каза, че ще реши дали да се  кандидатира през 2020 г.  в зависимост от преценката му дали това \"ще е правилното нещо\". \"Вниманието ми е фокусирано върху едно: избирането на демократичен Конгрес, който да спре пълната ерозия, обхванала ни сега\", каза Байдън. \"Ще се върна на този въпрос някъде по-късно през годината. Имам много време да обмисля дали да се кандидатирам за президент\", допълни той. Срещата на Байдън със съветниците му бе един от няколкото признака, че той започва да се позиционира като алтернатива на Тръмп. Байдън започна по-често да критикува управлението му на обществени места, обикаляйки САЩ и чужбина, за да представи новата си книга, новата си инициатива за борба с рака, новия си институт за външна политика в Делауеър, дипломатическия си център и новия си комитет за политическо действие, наречен \"Американски възможности\". Освен това той все по-често играе важна роля в  кампанията на демократите , които искат да си върнат контрола върху Камарата на представителите и Сената в междинните избори през ноември тази година. \"Доналд Тръмп се грижи за Доналд Тръмп. Републиканците се грижат за Доналд Тръмп. А кой се грижи за всички други? Демократите\", написа неотдавна Байдън в покана за набиране на средства, адресирана до поддръжниците на комитета за политическо действие. Той каза, че през 2018 г. \"ще обиколи цялата страна, за да подкрепи лидери, които ще подкрепят всички нас\". През 2015 г. Байдън месеци наред бе по телевизиите и първите страници на вестниците, докато дълго обмисляше дали са се изправи срещу Хилари Клинтън в битката за президентската номинация на Демократическата партия. Накрая реши, че и той, и семейството му не са готови той да се кандидатира толкова скоро след като синът му, бившият главен прокурор на Делауеър Бо Байдън, почина от мозъчен тумор същата година. Но много демократи казаха тогава, че имиджът му на \"обикновен човек\" и фактът, че се харесва на работниците, са щели да го превърнат в особено подходящ кандидат, който да се противопостави на Тръмп. /БТА", "date": "2018.02.19", "title": "Джо Байдън тихо се готви за президентска надпревара"}
{"url": "https://www.dnevnik.bg/sport/2018/02/19/3132598_red_bul_pokaza_bolida_za_noviia_sezon_vuv_formula_1/", "text": "Ред бул\" направи онлайн презентация на новия си болид за предстоящия сезон във Формула 1. Шасито RB14 запазва философията на предшественика си, който спечели три състезания през миналата година. \"Биковете\", които от новия сезон ще носят  пълното име \"Астън Мартин Ред бул рейсинг\"  показаха новият болид на пистата \"Силвърстоун\" в близост до базата си в Милтън кийнс. Даниел Рикардо пръв седна в кокпита за т.нар. \"филмов ден\", в който е разрешено тимът да направи до 100 км изпитания. От тима озаглавиха онлайн презентацията си \"апетит за пробив\", с което ясно показват, че \"Ред бул\" се цели в битка за титлите при пилотите и конструкторите. След серията от четири поредни световни титли със  Себастиан Фетел  (2010-2013) \"биковете\" нямат големи успехи, а ерата на турбо хибридните двигатели е доминирана от \"Мерцедес\". \"Най-сериозното предизвикателство пред нас беше изграждането на шасито след поставянето на новата система за сигурност \"ореол\". Частите трябваше да бъдат достатъчно силни, за да понесат повишеното тегло и преминаха брутални хомологационни тестове, но се справихме. Уверени сме, че новата кола ще бъде още по-добра\", съобщиха от \"Ред бул\". Болидът е и в нови цветове, в синьо-черен камуфлаж. \"Биковете\" добавиха, че официалното боядисване на RB14 за 2018 г. ще бъде показано след седмица в първата част от предсезонните тестове на пистата \"Каталуня\" край Барселона. На пръв поглед новият болид на \"Ред бул\" не се различава много от своя предшественик. Заради новите технически правила RB14 няма т.нар. акулска перка върху капака на двигателя и Т-образното крило. От новия сезон правилата забраняват и маймунската седалка, която беше поставена над изпускателната тръба. Извън задължителните заради техническите правила промени, RB14 има и различни крила над кутиите за радиаторите. Те вече не са С-образни, а представляват хоризонтални плоскости. Самите кутии за радиаторите са малко по-широки от тези през 2017 г. Промяна има и в предното окачване и захващането му към кокпита. От \"Ред бул\" запазват линията да имат един от болидите с най-агресивна аеродинамика. С огромен интерес се очакват още представянията на болидите на  \"Мерцедес\"  и \"Ферари\". Двата тима ще го направят в един и същи ден – 22 февруари. Световните шампиони ще имат специално събитие на пистата \"Силвърстоун\", докато Скудерията ще представи болида си онлайн, а по-късно един от пилотите ще направи първи обиколки с него на пистата \"Фиорано\". Ден по-късно ще бъде представен и  MCL33 на \"Макларън\" . Предсезонните тестове ще се проведат традиционно в Барселона. Първата серия е от 26 февруари до 1 март, а втората между 6 и 9 март.", "date": "2018.02.19", "title": "\"Ред бул\" показа болида за новия сезон във Формула 1"}
{"url": "https://www.dnevnik.bg/analizi/2018/02/19/3132599_otkude_idvat_izblicite_na_kolektivno_bezumie_v/", "text": "\"Българите са недоверчиви към всичко, което идва от управляващите\" .", "date": "2018.02.19", "title": "Откъде идват изблиците на колективно безумие в България"}
{"url": "https://www.dnevnik.bg/sviat/2018/02/19/3132602_britanec_iznudval_jertvite_si_za_unizitelni_snimki_be/", "text": "Британец, изнудвал жертви да му пращат порнографски снимки, бе осъден на 32 години затвор, съобщи агенция \"Ройтерс\". Той се призна за виновен в общо 137 престъпления срещу 46 души, сред които окуражаване на изнасилването на четиригодишно момченце и притежание на ръководство за педофили. 29-годишният д-р Матю Фалдър, геофизик от Бирмингамския университет, се е представял за депресирана художничка, така примамвайки събеседниците си да му изпратят голи снимки срещу заплащане, за да може да се упражнява да ги рисува. Веднъж получил желаното, той е събирал лична информация за хората от среща и е започвал да ги изнудва да му пратят по-унизителни кадри със заплахата, че ще прати първите снимки на семейството, приятелите и работодателите им. Мъжът е принуждавал събеседниците си да се снимат как ближат тоалетни чинии и ядат кучешка храна и екскременти, а след това е разпространявал снимките в скрити форуми, посветени на дискусии за изнасилвания, убийства, садизъм, мъчения, педофилия, изнудване и унижение. Публикуваните там кадри са му заслужили статут на VIP участник в сайтовете, разказва Би Би Си. Освен това Фалдър е публикувал съвети към други педофили как да избегнат това да бъдат заловени. \"Тези хора още страдат. Това няма да има да край\", посочи съдия Филип Паркър влиянието на Фалдър върху жертвите му. Поне трима от пострадалите са направили опит за самоубийство. На един от тях Фалдър е отвърнал, че снимките му така или иначе ще продължат да се разпространяват, така че смъртта няма да му помогне, пише в. \"Гардиън\". Според властите Фалдър се е свързал с около 300 души по целия свят. Разследването е отнело 4 години, тъй като Фалдър е използвал специални анонимизиращи техники, за да скрие идентичността си. Дейността му е забелязана първо от ФБР през 2013 г., по време на разследване на сайтове за педофилия. Американците са подали сигнал към британските си колеги, на които им се е наложило да си сътрудничат с представители на САЩ, Австралия, Нова Зеландия, Израел и Европол, както и с Централата за правителствени комуникации, за да го уловят. \"Не мислех, че хората ще разберат, че нямам вина, че не съм искала да го правя. Мислех, че никой няма да разбере, понеже никой не ми е опрял нож на гърлото, за да ме принуди, макар че точно така се чувствах. Така че не казах на никого. Срам ме беше. Вече не говоря със семейството си\", разказва пред Би Би Си момиче на 20, тормозено от Фалдър. \"За 25-те ми години като репортер никога не съм чувал толкова отвратителни доказателства. Матю Фалдър не показа никакви емоции по време на трите дни и половина в Бирмингамския съд. Но на няколкото смели жертви, които се изправиха срещу мъчителя си, им бе трудно да сдържат сълзите си. Дори закоравели разследващи бяха видимо разтърсени от някои от доказателствата. Хората, понесли ужасно насилие и унижение, все още страдат от нещата, които са били принудени да направят, но има надежда, че знанието, че той е зад решетките, ще облекчи кошмарите им\", коментира коресподентът на Би Би Си Фил Маки.", "date": "2018.02.19", "title": "Британец, изнудвал жертвите си за унизителни снимки, бе осъден на 32 години затвор"}
{"url": "https://www.dnevnik.bg/sviat/2018/02/19/3132603_alternativa_za_germaniia_stana_vtora_po_populiarnost/", "text": "Евроскептичната и антиимигрантска партия \"Алтернатива за Германия\" (AfD) вече е втора по популярност сред избирателите, след като за пръв път изпревари Германската социал-демократическа партия (ГСДП). Това твърди проучване на социологическа агенция \"Инса\" (Insa) за многотиражния таблоид \"Билд\", публикувано в понеделник. Новината идва в самото навечерие на началото на гласуване от редовите членове на ГСДП на споразумението за нова коалиция с християн-демократите на канцлера Ангела Меркел. Социалистите кметове на големи градове в страната одобриха сделката, но за резултатите ще трябва да се почака до 4 март. Ако социалистите не се съгласят да дадат още един мандат на сегашната управляваща широка коалиция, страната може да продължи с кабинет на малцинството, но най-вероятно ще се отправи към предсрочни избори. В допитването на \"Инса\" консерваторите на канцлера повишават подкрепата си с 2.5 пункта до 32%, а AfD е след тях с 16%. ГСДП е изгубила 1 пункт и е слязла на 15.5%. Тенденцията за изравняване на резултатите на ГСДП и AfD се очерта през последните дни, като в петък обществената телевизия ARD разпространи допитване на Infratest Dimap, според което едва 16% от избирателите биха гласували за традиционната левица, ако изборите бяха сега. \n     Това е понижаване с два пункта само от началото на месеца и с 4.5 пункта спрямо резултата от септемврийските избори (20.5%), най-лошият за ГСДП на федерални избори от 1949 г. насам. В същото проучване участниците бяха дали на AfD 15%, или повишение с 1 пункт. Християн-социалният съюз (ХСС) в Бавария помага на Меркел заедно с ХДС да вземат 33% (без промяна от предишното допитване). Подкрепата за Лявата партия на бившите комунисти също е непроменена - 11%, либерал-демократите слизат с един пункт до 9%, а Зелените печелят два до 13%.", "date": "2018.02.19", "title": "\"Алтернатива за Германия\" стана втора по популярност"}
{"url": "https://www.dnevnik.bg/evropa/2018/02/19/3132437_mateo_renci_niakogashniiat_razrushitel_koito_riskuva/", "text": "Само допреди няколко години Матео Ренци беше едно от най-новите и успешни лица в европейската политика. Сега, на  предстоящите парламентарни избори в Италия , той рискува кариерата му да приключи с пълно поражение. Неговата Демократическа партия, която на изборите за Европейски парламент през 2014 г. той изведе до историческа победа с 40.8 процента, в момента е с рекордно ниска подкрепа от 23 на сто и има опасения, че може да се срине още повече. \"Ренци е паднал до 20 и няколко процента и няма никакъв шанс да спечели повече гласове за партията си, тя е като влак, от който всеки скача\", каза  бившият премиер и лидер на консерваторите Силвио Берлускони  на предизборна проява в Рим във вторник. В началото на 2014 г. Ренци беше на 39 години, когато стана най-младият италиански премиер след фашисткия диктатор Бенито Мусолини. Той сам се представи като и да вкара нови поколения в управляващите елити. Докато беше на власт, той либерализира трудовия пазар, легализира съюзите между хомосексуалисти и допринесе за постепенно икономическо възстановяване. Но най-големият му проект - конституционната реформа, която щеше да му даде повече правомощия - беше отхвърлен на референдум през декември 2016 г. и това го принуди да подаде оставка. Той също така настрои срещу себе си лявото крило в своята партия - което се прегрупира в отцепила се от ДП формация, лишила партията от важни гласове в периферията - и загуби обществена подкрепа, когато правителството му опитваше да се справи с банковата и миграционната криза. във вторник той говори пред Асоциацията на чуждестранните кореспонденти в Рим. Без да изрази съжаление, той заяви пред репортерите \"свършеното е повече, отколкото са грешките\". \"Смятам, че беше изключително важно да разтърся страната си: ако трябваше утре сутринта да повторя битката за референдума, съм готов да го направя, защото, обективно погледнато, референдумът щеше да даде възможност на Италия да опрости управлението си\", настоя той. В кампанията за изборите на 4 март Ренци представя своята партия и себе си като най-компетентния глас на избирателите в сравнение с популисткото  Движение \"Пет звезди\"  и пъстрата дясна коалиция на Берлускони, включваща ксенофобската партия Северна лига. \"Имаме точен, почти скучен списък с постижения и цели за бъдещето\", каза той, обещавайки \"конкретика, а не полет на въображението на хора като десноцентристите и ДПЗ, които говорят за невъзможни неща\". Той призна, че е темпераментен, но призова избирателите да погледнат по-широко. \"Някои хора може и да ги харесват повече от мен, някои може и да са по-малко харесвани. Но когато (детето ми отива на училище), не се питам дали шофьорът на училищния автобус може хубаво да разказва вицове - питам се може ли да кара. И затова мисля, че Италия днес има нужда да бъде водена напред\", каза Ренци. - кампанията е доминирана от десни призиви за спиране на имиграцията, подсилени от убийството на 18-годишно момиче в Мачерата, както се твърди, дело на група нигерийски наркодилъри. Дори във Флоренция, традиционния бастион на левите, където Ренци беше кмет от 2009 до 2014 г. и където се завърна в понеделник заедно с министъра на вътрешните работи Марко Минити, жителите изглеждат разочаровани от някогашния си фаворит. \"Червеното сърце на Италия вече не бие\", каза пред ДПА Масимо Джаноти, който работи в местно кафене. Той се оплака от \"огромния приток на мигранти\" и заяви, че иска \"да запали\" Ренци на площада пред \"Дуомо\", известната катедрала във Флоренция. Коментарът му бе доста краен, но не само той е толкова гневен. Авторитетният италиански седмичник \"Еспресо\" наскоро попита от страниците си защо Ренци се е превърнал \"в най-омразния човек в Италия\". Ренци настоява, че ДП все още има шанс да бъде първа политическа сила след изборите, но прогнозите в социологическите проучвания са мрачни - очаква се за първото и второто място да се съревновават блокът на Берлускони и Движение \"Пет звезди\". и очакват след изборите Ренци да опита да сключи споразумение за ляво-дясна управляваща коалиция с Берлускони. \"Мисля, че за страната и за Европа това би било по-малкото зло\", каза миналата седмица Роберто д'Алимонте, преподавател по политология в Свободния университет за хуманитарни науки \"Гуидо Карли\", предричайки, че Италия ще намери начин \"да се измъкне някак си\". Но ако ДП продължи да губи подкрепа, тази коалиция може и да няма достатъчно мнозинство, а тогава Ренци ще бъде изправен пред заплахата да бъде отстранен от управлението на партията си и да трябва да си помисли как нещата за него се развиха толкова бързо и по толкова лош начин. /БТА", "date": "2018.02.19", "title": "Матео Ренци, някогашният \"разрушител\", който рискува да претърпи пълно поражение на изборите"}
{"url": "https://www.dnevnik.bg/sviat/2018/02/19/3132618_germanec_moje_da_oglavi_ecb_sled_dneshniia_izbor_v/", "text": "Вероятността бъдещият председател на Европейската централна банка да се казва Йенс Вайдман се увеличи в понеделник след като финансовите министри от еврозоната гласуваха испанският министър на икономиката Луис де Гиндос да стане зам.-председател на ЕЦБ. Испания не е получавала висок пост в централната банка на еврото от 2012 г. насам и промяната стана възможна след оттеглянето на ирландския конкурент за наследник на Витор Констансио. До гласуването за приемник на Марио Драги има още много месеци, но се смята, че в комбинациите кой да е той водещата логика е щом заместникът е от Южна Европа, председателят да е от Северна Европа. Името на управителя на германската централна банка Вайдман се коментира от известно време като все по-сигурен краен резултат. Но той също така притеснява някои държави от еврозоната с намерението си да води по-твърда политика и да ограничи и спре крайно либералната монетарна политика, водена от ЕЦБ след избухването на финансовата криза преди 10 години. Де Гиндос обяви, че до няколко дни ще подаде оставка от министерския пост в Мадрид преди формалното гласуване от лидерите на ЕС на 22-23 март и заемането на новия пост през май. Той отвърна с обещание, че ще брани независимостта на ЕЦБ след въпроси дали е удачно да се избира за висш управител човек, който заема политически пост в страната си. Филип Лейн, управителят на ирландската централна банка, се оттегли, а финансовият министър Паскал Донахю каза, че Дъблин смята, че изборът на толкова важен пост не бива да е източник на разногласия, а трябва да е симовл на консенсус. Икономическата комисия на Европейския парламент заяви миналата седмица в консултативно мнение, че по нейна прецента ирландецът Лейн е по-добрият избор. Ирландия никога не е имала свой предтавител в ръководството на ЕЦБ, но сега Лейн е смятан за почти сигурен нов главен икономист на банката, когато догодина изтече мандатът на Петер Прят.", "date": "2018.02.19", "title": "Германец може да оглави ЕЦБ след днешния избор в ръководството на банката"}
{"url": "https://www.dnevnik.bg/sport/2018/02/19/3132620_kitaiskiiat_sobstvenik_na_milan_e_obiavil_falit/", "text": "Собственикът на \"Милан\" Юнхун Ли е обявил фалит, съобщи италианският всекидневник \"Кориере дела сера\". Според информацията неговите активите ще бъдат разпродадени на търг в Taobao, което е китайският еквивалент на Еbay. Още през миналата година, когато Ли купи \"Милан\", възникнаха подозрения около финансовото състояние на 48-годишния китаец. Разследвания на \"Ню Йорк таймс\" и италианския вестник Il Sole 24 Ore разкриха съмнителни факти около средствата на Ли и негови спорове с регулаторните органи в Китай. Преди няколко дни Китайската регулаторна комисия по ценните книжа обяви, че е започнало разследване на незаконни практики от холдинговата компания на Ли - Shenzhen Jie Ande, заради това, че в продължение на месеци е укривала фалита си. През април Ли и воденият от него консорциум Sino-Europe Sports Investment Management купи \"Милан\" от бившия италиански премиер Силвио Берлускони за 740 милиона евро. Сделката трябваше да освободи клуба от дългове на обща стойност около 500 милиона, натрупани през последните 11 години от управлението на Берлускони. Оказа се обаче, че голяма част от операциите са финансирани със заем. Базираният в САЩ фонд за частни капиталови инвестиции Elliot Management е дал на Ли 180 милиона евро, за да бъде приключена сделката за собствеността, и още 125 милиона за летните трансфери, показа проучване на \"Ройтерс\" в края на 2017 г. Заемът, който е с лихва от 11.5%, изисква от \"Милан\" да върне 350 милиона евро до октомври 2018 г. В противен случай клубът рискува да изпадне в неплатежоспособност. В края на септември Ли  започна отчаяно да търси нови инвеститори , но без успех. Той остана единственият инвеститор в \"Милан\", след като партньорите му се оттеглиха заради рестрикциите на китайското правителство по отношение на чуждестранните придобивки, особено във футбола. Разследванията показват, че Ли е бил в неплатежоспособност още преди да се осъществи сделката за \"Милан\". В момента към него има предявени искове от две китайски банки - Jangsu и Canton. Още през февруари миналата година друга негова компания - Zhuhai Zhongfu, оценена на 60 млн. евро, е била обявена в продажба чрез търг от съда във Футян, за да се покрият дълговете към двете банки. Продажбата обаче е била стопирана заради процедура по обжалване. По информация на \"Ню Йорк таймс\" бащата и братът на Ли са били осъдени ефективно за нелегални бизнес практики. Собственикът на \"Милан\" е бил разследван, но не е обвинен в извършване на нарушения.", "date": "2018.02.19", "title": "Китайският собственик на \"Милан\" е обявил фалит"}
{"url": "https://www.dnevnik.bg/sviat/2018/02/19/3132624_desetki_zaginaha_pri_ruhvane_na_otpaduci_na_smetishte/", "text": "Поройни дъждове причиниха частично срутване на огромно сметище в околностите на столицата на Мозамбик, при което загинаха 17 души. Властите предполагат, че може да има още затрупани хора на сметището \"Хулене\" в околностите на Мапуто, съобщава БТА. Купчините отпадъци в бедния гъстонаселен район, където е станал инцидентът, се издигали на височината на триетажна сграда. Разрушени са били шест домове в района, а някои жители в района са избягали поради страх от друго срутване. \"Планините от боклук са рухнали върху къщите, а много семейства все още са били в тези жилища\", каза представителка на службата за справяне с бедствия. По думите й властите се опитват да помогнат на хората, загубили домовете си.", "date": "2018.02.19", "title": "Десетки загинаха при рухване на отпадъци на сметище в Мозамбик"}
{"url": "https://www.dnevnik.bg/sviat/2018/02/19/3132625_ima_nisko_nivo_na_doverie_mejdu_sasht_i_rusiia_zaiavi/", "text": "Началникът на Генералния щаб на руските въоръжени сили генерал Валерий Герасимов се срещна в Москва с посланика на САЩ в Русия Джон Хънтсман и обсъди с него положението в редица държави и двустранните военни отношения, съобщава БТА. \"Очевидно има ниско ниво на доверие между двете ни страни. Именно в такива моменти е нужна повече комуникация, а не по-малко\", заяви Хънтсман. Срещата между Герасимов и Хънтсман е била в руското министерство на отбраната и на нея са били обсъдени Сирия, Украйна, Афганистан и Северна Корея, както и въпроси на стратегическата стабилност. Руското министерство на отбраната потвърди срещата и съобщи, че Герасимов и Хънтсман са обсъдили въпроси от сигурността и състоянието и перспективите на двустранните военни отношения.", "date": "2018.02.19", "title": "Има ниско ниво на доверие между САЩ и Русия, заяви американският посланик в Москва"}
{"url": "https://www.dnevnik.bg/sviat/2018/02/19/3132628_greshno_podaden_kod_za_otvlechen_samolet_vdigna_pod/", "text": "Пилот на авиопревозвача \"Луфтханза\" неволно задейства тревогата за национална сигурност в Германия, след като изпрати код за отвлечен самолет, съобщава БТА. Това е станало, когато летателната машина наближавала летището във Франкфурт, което е най-натовареното в Германия. Имало е технически проблем с комуникациите в пилотската кабина, заради който пилотът е можел да изпраща, но не и да получава съобщения от авиодиспечерите на летището. За да предупреди диспечерите за проблема, пилотът е трябвало да изпрати определен код, но въвел погрешен такъв. Подаденият код за отвлечен самолет довел до незабавно информиране на полицията във Франкфурт. За инцидента били уведомени и федералната полиция и армията. След около 20 минути тревогата била отменена, след като пилотът осъзнал грешката си и въвел правилния код. Самолетът, който пристигал от шотландския град Абърдийн, кацнал със закъснение, но без затруднения.", "date": "2018.02.19", "title": "Грешно подаден код за отвлечен самолет вдигна под тревога летището във Франкфурт"}
{"url": "https://www.dnevnik.bg/photos/2018/02/19/3132261_fotogaleriia_svetovnite_snimki_na_denia_-_19_fevruari/", "text": "Участнички в състезанието по културизъм \"Олимпия\" в Меделин, Колумбия.", "date": "2018.02.19", "title": "Фотогалерия: Световните снимки на деня - 19 февруари 2018 г."}
