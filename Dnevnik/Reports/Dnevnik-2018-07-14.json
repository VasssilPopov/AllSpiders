{"url": "https://www.dnevnik.bg/sport/2018/07/14/3282137_berbatov_produljava_da_chaka_dobro_predlojenie_ot/", "text": "Димитър Бербатов заяви, че продължава да очаква евентуално предложение от чуждестранен отбор, в който да продължи кариерата си. За последно той беше за кратко в индийския \"Керала бластърс\". \"Хубавото в случая е, че хората постоянно ме питат къде ще играя. Може би забравят, че съм на 37 години. Постоянно ми се иска още и още да играя. Моето желание е същото, но човек трябва да е реалист и да знае възможностите си в момента. Ще видя още известно време и ако не мога да си намеря добра оферта или отбор, може би е време да окачим обувките на пирона\", каза Бербатов. По думите му не стои на дневен ред възможността да играе в България. \"Когато толкова време си играл в чужбина, вече си надраснал някои неща, които се случват в България, и просто няма да бъде, каквото ми се иска да бъде. Ако няма оферти от чужбина, които да ме удовлетворяват, ще видя какво ще направя.\" На въпрос дали има намерение да се занимава с управление в българския футбол, нападателят отговори: \"В бъдеще нищо не се знае. Интересите са ми доста и това нещо може да обърка човек и да го тласне в грешната посока\". Той каза, че треньорството му допада и е сред интересите му, но е още доста млад и в момента се е посветил на семейството си.", "date": "2018.07.14", "title": "Бербатов продължава да чака добро предложение от чужбина"}
{"url": "https://www.dnevnik.bg/tehnologii/2018/07/14/3281411_riadko_sreshtani_asteroidi_bliznaci_preminaha_krai/", "text": "Откритият миналата година астероид 2017 YE5 се оказа, че представлява едно рядко космическо явление. Докато наблюдавали обекта, който премина край Земята на 21 юни, учени от НАСА установили, че той се състои от два почти еднакви астероида, които се движат в своя орбита, като се въртят един около друг. Подобни астероиди се срещат много рядко и все още не се изследвани. Двата обекта са с дължина от около 900 метра. От НАСА уточниха, че това е едва четвъртият подобен астероид, който преминава близо до Земята. Той се доближи на около 6 млн. км до планетата, което представлява 16 пъти разстоянието до Луната. Следващото толкова близко преминаване на 2017 YE5 до Земята ще е след най-малко 170 години. При откриването на астероида не можеше да се каже категорично дали двата обекта са самостоятелни или са свързани по някакъв начин. След преминаването му близо до Земята е установено, че те са отделни две тела, които се движат едно след друго и се правят едно завъртане за период между 20 и 24 часа. От извършените наблюдения се разбира, че двата обекта не отразяват толкова слънчева светлина, колкото типичните скалисти астероиди. Затова се предполага, че 2017 YE5 е тъмен като въглен. Предполага се, че двете тела имат различна плътност, както и различна грапавина на повърхността. Подобно явление не е засечено досега при изследването на 50 други двоични астероидни системи, повечето от които се състоят от един голям обект и много по-малък сателит. Около 15% от всички астероиди с дължина по-голяма от 200 метра, движещи се в близост до Земята, представляват астероиди близнаци.", "date": "2018.07.14", "title": "Рядко срещани астероиди близнаци преминаха край Земята"}
{"url": "https://www.dnevnik.bg/photos/2018/07/14/3282014_fotogaleriia_semeistvo_trump_london/", "text": "В четвъртък и петък президентът на САЩ Доналд Тръмп направи първото си посещение във Великобритания като държавен глава.", "date": "2018.07.14", "title": "Фотогалерия: Семейство Тръмп в Лондон и околностите му"}
{"url": "https://www.dnevnik.bg/sport/2018/07/14/3281964_psj_podpisa_dogovor_za_tri_godini_s_reno/", "text": "Френският автомобилен производител \"Рено\" стана официален партньор на футболния шампион ПСЖ. Договорът е за три сезона, но двете страни не разкриват параметри по сделката. Новината е добре дошла за парижани, които в момента се намират под мониторинг от УЕФА заради нарушаване на правилата за финансов феърплей. \"Рено\" пък за пръв път подписва договор с футболен отбор/ \"За нас е огромно удоволствие да сме свързани с марка като ПСЖ, която прави толкова много за Париж и Франция. Мисля, че нашето партньорство ще бъде полезно и за двете страни, като ще се възползваме максимално\", каза Филип Буро, който е маркетинг директор на \"Рено\". Автомобилният производител ще постави свои реклами на стадиона на ПСЖ \"Парк де пренс\", като се очаква логото на фирмата да бъде и на екипите на отбора. Освен това играчите на ПСЖ ще получат служебни коли от \"Рено\".", "date": "2018.07.14", "title": "ПСЖ подписа договор за три години с \"Рено\""}
{"url": "https://www.dnevnik.bg/politika/2018/07/14/3282035_valeri_simeonov_suobshti_za_shum_v_zavedeniia_vuv_varna/", "text": "Вицепремиерът Валери Симеонов, който миналото лято бе на проверки в дискотеки по морето, съобщи днес за шум в заведения във Варна. През седмицата парламентът прие на първо четене законови поправки, с които се въвежда  за брана за озвучаване на открито и шумни дейности в обекти в близост до жилищни сгради между 23.00 и 8.00 часа . В профила си във фейсбук той написа: \"Снощи бяха извършени проверки на заведенията във Варна и региона. Оказа се, че проверките в София и Бургас не са повлияли на местните радетели на развлекателната индустрия. Бяха проверени заведенията от Алея Първа в Морската градина, където е съсредоточен нощният живот на града. Навсякъде беше спряно озвучаването като бяха съставени констативни протоколи и предписания на Куба бар, Пунта Кана, Кубо, Макалали, както и бар Брик (срещу Фестивалния център)\". Вицепремиерът съобщи, че е бил проверен и комплекс \"Златни пясъци\", където не са констатирани сериозни нарушения. Изключение правели ресторант \"Делфин\" и още няколко заведения от открит тип. \"Два часа по-късно бяха отново проверени заведенията от Алея Първа, където всички обекти бяха спрели озвучаването с изключение на Макалали. На клуба беше съставен акт и предстои налагането на сериозни санкции. Проверките бяха извършени със съдействието на органите на Регионалната здравна инспекция във Варна, икономическа полиция и Областна дирекция \"Полиция\" Варна. В по-голямата част от случаите на проверките беше оказано пълно съдействие от управителите и собствениците на заведенията\", пише Валери Симеонов. Вицепремиерът призовава в случаи на нарушения на гореспоменатите заведения да се подават сигнали на телефона към политическия ми кабинет - 02 940 30 03. Там могат да се подават и сигнали за нарушения от цялата страна. \"За пореден път бяха установени и неправомерно издавани категоризации на заведения върху пясъчната ивица на плажовете от Министерство на туризма, за които следващата седмица ще бъде сезирана Прокуратурата\", написа още Симеонов.", "date": "2018.07.14", "title": "Валери Симеонов съобщи за шум в заведения във Варна"}
{"url": "https://www.dnevnik.bg/sviat/2018/07/14/3282065_spasenite_tailandski_deca_shte_budat_izpisani_idnata/", "text": "Дванадесетте тайландски момчета и техният футболен треньор, които бяха извадени от наводнена пещера със сложна и рискована спасителна операция, ще бъдат изписани от болницата идната седмица, съобщи днес здравният министър на Тайланд, цитиран от БТА. \"Ще ни е необходимо сътрудничеството на медиите, докато момчетата и техните семейства се адаптират към обичайното си всекидневие\", каза министър Пиясакол Саколсатаядорн пред репортери в столицата Банкок. \"Ние им помагаме да се подготвят за вниманието, което ще получат от медиите\", добави той. Министерството публикува видеорепортаж от болницата в северната провинция Чианг Раи, близо до границата с Мианма, където спасените са настанени след 3-седмичния престой в наводнената пещера. Вижда се, че всички те са в добро състояние и благодарят на своите спасители и на всички в страната и по света, стискали палци за благополучния изход. Всяко от момчетата на възраст между 11 и 16 г. посочва предпочитанията си какво му се яде. В момента те са на строго контролирана диета по медицински причини, след като някои от тях са загубили до 5 кг от теглото си при принудителния подземен престой и захранването им трябва да става внимателно и по точно определен начин в съответствие с хода на възстановяването и конкретното им състояние. Малките футболисти все още носят предпазни маски срещу инфекции. Според министъра те ще бъдат изписани най-вероятно в четвъртък. Лекарите посочват, че децата ще бъдат внимателно наблюдавани и след това за евентуални физически и психологически последици в резултат на преживяното.", "date": "2018.07.14", "title": "Спасените тайландски деца ще бъдат изписани идната седмица"}
{"url": "https://www.dnevnik.bg/sport/2018/07/14/3282062_jorjinyo_ot_napoli_e_purvoto_novo_populnenie_na_chelsi/", "text": "Челси\" привлече полузащитника на \"Наполи\" Жоржиньо. Сделката беше осъществена само няколко часа след обявяването на бившия треньор на неаполитанци  Маруцио Сари за наследник на Антонио Конте  на мениджърския пост на \"Стамфорд бридж\". Жоржиньо дълго време беше считан за сигурен нов играч на \"Манчестър сити\". В четвъртък агентът на италианския национал дори е уверил английския шампион, че сделката ще се осъществи. 26-годишният футболист от обаче изрично е пожелал да премине в \"Челси\" след назначаването на Сари. Лондонският клуб ще плати 57 милиона паунда за родения в Бразилия Жоржиньо. Част от сумата е компенсация за привличането на Маурицо Сари, съобщи Би Би Си. \"Изключително съм въодушевен да бъда в \"Челси\". Не е лесно да стигнеш до толкова голям клуб, така че съм много, много щастлив. Развълнуван съм, че ще играя в толкова силно и интензивно първенство и в отбор, който се бори за победата във всеки мач\", каза Жоржиньо, след като подписа договор за пет години и взе фланелката с №5. Италианският национал пристига в \"Челси\" след четири години и половина в \"Наполи\". Юношата на \"Верона\" изигра 160 мача и отбеляза шест гола за тима от Неапол.", "date": "2018.07.14", "title": "Жоржиньо от \"Наполи\" е първото ново попълнение на \"Челси\""}
{"url": "https://www.dnevnik.bg/sport/2018/07/14/3282069_juventus_prodade_polovin_milion_flanelki_na_ronaldo_v/", "text": "Кристиано Роналдо все още не е представен официално като играч на \"Ювентус\", но италианският шампион вече започна да печели от привличането на петкратния носител на \"Златната топка\". \"Старата госпожа\" купи португалския нападал от \"Реал\" (Мадрид) за 100 милиона евро. Той подписа договор за четири сезона, а годишната му заплата ще бъде 30 милиона евро. Само в рамките на първите 24 часа от обявяването на трансфера в Италия са били продадени 520 000 официални фланелки на Роналдо, съобщи Yahoo Sports. Eкипите с името и номера на португалския голмайстор са на цена от 105 евро, което прави приходи от близо 55 милиона евро. Голяма част от тях ще отидат при доставчика на екипировка на \"Ювентус\" - \"Адидас\". Интересът към фланелките е бил толкова голям, че малко след новината за сделката на годината сайтът на \"Ювентус\" се е сринал и е проработил чак в сряда.", "date": "2018.07.14", "title": "\"Ювентус\" е продадал половин милион фланелки на Роналдо само в първите 24 часа"}
{"url": "https://www.dnevnik.bg/photos/2018/07/14/3282034_fotogaleriia_deniat_na_otvorenite_vrati_v_narodnoto/", "text": "Днес се проведе ден на отворените врати в Народното събрание. Поводът бе годишнина от приемането на Конституцията на Република България.", "date": "2018.07.14", "title": "Фотогалерия: Да се изплезиш в Народното събрание"}
{"url": "https://www.dnevnik.bg/v_pamet/2018/07/14/3282078_na_101_g_pochina_purvata_supruga_na_frank_sinatra_-/", "text": "Нанси Синатра - първата от четирите съпруги на певеца и актьор Франк Синатра и майка на трите му деца, почина на 101-годишна възраст, съобщи Би Би Си. \"Майка ми почина мирно на 101-годишна възраст\", съобщи в \"Туитър\" дъщерята на свойката, която също се казва Нанси Синатра. Родената през 1917 г. Нанси Барбато се запознава с бъдещия си съпруг в Ню Джърси през 1934 г. и остава до него в продължение на 12 г. Развеждат през 1950 г. след като певецът - по това време една от най-големите знаменитости в Америка, поддържа редица извънбрачни връзки, които стават публично достояние. Само 10 дни след развода си с Нанси, той се жени за холивудската актриса Ава Гарднър. Нанси и Франк обаче остават близки приятели до неговата смърт през 1998 г. на 82-годишна възраст.", "date": "2018.07.14", "title": "На 101 г. почина първата съпруга на Франк Синатра - Нанси"}
{"url": "https://www.dnevnik.bg/photos/2018/07/14/3282057_fotogaleriia_voenniiat_parad_za_denia_na_bastiliiata_v/", "text": "Националният празник на Франция - Денят на Бастилията, бе отбелязан с традиционния военен парад в Париж.", "date": "2018.07.14", "title": "Фотогалерия: Военният парад за Деня на Бастилията в Париж"}
{"url": "https://www.dnevnik.bg/politika/2018/07/14/3282081_bsp_iska_porojanov_da_obiasni_v_parlamenta_kak_se_bori/", "text": "Посещението на земеделския министър Румен Порожанов в районите с чума по овцете и козите е закъсняло, животните са избити, а поминъкът на хората е отнет, смята БСП. В декларация партията настоява министърът да дойде в Народното събрание и да отговори на въпроси как властта се справя с опасната зараза. По-рано днес  по нареждане на премиера Бойко Борисов  министърът замина за засегнатите райони - Бургаско и Ямболско, където \"да се срещне с всички засегнати стопани и фермери и лично да следи изпълнението на мерките срещу разпространението на чумата по дребни преживни животни\". ", "date": "2018.07.14", "title": "БСП иска Порожанов да обясни в парламента как се бори с чумата по овцете и козите"}
{"url": "https://www.dnevnik.bg/sport/2018/07/14/3282077_djokovich_prechupi_nadal_v_epichna_dvudnevna_bitka_i/", "text": "Новак Джокович спечели епичен петсетов дуел срещу Рафаел Надал и се класира за финала на \"Уимбълдън\". В изключителен двубой,  който започна в петък и беше прекъснат след три сета игра , сръбският тенисист се наложи с 6:4, 3:6, 7:6 (9), 3:6, 10:8. Джокович се класира за първия си финал в Големия шлем от US Open 2016. В опит да спечели четвъртата си титла от \"Уимбълдън\" и 13-а в турнирите от голямата четворка той ще се изправи срещу Кевин Андерсън. Южноафриканецът също стигна до битката за трофея след маратонски двубой.  Той надигра Джон Иснър със 7:6 (6), 6:7 (5), 6:7 (9), 6:4, 26:24  и се класира за втория си финал в турнирите от Големия шлем след миналогодишния US Open. Надал и Джокович се изправиха един срещу друг за 52-и път. Те се срещнаха на тревните кортове в Лондон за пръв път от финала през 2011 г. и напълно оправдаха очакванията за бляскаво зрелище. След като двамата се завърнаха на корта днес, световният №1 започна по-добре четвъртия сет. Той реализира ранен пробив, затвърди го и поведе с 3:0. Джокович спря серията на испанеца със солиден сервис гейм на нула, след което върна пробива и изравни при 3:3. Надал отговори с отлично изигран гейм за 4:3. В ответния гейм играта на Джокович се срина. Той стартира с двойна грешка, изравни с директна точка от сервис, но след това допусна три непредизвикани грешки и беше пробив. Сервирайки за спечелването на сета, Надал също показа колебания. Той изостана с 0:40, след като направи непредизвикан пропуск от бекхенд и двойна грешка при втората и третата точка. Испанецът обаче показа характер и спечели пет поредни точки, за да прати мача в решаващ пети сет. Финалният сет предложи изключително качествен и равностоен тенис. Двамата водеха титанична битка за всяка точка. Въпреки че се стигна до няколко оспорвани гейма, сервиращите печелеха сравнително комфортно подаванията си до 7:7. Надал пръв получи възможност да нанесе решаващ удар. Той поведе с 40:15 в 15-ия гейм, но пропусна двата \"скрити\" мачбола, след което не успя да оползотвори и трета възможност за пробив. Джокович обърна гейма и на свой ред върна напрежението в полето на съперника. Сърбинът поведе с 40:30 и стигна до мачбол. Надал обаче се спаси и резултатът отново беше изравнен - 8:8. След двата маратонски гейма Джокович спечели убедително подаването си за 9:8 и отново принуди световния №1 да сервираш за оставане в мача. Този път испанският тенисист се пропука и допусна пробив на нула, който сложи край на двубоя след 5.15 часа игра. Общо 386 точки бяха разиграни в мача. Джокович спечели 195, а Надал - 191. Сърбинът завърши със 73 уинъра, 26 от които директно от сервис. Испанецът също записа 73 завършващи удара, в това число девет аса. Двамата направиха и равен брой непредизвикан грешки - по 42. Джокович спечели 27-ата си победа срещу Надал. Сърбинът се класира за 22-ия си финал в турнирите от Големия шлем", "date": "2018.07.14", "title": "Джокович пречупи Надал в епична двудневна битка и ще се бори за 13-а титла от Големия шлем"}
{"url": "https://www.dnevnik.bg/sviat/2018/07/14/3282097_trump_igrae_golf_i_chaka_sreshtata_s_putin/", "text": "Американският президент Доналд Тръмп изрази днес надежда да поиграе голф на едно от игрищата си в Шотландия преди срещата с руския си колега Владимир Путин в понеделник, предаде \"Ройтерс\". \"Пристигнах в Шотландия и ще бъда в \"Тръмп Търнбъри\" за два дни на срещи, разговори и, надявам се, малко голф - основния ми вид физически упражнения\", написа той в \"Туитър\". Световните агенции разпространиха снимки от игрището, на които се вижда засилената охрана. \"Времето е прекрасно, а това място е невероятно! Утре заминавам за Хелзинки за среща с Владимир Путин в понеделник\", добави президентът. Докато Тръмп стоял на игрището край хотела в луксозния си голф клуб, активист на природозащитната организация \"Грийнпийс\" се спуснал над терена с моторен парапланер с прикачен транспарант. На транспаранта пишело \"Тръмп: доста посредствено равнище\". Когато планеристът приближил, президентът, заобиколен от охраната си, влязъл в хотела. Британската полиция каза, че издирва пилота. След като десетки хиляди души се включиха в мирен протест срещу Тръмп в Лондон, днес на протести се събират няколко хиляди демонстранти и в шотландската столица Единбург, отбелязва Асошиейтед прес. Според полицията край сградата на шотландския парламент за началото на демонстрацията са се стекли към 3000 души. Освен антифашистки групи и политически активисти за протеста са дошли много хора, които казват, че никога досега не са участвали в такава проява. Протестиращите, въоръжени с импровизирани транспаранти и плакати с лозунги против Тръмп, ще преминат край американското консулство, поставено под засилена охрана, информира БТА.", "date": "2018.07.14", "title": "Тръмп играе голф и чака срещата с Путин"}
{"url": "https://www.dnevnik.bg/sport/2018/07/14/3282095_holandec_specheli_vtora_etapna_pobeda_v_tura/", "text": "Холандският спринтьор Дилан Хрьоневехен спечели втора етапна победа в \"Тур дьо Франс\", след като надделя в осмия ден. Състезателят на \"Лото Йъмбо\", който беше най-бърз и в седмия етап победи в спринта Андре Грайпел (\"Лото Судал\") и Фернандо Гавирия (\"Куикстеп\"). В Тура вече трима спринтьори имат по две етапни победи – Хрьоневехен, Гавирия и Саган. Успехът е трети за холандеца в Обиколката на Франция, след като през 2017 г. той беше пръв във финалния етап на \"Шанз Елизе\". В генералното класиране не настъпиха промени като Грег Ван Авермет от ВМС запазва жълтата фланелка с преднина от седем секунди пред Герант Томас от \"Скай\" и Тиджей Ван Гардърен от ВМС. Дан Мартин обаче имаше тежко падане 17 км преди финала. Колоездачът на ОАЕ не успя да се върне в основната група и загуби 1.15 минути на финала. В класацията за зелената фланелка Петер Саган води с 265 точки пред Гавирия с 234, а Хрьоневехен излезе трети със 132. В неделя предстои последния етап от първата седмица в Тура. Деветият ден включва 156.5 км между Цитадел и Рубе. Той е копие на еднодневната класика \"Париж-Рубе\", след като включва 15 отсечки с павета с обща дължина 21 км.", "date": "2018.07.14", "title": "Холандец спечели втора етапна победа в Тура"}
{"url": "https://www.dnevnik.bg/sport/2018/07/14/3282101_belgiia_vze_bronzovite_medali_na_svetovnoto_sled/", "text": "Белгия спечели сблъсъка за третото място на световното първенство след победа с 2:0 над Англия. Талантливият състав на Роберто Мартинес стигна до успеха с голове на Тома Мюние още в четвъртата минута и Еден Азар в края на двубоя. \"Червените дяволи\" записаха най-доброто си представяне на световни финали, след като през 1986 г. завършиха на четвърто място. Английският отбор пък отново остана четвърти, както и през 1990 г. Капитанът на Белгия Еден Азар направи поредния си силен мач за \"червените дяволи\" и отбеляза третото си попадение в турнира. Той взе участие общо при седем гола на отбора си. Белгия игра силно и в защита, като в много малко моменти от срещата беше застрашена сериозно. Английският отбор, който започна световното без никакви очаквания също впечатли с представянето си в надпреварата. Тимът, воден от Гарет Саутгейт остана на крачка от финала, след като загуби от Хърватия в полуфиналите. Селекционерът на Белгия Роберто Мартинес заложи на младия Юри Тилеманс вместо Маруан Фелайни, което беше най-голямата изненада в състава на \"Червените дяволи\". В тима на Англия пък имаше пет промени, като сред титулярите започна Фил Джоунс, Ерик Дайър, Фабиан Делф, Рубен Лофтъс-Чийк и Дани Роуз. От началото белгийският тим прие играта в своята половина и заложи на контраатаки. Още в четвъртата минута планът на \"червените дяволи\" сработи и те откриха резултата. При една контраатака Насер Шадли се озова отляво и веднага центрира в наказателното поле, където Тома Мюние изпревари Дани Роуз и се разписа – 1:0. Фланговият футболист беше десетия белгиец, който се разписа за тима си на световното. Това беше и изравнен рекорд от Белгия, след като през 1982 г. десет французи вкараха, а през 2006 г. - десет италианци. Ранното попадение стъписа футболистите на Гарет Саутгейт и до 20-ата минута Англия не успя да стигне нито веднъж в близост до вратата на Белгия. Вместо това Кевин Де Бройне имаше отлична възможност в наказателното поле на \"Трите лъва\", но реши да подава с пета и сгреши. До края на първото полувреме Англия не успя да се активизира и само веднъж Хари Кейн имаше възможност на сметката си. Ударът на централния нападател обаче беше много неточен, пращайки го в аут. Слабата игра на Англия доведе до две промени на почивката като Саутгейт извади Роуз и Стърлинг, за да пусне Джеси Лингард и Маркъс Рашфърд. Началните минути на второто полувреме отново бяха за отбор на Белгия, който започна силно и се настани пред вратата на Джордан Пикфорд. След първите 15 минути обаче Мартинес също направи смени с единствената цел да затвори мача и да уплътни средата на терена. Изваждането на Ромелу Лукаку намали агресията на белгийския отбор в предни позиции, като вече нямаше кой да пресира англичаните при изнасянето на топката. Чак след 70-ата минута футболистите в червено се настаниха по-сериозно пред белгийската врата, но разчитаха само на центрирания. Хари Кейн обаче нямаше никакви шансове срещу високите централни защитници на \"червените дяволи\". Най-добрата възможност за Англия се откри пред Ерик Дайър, който малко изненадващо изскочи сам срещу вратаря Куртоа. Халфът технично копна топката над плонжа на стража, но Тоби Алдервейрелд притича и изчисти пред голлинията. При навлизане в последните десет минути пред белгийците се отвориха много пространства за контраатаки, които бяха използвани. В 80-ата минута спираща дъха контраатака изведе Мюние на стрелкова позиция. Той отправи красив удар от воле, но Пикфорд се намеси и успя да избие. Две минути по-късно обаче белгийците не сгрешиха и вкараха втори гол. Футболистите в жълти фланелки отново разиграха на скорост, Де Бройне изведе Азар в наказателното поле и капитанът на Белгия вкара втори гол.", "date": "2018.07.14", "title": "Белгия взе бронзовите медали на световното след победа над Англия"}
{"url": "https://www.dnevnik.bg/sport/2018/07/14/3281914_livurpul_obiavi_privlichaneto_na_shveicarskiia/", "text": "Ливърпул\" реализира трети трансфер преди началото на новия сезон във Висшата лига, след като купи нападателя Джердан Шакири от \"Стоук сити\". Швейцарският национал се представи много силно на световното първенство в Русия, където тимът му игра осминафинал. Договорът на Шакири е за пет години, като трансферната му сума е 13 милиона паунда. Толкова е клаузата за откупуване на играча, която от \"Стоук\" му бяха поставили в случай че изпаднат от елита. \"Щастлив съм от този трансфер, защото \"Ливърпул\" е клуб с огромна история, прекрасни играчи и много добър треньор. Всеки футболист иска да се изяви на най-голямата сцена, а \"Ливърпул\" е сред най-големите отбори. Също така искам да се развивам като играч и да печеля титли\", каза Шакири. През миналия сезон Шакири изигра 38 мача за \"грънчарите\", в които вкара осем гола и даде седем асистенции. Общо за престоя си на \"Британия стейдиъм\" швейцарецът вкара 15 пъти в 92 мача. Преди това той игра за \"Байерн\" (Мюнхен) (81 мача и 17 гола) и за кратко в \"Интер\" (20 мача и три гола). Кариерата на нападателя започна от родния му \"Базел\", където се разписа 23 пъти в 130 мача. Мениджърът на червените Юрген Клоп определи трансфера като много важен за отбора. Според германеца най-силното качество на Шакири е разнообразието, което носи за атаката на тима. \"Той ще пасне идеално на \"Ливърпул\". Притежава страхотни качества, много скорост и футболна арогантност, което му помага срещу съперниците. Убеден съм, че той ще донесе разлика\", каза Клоп. Шакири е третият нов футболист на \"Анфийлд\" през лятото, след като доту бяха купени халфовете Фабиньо от \"Монако\" (50 милиона евро) и Наби Кейта от \"Лайпциг\" (60 милиона евро). Футболистът си създаде проблеми по време на световното първенство, след като в мача от групите срещу Сърбия (2:1)  изрази радостта си, показвайки с ръце двуглав орел , което е препратка към герба на Албания. Шакири е роден в семейство на албанци от косовски произход. ФИФА наказа нападателя заедно със съотборника му Гранит Джака с  парична глоба от 10 хиляди швейцарски франка .", "date": "2018.07.14", "title": "\"Ливърпул\" обяви привличането на швейцарския национал Джердан Шакири"}
{"url": "https://www.dnevnik.bg/sport/2018/07/14/3281917_djokovich_i_nadal_shte_doigraiat_polufinala_pomejdu_si/", "text": "Новак Джокович води с 2:1 на Рафаел Надал във втория полуфинал на \"Уимбълдън\". Великото съперничество между двамата не успя да се изиграе в рамките на петъчния ден и след 6:4, 3:6, 7:6 (9) в полза на трикратния шампион от Сърбия. Двамата се изправиха за 52-и  път един срещу друг, като в историята на тениса няма друго подобно съперничество. Сърбинът излезе с предимство от 26 победи срещу 25 за испанския левичар. Срещата започна едва в 20.05 часа местно време, след като първият полуфинал между  Кевин Андерсън и Джон Иснър продължи 6.36 часа . Покривът на централния корт на \"Уимбълдън\" също беше спуснат, за да може да се играе на осветление, въпреки традицията в Лондон да се играе само при слънчева светлина. В крайна сметка след 2.58 часа игра точно в 23.03 часа местно време срещата беше спряна и ще се доиграе в събота. Двубоят започна с много качествен тенис и прекрасни изпълнения от двамата играчи. Надал беше първият, който започна да показва колебания в играта си и в петия гейм трябваше да спасява две точки за пробив. При следващото подаване на Надал защитата му обаче не успя и Джокович успя да го пробие, за да поведе с 4:3. Сърбинът продължи да играе на много високо ниво и не допусна никакви грешки, като след 44 минути затвори сета с 6:4. След загубената първа част Надал опита да промени играта си и започна да търси разлика в позицията, при която посреща. Това му помогна и в четвъртия гейм испанецът проби, за да поведе с два гейма разлика. Още в следващия гейм обаче пробивът беше върнат, а обратите продължиха с още едно загубено подаване от страна на Джокович. Това прати предимството на страната на Надал и испанецът се възползва, за да изравни сетовете с 6:3. Във втората част предимството на Джокович при сервиса намаля, като той реализира само един ас, срещу пет в първата част. Сърбинът свали и процентите на вкарания си сервис и спечелените точки при него – от над 70 до само 60%. Надал пък намали грешките и това се оказа решаващо. В третия сет започна надлъгване между двамата, което обаче беше изпълнено с много качествени изпълнения. Публиката на централния корт ставаше на крака при много от отиграванията на двамата, но пробиви нямаше, като най-накрая се стигна до тайбрек. В него Надал пропусна три възможности да затвори частта и на свой ред даде такава възможност на сръбския си съперник при 9:8, от която и той не се възползва. Все пак Джокович стигна до втори минипробив, за да поведе с 10:9, а след това взе своето подаване, с което поведе и в сетовете. При този резултат обаче мачът беше прекратен, защото минаваше 23 ч. местно време.", "date": "2018.07.14", "title": "Джокович и Надал ще доиграват полуфинала помежду си при 2:1 сета в полза на сърбина"}
{"url": "https://www.dnevnik.bg/sport/2018/07/14/3281776_dnes_na_svetovnoto_belgiia_i_angliia_izlizat_za/", "text": "Белгия и Англия излизат в сблъсък за престиж в мача за третото място на световното първенство по футбол в Русия. В 17.00 часа двата отбора ще трябва да забравят огорчението от отпадането в полуфиналите, за да завършат участието си на шампионата с двубой, често определян за безсмислен. Подобно на първия им мач от група G и Белгия, и Англия вероятно няма да имат голям стимул да търсят победата. В предишната среща помежду си двата отбора имаха по шест точки и еднаква голова разлика, като негласно залогът беше кой ще завърши втори, за да отиде в наглед по-лекия поток от схемата. Тогава англичаните показаха привидно по-голямо нежелание да търсят успеха. С огромен брой промени в двата състава  белгийците надделяха с 1:0 , което им отвори пътя за последвалите мачове с Япония, Бразилия и Франция. Съперници на англичаните в елиминациите бяха Колумбия, Швеция и Хърватия. \"Трудно е да се справиш с емоциите. Разочарован си, защото си отпаднал на полуфинал и е много трудно да играеш още един мач с положителна нагласа. Нужно е да се да възстановим и да се организираме отново. Не ти се отдава често възможност да завършиш трети\", каза селекционерът на Белгия Роберто Мартинес. Талантливото белгийско поколение беше близо до първи финал в надпреварата, но  отборът беше спрян от прагматичната игра на Франция  в полуфинала. \"Червените дяволи\" имат възможност да подобрят най-предното си класиране на световно, като през 1986 г. в Мексико завършиха четвърти. Белгийците могат да бъдат доволни от представянето си, защото постепенно се утвърждават сред големите на национално ниво във футбола. \"Червените дяволи\" са най-резултатният отбор на световното с 14 гола и с атрактивната си игра спечелиха много фенове. Възпитаниците на Мартинес показаха израстване по време на турнира, като се измъкнаха от трудни ситуации. В осминафинала  сътвориха подвиг с обрата от 0:2 до 3:2 срещу Япония , а срещу Бразилия показаха, че могат да оставят притежанието на топката и да изчакват възможности на контраатака. Англичаните също показаха израстване с младия си състав, към който нямаше големи очаквания преди началото на турнира. В Русия статичните положения станаха запазена мярка за отбора, като цели девет от дванадесетте гола дойдоха по този начин. Възпитаниците на Гарет Саутгейт показаха характер при успеха след дузпи срещу Колумбия, по-късно надделяха срещу Швеция. Въпреки поражението след продължения от Хърватия  английските футболисти бяха обявени у дома за \"герои и национални съкровища\" .  \"Това не е мач, който всеки отбор би искал да играе. Разбира се, че искаме да победим. Ще сме готови да се изправим отново, защото отборът играе с чест\", заяви Саутгейт. Двубоят обаче не е без значение за нападателя на отбора Хари Кейн. Звездата на \"Тотнъм\" е водач при голмайсторите с шест попадения, като най-близкият му съперник за приза, който е още в надпреварата, е Ромелу Лукаку. Белгиецът има четири гола, колкото имат още Кристиано Роналдо и Денис Черишев. Ако отбележи в мача, Кейн ще стане английският футболист с най-много голове на едно световно. В момента той държи върховото постижение заедно с Гари Линекер, който вкара шест гола на мондиала през 1986 г. Мачът за третото място освен за престиж е често много резултатен. Играчите влизат без напрежение в сблъсъка със знанието, че и двата отбора ще получат бронзови медали. От 1978 г. в двубоя за третото място има поне по три гола.", "date": "2018.07.14", "title": "Днес на световното: Белгия и Англия излизат в търсене на малка утеха в края на световното"}
{"url": "https://www.dnevnik.bg/zelen/2018/07/14/3281485_globeni_shofyori_za_zamursiavaneto_na_vuzduha_niama_i/", "text": "Въпреки направеното в началото на годината обещание колите, които замърсяват въздуха над допустимото, да бъдат спирани, до тази санкция не се е стигнало, няма и глобени шофьори. Това се разбира от писмен отговор на вътрешния министър Валентин Радев на въпрос на депутата от БСП Явор Божанков. Във въпроса си народният представител пита конкретно за броя на отказаните регистрации на автомобили, които не отговарят на екологичните стандарти, за броя на спрените от движение коли и на санкционираните шофьори. Отговорът обаче не съдържа конкретни числа. Министърът пише, че единствено в София има газ - анализатори за проверка на вредните емисии на колите, а в закона няма уредена норма за допустимите им нива. От това следва, че най-вероятно именно липсата както на правни норми, така и на устройства за контрол, е причина да няма данни за спрени коли и глобени шофьори. Само контролно-техническият пункт на Столичната пътна полиция е оборудван с газ-анализатори,  които са дарение от общината . В останалите пунктове за регистрация на пътни превозни средства в страната не се извършват проверки на вредните емисии при първоначална регистрация на употребявана кола например, се казва в отговора и се допълва, че в Закона за движение по пътищата не са установени норми на вредните емисии, над които да бъде отказвана регистрацията на превозното средство. Във въпроса си депутатът посочва, че замърсяването на въздуха е чувствителна и изключително важна тема. И пита как се определят екологичните стандарти, на които трябва да отговарят автомобилите в България при първа регистрация; на колко превозни средства е отказана регистрация или тя е прекратена, както и колко шофьори са глобени заради непокриване на стандартите; каква са резултатите от проверките с газ-анализатори в страната; с колко газ-анализатори разполага МВР. В отговора пък вътрешният министър насочва към други институции, отговорни по темата. Подчертава, че \"компетентен орган по провеждане на държавната политика по опазване на околната среда е Министерство на околната среда и водите\". А отговорен за одобрението на типа нови превозни средства е директорът на изпълнителна агенция \"Автомобилна администрация\". Иначе Радев обяснява още в отговора си, че при първоначална регистрация на нов автомобил собственикът трябва да предостави валиден ЕО сертификат за съответствие, издаден от производителя. Сертификатът е по образец в наредба 60 и и еврорегламент. В него се сочи екологичната категория на двигателя на моторните превозни средства, а с действащите европейски регламенти се определя дата, до която превозното средство от съответната екологична категория подлежи на първоначална регистрация. След тази дата, новите изисквания, заложени в регламента, влизат в сила и сертификатът губи своята валидност. В случай на първоначална регистрация на на употребявана кола в България, не се предоставя такъв серфитикат, а техническите данни се взимат от предишното свидетелство за регистрация - ако колата е била регистрирана на територията на ЕС, Европейското икономическо пространство или Конфедерация Швейцария, а ако е извън тези случаи - е необходимо индивидуално одобрение от изпълнителна агенция \"Автомобилна администрация\".", "date": "2018.07.14", "title": "Глобени шофьори за замърсяването на въздуха няма и не се очертава да има"}
{"url": "https://www.dnevnik.bg/kultura/2018/07/14/3280120_bob_moses_vsichko_koeto_protivorechi_na_cennostite_gi/", "text": "Всичко около установилото се в Лос Анджелис канадско дуо звучи като следствие от рискови или нестандартни решения: двама музиканти с различни влияния, име, което не звучи като принадлежащо на група, музика, която е електронна, но с достатъчно потенциал да излезе отвъд малките клубове. Bob Moses са на сцената на \"Ялта\" на 18 юли, за да представят дебютния си албум Days Gone By и наскоро излезлия сингъл Heaven Only Knows, първа подсказка какво да очакваме от тях вбъдеще. Bob Moses са Том Хоуи и Джими Валънс. Срещат се преди пет години, когато Том е фрустриран от хората, с които работи по различни музикални проекти (и по-специално когато веднъж разбира, че никой около него не знае кои са Led Zeppelin), а Джими иска да надграда обикновените диджей изяви. \"Донякъде е късмет, че никой от нас не се беше развил като музикант или слушател – не бяхме заседнали в определена посока, а тепърва откривахме природата си\" , казва Том Хоуи, вокалистът на дуото, което в отличията си вече има и \"Грами\". Двамата работят заедно в продължение на близо година преди да имат окончателна представа какво да правят с музиката си. \"Беше трудно да намерим звука си, но това е част от пътуването, което всеки прави, за открие идентичността си.\"  Резултатът получава бързи отзиви: според Resident Advisor рядко някой е съчетавал толкова естествено денс и рок през последните години, а за The 405 е впечатляваща солидната доза меланхолия, която музиката на Bob Moses излъчва. Дебютният им албум е записан в Ню Йорк, а предстоящият втори – в Лос Анджелис. На фона на политическите събития в САЩ, те виждам знак за позитивизъм в начина, по който музикалните сцени на тези градове се развиват. \"И двата града са обединени около отвореността, чувството за общност, позитивността, отговорността и свободата. Ако не друго, то поне всичко, което е противоречи на тези ценности, ги прави всъщност по-силни.\" С времето те променят както начина си на работа в студиото, така и на сцената. \"За нас студиото е нещо като самостоятелен инструмент и се стараем в него всички идеи да се развиват без мисъл как ще ги реализираме на сцена впоследствие – просто пълно отдаване на енергията в самия момент. Така че когато се подготвяме за турне, наслагваме върху онзи първоначален импулс. Има различни начини, за да оформираш всичко това в нещо цялостно. Съвсем не всички идеи намират място в един албум или концерт. Това са две различни нива на осмисляне на креативните импулси.\" Дуото е в София малко преди да се отправи на поредно голямо турне в САЩ и Канада. Често те правят над 80 концерта годишно. Същевременно, все по-актуална е темата с пренатоварването на музикантите покрай безкрайните турнета като почти единствен начин за доход. Фестивалът Meltdown в Лондон организира конференция на тема психичното здраве в музиката след самоубийството на вокалиста на шотландската група Frightened Rabbit Скот Хъчисън, а в полето на електронната музика оттекнаха скорошните признания на Джеймс Блейк за самоубийствени мисли през последните години. Друга известна фигура в жанра, Анди Бътлър от Hercules and Love Affair, преди година призна за превъзмогването на разрушителна депресия и зависимост към наркотиците. \"Подкрепата от приятелите и семейството е винаги огромна опора\", казват Bob Moses. \"Също така изградихме чудесен екип, с който сме на турне и с който се чувстваме като едно семейство. Обикновено, най-клишираните препоръки са най-ценни: да спиш, колкото се може повече, да се възползваш от всяка възможност за почивка, да си в добра физическа форма и да не забравяш да се храниш нормално. Всеки трябва да е наясно, че не трябва да позволява наркотиците и алкохола да вземат най-доброто от него. Важно е да се приоритизират малките неща, които обаче те карат да презаредиш. Не на последно място, необходимо е да се запази и чувство за обективна оценка: животът може да е тежък, има предизвикателства, които дебнат на всеки ъгъл и всеки е преживявал различни видове безпокойства. Тези неща не са уникални за музиката и те не са уникални и за хората, които ги преживяват. Смятаме се за щастливци – имаме такъв невероятен шанс да обикаляме света, да създаваме музика, някой да ни плаща за това. И за двама ни това е огромен подарък. Опитваме се да запазим здравословна перспектива към това, което ни се случва именно като гледаме да не приполяваме този шанс.\"", "date": "2018.07.14", "title": "Bob Moses: Всичко, което противоречи на ценностите, ги прави по-силни"}
{"url": "https://www.dnevnik.bg/evropa/2018/07/14/3230549_posledniiat_da_zagasi_lampata_zashto_horata_biagat_ot/", "text": "Огромен брой хора напускат Балканите в търсене на работа и оставят родните си страни в още по-безнадеждна ситуация, пише \"Монд\". През октомври миналата година организацията ReStart Srpska на Стефан Благич поканила хора да напишат имената на свои близки, заминали за чужбина в търсене на по-добър живот на стена в центъра на Баня Лука, най-големия град в Република Сръбска (сръбската част на Босна и Херцеговина). Само за няколко часа стената била покрита със стотици имена. Двайсет и седем-годишният Благич вече е загубил бройката на приятелите му, които са заминали. \"Дори и най-високо квалифицираните ще приемат каквото и да е работа. По-добре е да се работи в супермаркет на запад за 1000 евро на месец, отколкото за 400 тук\". Най-популярните дестинации са Германия, Австрия и Словения. Бягството на хора засяга цяла Босна и Херцеговина. Паша Баракович, на 25 години, живее в Тузла, голям град във Федерация Босна и Херцеговина, другата съставна част на Босна и Херцеговина. Там мюсюлманите бошняци, хърватите и сърбите съжителствали дори по време на войната (1992-95 г.). Баракович, който е роден след конфликта, израснал в страна, опустошена от процеса на \"прехода\", който довел до разграбването на публичните ресурси чрез приватизация. Вместо да донесат истинска демокрация, националистките партии монополизираха властта във всяка етническа общност. Баракович вече е бил няколко пъти в Безансон, Франция, за работа на черния пазар като строител. У дома е печелил 300 евро месечно на работа в бензиностанции. \"Трябва да си платите бензина, за да стигнете до работа. Добавете обяда и цигарите и ще харчите повече, отколкото печелите\". В крайна сметка той решил да започне да учи в частно медицинско училище, за да получи разрешение за работа за Германия, където в домовете за грижи за възрастни се наемат много хора от Балканите. Сега чака за виза и разрешително за работа, което му е обещано от болницата в Дюседорф. Там очаква да печели 1900 евро през първите шест месеца и 2500 след това, което ще му позволи при него да дойдат жена му и новороденото му дете. Все повече учащи Частните езикови училища се множат в Тузла. Според споразумение между държавната Германска корпорация за международно сътрудничество (GIZ) и правителството на Федерация Босна и Херцеговина западните работодатели финансират интензивни курсове с продължителност от четири и половина месеца за бъдещи служители. \"Всеки печели, започвайки с германските фирми, които биха похарчили много повече, за да обучат персонала си на място\", коментира Алиса Кадич, която ръководи мрежата Glossa, разполагаща с дузина училища в Босна и Херцеговина. Инспектори от \"Гьоте институт\" и Австрийския институт в Сараево всеки месец провеждат тестове. Тези, които искат да заминат, понякога трябва да понижат очакванията си за изискванията на пазара на труда. \"Физиотерапевти напрмимер трябва да работят като болногледачи, защото Германия не се нуждае от тяхната специалност\", обяснява. В Босна и Херцеговина нито местните, нито централните власти, водят статистика колко души са напуснали. Адмир Хрустанович, който ръководи агенцията по заетостта в кантона Тузла, разполага с данни за безработицата, от които индиректно може да се види степента на движението. През 2017 г. 98 600 души са работили в кантона, а 84 500 са били безработни (спрямо 91 хил. през 2016 г.). \"Нашата агенция предлага работни места в Австрия и Словения, защото имаме споразумения с тези държави. Но миналата година само 1500 души са били наети чрез нас. Останалите са изчезнали от статистиката, което означава, че са отишли в чужбина без да ни уведомят\", обяснява Хрустанович. Политическите лидери изглежда не се безпокоят от това бягство на хора. Дори обратното – нямаляващото население снижава и броя на безработните и намалява социалното напрежение. Тези, които напускат, обикновено са млади, завършили университет или с технически квалификации, които биха били от полза за страните им. \"Има три групи\", казва демографът Александър Чавич. \"Тези без работа, тези с много лошо платена работа и тези, които имат добре платена работа, но се страхуват от атмосферата на политическа несигурност и мислят, че ще е невъзможно да отгледат децата си в страна като Босна и Херцеговина\". Таня Топич, политически анализатор във Фондация \"Фридрих Еберт\" в Баня Лука, изброява три фактора: разпадащата се образователна система, разпространението на частни университети, продаващи дипломи, и това, че няма как да не се използват лични връзки и политически препоръки, за да се намери работа. \"Преди имахме еднопартийна система\", казва кметът на Тузла Ясмин Имамович. \"Но тогава се гледаха уменията и квалификациите, когато се назначаваше кандидат. Сега имаме три етнически партии, като всяка от тях се държи като единствена партия в рамките на собствената си общност и работа може да се получи единствено, минавайки през тях\", обяснява Имамович. \"Искаме да останем тук\" \"Хората напускат, защото са загубили надежда. Те не вярват, че дори и най-малката промяна е възможна\", казва Ясна Яшаревич of the Tuzla Community Foundation. През февруари 2014 г. градът беше епицентър на голямо социално движение срещу корупцията сред политическите елити и разхищението, предизвикано от приватизацията. Движението започна в разпродадени фабрики, където работниците не бяха получавали заплати от месеци, а след това се разпространи. И макар то да накара властите в кантона бързо да подадат оставка, вътрешни противоречия го разделиха. След това през май имаше сериозни наводнения и властите не съумяха да реагират. \"Хората знаят, че бедствия като това отново ще се случат и нашите институции ще бъдат безполезни. Как можете да си представите бъдеще в такава държава?\", пита Яшаревич. \"Искаме да останем! Не искаме да емигрираме!\", скандираха участници в движението, както и демонстранти в Сърбия през април 2017 г., когато протестираха срещу оспорваните избори на президента Александър Вучич. Подобни искания за реформа имаше и по време на \"цветната революция\" в Македония през 2016 г. След всички тези демонстрации младите лидери на протестите обикновено бяха първите, напуснали страните си. \"Няма време за чакане за по-добро бъдеще\" В гимназията в Нова Градишка, малък град в областта Славония в Североизточна Хърватия, има само 343-ма ученика в началото на учебната 2017/18 година, спрямо 465 през 2012 г. (спад от 27%). \"Имаме кино, театър, болница и две начални училища в този град, но не и работа\", казва директорът Лиляна Птачник. \"Когато се присъединихме към ЕС, мислехме, че положението ще се подобри, но младите нямат време за някакво хипотетично по-добро бъдеще\". Дори и учителите напускат. През 1991 г. Нова Градишка имал население от 17 071 души, а през 2011 г. – 14 229. \"Много хора се страхуваха. Че западняците ще идват и ще изкупят цялата ни земя, след като влязохме в ЕС. Но всъщност хърватите масово започнаха да напускат\", казва Птачник. Инвеститорите обаче са наясно с индустриалните традиции и квалифицираната работна ръка на Славония. Малки фирми от Австрия, Унгария и Италия се установяват, има и голямо увеличение на работата от дома, особено за мрежи на международни кол центрове, които търсят хора с езикови познания. Процес на двойна миграция Търсенето на работна ръка от Германия изглежда неизчерпаемо. Фирми, федералните провинции и дори градовете организират свое собствено набиране на персонал на Балканите. Местните агенции обикновено действат като посредници. Често се наблюдава процес на двойна миграция – босненци, македонци и сърби отиват да работят в Хърватия и Словения, а хървати и словенци заминават за Германия. Благич казва: \"Ако не им харесва, германците могат да отидат да работят в Швейцария!\". Изтичането на квалифицирани работници е толкова сериозно, че застрашава местния бизнес. Председателят на търговската камара на Федерация Босна и Херцоговина обвинява за това образователната система, която според него не обучава работниците, от които пазарът се нуждае. В Западна България и Югоизточна Сърбия цели региони се обезлюдяват заради засилената емиграция и ниската раждаемост. Според националната статистика 160 хил. души са напуснали Сърбия според преброяванията на населението между 2002 и 2011 г. Населението на страната в момента е седем милиона (без Косово), а средната възраст се е увеличила от 37.4 години през 1991 г. до 42.7 през 2015 г. Вместо да търсят решение на демографската криза, правителствата на Балканите просто успокояват консерваторите и се опитват да прокарат мерки срещу абортите. През март сръбският президент Вучич призова жените и майките на \"разберат сръбските нужди\" и помоли докторите да показват ултразвук на плода на жените, които искат да направят аборт. В Хърватия скоро може да бъде приет нов закон за абортите, който ще направи задължителни съвещателни сесии с жените, които искат да направят аборти, и ще въведе изискване за период на изчакване. \"Живях в Германия пет години и знам, че е рай\", казва Кадич. \"Но е невъзможно това движение да бъде спряно. Всеки иска да напусне. Може да съм последната напуснала, така че ще загася лампите, когато напусна Балканите\".", "date": "2018.07.14", "title": "\"Последният да загаси лампата\": защо хората бягат от Балканите"}
{"url": "https://www.dnevnik.bg/istorii_na_denia/2018/07/14/3281054_kak_tretoklasnici_ot_nova_zagora_praviat_obrazovatelni/", "text": "Образователни онлайн пъзели. Електронни тестове. Караоке, при което се учи. Това са само част от иновативните образователни онлайн ресурси, създадени от третокласници от СУ \"Иван Вазов\" в Нова Загора. Става въпрос за образователни иновации по всички учебни предмети за ученици от първи до трети клас, които обаче са предназначени или за деца със специални образователни потребности (СОП), или за деца, които имат два майчини езика - билигви, или за българчета зад граница. Автори на образователните ресурси са 21 деца от класа на началния учител Розалина Паскалева, заради усилията на които училището в Нова Загора вече има статут на иновативно. Заради успехите Паскалева е номинирана  за \"Будител\" в кампания за добри примери в българското образование . Със създадените от учениците образователни ресурси вече работят както учители в страната, така и деца в Испания, САЩ, Канада, Украйна. Някои от образователните игри са достъпни на портала на класа, наречен \"Вазовци\" (виж  тук ). Ползите \"Идеята на учениците ми да помагат на деца със СОП бе провокирана от грижата за техен съученик, който се ползва с вниманието, любовта и закрилата на целия клас. От тази грижа се роди тясното сътрудничество с ресурсните учители в училището и града. Разменните гостувания и общите проекти показаха градивната сила на емпатията и хуманистичния подход към различния\", разказва Розалина Паскалева. Работата по иновациите мотивирала учениците да се събират в извънкласно време, да работят в парка, в музея, на улицата - те започнали да оперират с информация по различни канали, научили се да работят онлайн, подобрила се функционалната им грамотност. Така се подобрила и дисциплината на децата в клас, а неизвинените отсъствия изчезнали. Освен това учениците развили емпатията си и толерантността към различията. \"Иновативният статут на класа помогна за учене чрез участие и учене чрез правене. Така се провокира конструктивна активност за преминаване от равнище на сетивност към равнища на обобщеност, абстрактност и прилагане на придобития опит в практиката. Създава се мултикултурен диалог, това прави децата хора\", разказа още Розалина Паскалева. Проблемите  Най-големият проблем на учениците при разработване на иновациите е липсата на добра техника, с която да работят. Необходими са компютри, таблети, мобилни телефони, проектори и др. В училището няма достатъчно добра техника, а децата нямат лични възможности. \"В училището техниката е много остаряла. Чудя се от къде да обезпеча технически работата ни. Издирвам иновативните софтуерни решения за класната стая. За иновативни училища не се отпуска допълнително финансиране от държавата. Добре е поне техника да се осигурява\", казва Розалина Паскалева. Друг проблем е, че часовете по иновативните предмети са много малко. Заради това децата работят в извънкласно време и в почивните дни, което от друга страна създава общност. ", "date": "2018.07.14", "title": "Как третокласници от Нова Загора правят образователни игри за българчета зад граница"}
{"url": "https://www.dnevnik.bg/bulgaria/2018/07/14/3232072_1968_g_v_praga_dni_predi_tankovete/", "text": "Тези десетина дни в Прага са едни от най-важните дни от моя живот и колкото повече време минава, толкова по-значими стават те. Защо са толкова важни - тогава вече бях политизиран антикомунистически благодарение на контактите с моите полски приятели. Основното нещо, което тогава преживявахме беше източноевропейската солидарност – антикомунистическата солидарност. Ние съпреживявахме това, което ставаше в Полша и, разбира се, това, което ставаше в Чехия. Още от декември 1967 г. започнахме да следим събитията и чух по време на една особена, странна среща /по повод студентския празник/ с тогавашния секретар на ЦК на БКП Венелин Коцев  какво всъщност мисли комунистическата партия , без да го съобщава публично. Те възприемаха събитията като контрареволюционни. Получих много неочаквана покана заедно с моя колега Александър Ангелов да се включим в българската делегация в световния конгрес по славистика в Прага. Просто имаше квота за студенти и ние много щастливо се оказахме там. Още в първия миг попаднахме на откриването, което беше в една огромна, прекрасна сграда - Сметанови дум. Тя събираше няколко хиляди - слависти, професори, журналисти от цял свят - залата беше препълнена. Да, имаше и руснаци, които бяха абсолютно съпричастни към чешките събития. След официалните приветствия дадоха думата на един човек, непознат за нас. Стана нещо много странно – изведнъж чехите скочиха и започнаха да му ръкопляскат в продължение на 15-20 минути. Ние, чужденците, объркани, също станахме и ръкопляскахме. Казваше се Честимир Цисарж. После разбрахме, че е бил секретар на ЦК на комсомола, кандидат-член на Политбюрото и любимец на Антонин Новотни - предишният президент и първи секретар на партията. Цисарж се е бил превърнал в емблематична фигура и любимец на академията. След това видяхме по улиците навсякъде надписи \"Свобода + Цисарж\", говорещи, че при предстоящите президентски избори хората искат Лудвиг Свобода да номинира Цисарж за вице-президент и по този начин да има компромис между старите и новите реформисти. Сложна комбинация... като \" социализъм с човешко лице \". Сформирахме интернационална студентска група, която беше в някакъв смисъл осведомявана и ръководена от млад, абсолютно прекрасен колега Александър – Саша Лангер, също студент по славистика, с майка българка и баща чешки евреин. Саша беше отлично поставен в Университета, с някакви функции сред организаторите и човек на \"ти\" с центъра на града. Той беше една от душите на конгреса и знаеше винаги къде и кога има неформални срещи, веднага ни ориентираше какво трябва да правим. С тази група всъщност ние скитахме, а през деня ходихме на конгреса да слушаме знаменити фигури като Виктор Жирмунски и самият Роман Якобсон. Беше безкрайно интересно, но най-важното беше, че след 4- 5 ч. след обед успявахме да скитаме из Прага. Беше абсолютно невероятно, защото навсякъде имаше спонтанни манифестации – улиците бяха пълни с народ. Тогава на много места в Прага се събираха подписи срещу работническата милиция. Това бяха нещо като неформални, доброволни отряди, създадени от Новотни. Чешките интелектуалци убеждаваха самите работници да се саморазпуснат и че не трябва да има такова противопоставяне на работничество и средна буржоазия, въпреки че тогава уж нямаше буржоазия. Освен това в Прага извън нашия конгрес се бяха стекли отвсякъде леви младежи - от Франция, Италия и Америка, за да видят има ли наистина \"трети път\" между социализма и капитализма, възможен ли е социализмът с човешко лице. Бяха дошли от любопитство. Всяка вечер имаше абсолютно спонтанни и неформални концерти пред паметника на Ян Хус. Навсякъде звънтяха китари. Тогава бяха модерни революционните песни, но фини. Беше изумително, но някак сдържано, възпитано и толерантно. Едно от най-драматичните събития беше в последните дни, когато Саша Лангер ме заведе в джаз клуб рано следобед и ми каза: Ще създаваме европейски младежки демократичен съюз и ти ще бъдеш представител на България. Отидох, имаше по един - двама от всяка източна страна. Говорихме си и когато на мен ми дадоха думата, казах, че участвам в личното си качество, естествено съм абсолютно \"за\", но не представлявам никого, не мога да говоря от името на българите. Като черна станция, казах на чехите, че според мен руснаците няма да ги оставят и ще има нахлуване в Чехия. Те бяха убедени, че това няма да се случи. Аз просто знаех какво мислят нашите комунисти. Малко преди да отидем вече беше ясно. Последният ден, докато се разхождахме из Прага, на Вацлавски намести видяхме двама души, костюмирани с бодигарди. Към тях се затича група от 5-6 американци и една чехкиня. Започнаха да се събират хора и ние също се запътихме. Оказа се, че това са Александър Дубчек и новият министър-председател Олдржих Черник. В някакъв момент всички се втурнаха за автографи от Дубчек и когато отидох да си взема, не знам защо казах на руски \"Я из Болгарии\". Тогава той ме погледна с едни тъжни очи. В погледа му прочетох \"тук ли сте вече?\". Това се случи на 14 - 15 август (по-малко от седмица преди окупацията)... Беше минала прочутата среща на Черна-над-Тиса, на която са предупреждавали Дубчек какво ще последва. Вече беше ясно, че в Прага има две тенденции – \"социализъм с човешко лице\", но вече имаше и антикомунистически идеи в самата комунистическа партия. Сред студентите се виждаха тези две тенденции и трета - прозападна, демократическа. На 21 август, когато в София чухме за нахлуването /тогава официално се наричаше \"въвеждане\"/, когато обсъждахме с колеги, всички бяхме ужасно възмутени и говорихме как това е престъпление. Естествено, някой ни изпя и на мен завинаги ми остана в досието, че съм имал неправилни позиции по чешките събития. Повече от година след това ми направиха дело за оперативно наблюдение и започваха да ме викат и предупреждават от Държавна сигурност.", "date": "2018.07.14", "title": "1968 г.: В Прага, дни преди танковете"}
{"url": "https://www.dnevnik.bg/sviat/2018/07/14/3281707_golf_igrishte_skara_trump_s_shotlandskite_vlasti/", "text": "Заради конфликт отпреди 10 години за едно игрище за голф шотландското правителство и американският президент Доналд Тръмп са в хладни отношения, които посещението на милиардера в Шотландия този уикенд едва ли ще подобри. Тръмп е очакван в луксозния си спортен и хотелски комплекс в Търнбъри (Югозападна Шотландия), който включва три голф игрища. Продължителният му спор с Единбург обаче е за друго игрище, известно като \"Тръмп интернешънъл голф линкс\". Няколко дни преди първото официално посещение на американския президент в Обединеното кралство, първият министър на Шотландия  Никола Стърджън  не скри задоволството си на тържественото откриване на вятърна ферма, чието изграждане беше забавено за известно време от магната в сферата на недвижимото имущество, който се опасяваше, че тя ще развали хубавата гледка към имота му. \"Известен американски собственик на игрище за голф, който, струва ми се, се преквалифицира в политик, беше решил да съди правителството, за да предотврати изграждането на тези турбини\", заяви Стърджън, лидер на Шотландската национална партия, при пускането в експлоатация на първата вятърна турбина. \"Само че правителството го победи в съда и тези внушителни вятърни турбини ще могат да започнат производството на електричество\", добави тя. Никола Стърджън отказа да се срещне с Тръмп при сегашното му посещение, но все пак не отстъпи пред натиска на някои шотландски парламентаристи, които искаха правителството да забрани на Тръмп да кацне със самолета си на държавното летище Глазгоу-Престуик. Неприязънта между този човек, който се хвали, че е най-добрият преговарящ в света, и шотландските ръководители явно е устойчива. \"Ужасни вреди\" През 2006 г. Тръмп, син на шотландка, купи 567 хектара земя близо до Абърдийн, обещавайки да превърне терена в \"най-доброто голф игрище в света\". Предложението беше прието добре от тогавашния първи министър лейбърист Джак Макконъл, който дори нарече американеца \"световен шотландски посланик\" в бизнеса. В сметките обаче не беше включена съпротивата срещу проекта на местни депутати, жители и природозащитници. Първоначално обаче сепаратисткото правителство на  Алекс Салмънд , запален любител на голфа, отмени решението на общинския съвет, за да позволи изграждането да започне, в резултат на което Тръмп го определи като \"чудесен човек\" и бяха положени основите на едно приятелство, което се оказа краткотрайно. Американският магнат обеща да създаде 6000 работни места и да инвестира 1 милиард лири (1.13 млрд. евро), което така и не стана. Trump Organization похарчи общо 100 милиона лири (113 млн. евро) за мястото и нае не повече от 650 души, включително тези на временна работа. Тръмп освен това започва да се меси в политиката на Шотландската национална партия, която иска да превърне Шотландия във водеща сила в областта на възобновяемата енергия. През 2009 г. той посети шотландския парламент, за да каже всичко лошо, което мисли за проекта за изграждане на единадесет \"ужасни\" вятърни турбини в морето край Абърдийн, изтъквайки, че те биха нанесли \"ужасни вреди\" на шотландския туризъм. Шест години по-късно броят на туристите, посещаващи Шотландия, се е увеличил с близо 25 процента, а над две трети от шотландските домакинства се захранват с електроенергия от възобновяеми източници. След като заплаши да не инвестира повече в Шотландия, ако проектът за вятърната ферма бъде осъществен, Доналд Тръмп най-сетне се утеши, като си купи друг терен за голф, на другия край на страната. Подбирайки внимателно момента, той дойде да открие тържествено комплекса си в Търнбъри на 24 юни 2016 г. - в деня след референдума, на който британците гласуваха за Брекзит. /БТА", "date": "2018.07.14", "title": "Голф игрище скара Тръмп с шотландските власти"}
{"url": "https://www.dnevnik.bg/sport/2018/07/14/3281444_ot_a_do_ia_-_azbuchnik_na_svetovno_v_rusiia/", "text": " - За пръв път от 1982 г. насам нито един африканския отбор не стигна до елиминационната фаза. Египет и Тунис бяха много далеч, Мароко нямаше късмет, докато Нигерия и Сенегал бяха на няколко минути от класиране, но разочарованието беше голямо за континента, който изгледа втората половина от турнира от вкъщи.  - С финал и мач за трето място на хоризонта англичанинът Хари Кейн е във водеща позиция с шест гола, като се намира пред Ромелу Лукаку (Белгия), Кристиано Роналдо (Португалия) и руснака Денис Черишев, които имат по четири попадения. Кейн изравни най-доброто постижение за Англия на Гари Линекер през 1986 г., но е първият с три отбелязани дузпи. Бразилецът Роналдо, който вкара осем гола през 2002 г., е единственият играч, който отбелязва повече от шест попадения в последните десет световни първенства. - Белгийците доказаха, че са специалисти на контраатаката и може да има някои вълнуващи моменти, като невероятния гол в 94-ата минута срещу Япония. От ъглов удар за японците, през ръцете на вратаря Тибо Куртоя, четирима белгийци някакси намериха воля да пробягат дължината на терена, за да създадат красив гол с темпо и прецизност, вкаран от Насер Чадли.  - Исландия продължи оттам, от където спря на Евро 2016. С равенство срещу Аржентина и максимално раздаване отборът завърши последен в трудна група. Панама беше безпроблемно разбита от Белгия и Англия и дори победена от Тунис.  - За трети път в последните четири турнира, финалът е изцяло европейски. Сегашният турнир и предишните шампионати, които се проведоха в Европа, също включваха битка между европейски отбори в полуфиналите. За пореден път някои от най-добрите нации на континента, и някои по-малки, останаха изолирани от света, като Италия и Холандия, които гледаха световното от вкъщи. - Това можеше да бъде един от най-великите голове на световните първенства, но вместо това се превърна в едно от най-великите спасявания, когато Джордан Пикфорд спря по невероятен начин удара на Матеус Урибе от 30 метра в горния ляв ъгъл на вратаря. Положението дори не беше повторено на големия екран на стадиона на \"Спартак\", а от последвалия ъглов удар настана хаос след изравнителния гол на Колумбия. - Белгийците бяха уморени постоянно да чуват въпроса кога талантливото им поколение ще направи голям против. Малко или много те оправдаха това, показвайки превъзходна игра, вкараха запомнящи се голове и отстраниха Бразилия в четвъртфиналите, но не можаха да открият начин как да преодолеят френската отбрана. По-голямата част от състава е все още далеч от пенсиониране, така че в следващите години можем да очакваме повече заглавия със \"златното поколение\" на Белгия. - Най-накрая той влезе в ролята на суперзвезда. След като се покри при отпадането на последното световно и европейското през 2016 г., Еден Азар се нагърби с отговорността в Русия. Търсещ топката, доминиращ в ключови мачове, той не можа да преведе отбора си през полуфиналите, но този път никой не може да го обвини, че не се е опитал.  - Неочакваното достигане на Англия до полуфиналите превърна песента в химн. \"Футболът си идва у дома\" се чуваше на всеки стадион преди и след всеки гол. На Евро 1996 феновете пееха \"З0 година мъка\" във връзка с изминалото време от единствената световна титла на Англия през 1966 г. Сега годините са 52.. и тяхното броене продължава. - Развяха азиатския флаг с гордост на и извън терена. След болезнената загуба срещу Беглия на японските играчи можеше да им бъде простено хвърлянето на няколко чаши и пробиването на някоя стена от ярост. Вместо това те събраха всичкия боклук и напуснаха съблекалнята сякаш никога преди не е била използвана. Всичко, което беше останало, беше бележка на руски с благодарност за домакините. Истинска класа.  - Може ли някой играч да има толкова много влияние върху успеха на отбора си и да привлича толкова малко внимание върху себе си. Нголо Канте патрулира пред отбраната с такова разбиране и спокойствие, че рядко изглежда да има нужда от спринт. Той е мечтан съотборник за хората зад гърба му и много отбори в Русия откриха в негово лице кошмар, през който трябва да преминат.  - Едва ли мина ден без някой гол в заключителните моменти с помощта на изглежда минималното добавено време от пет минути. Колумбия, Англия, Португалия, Аржентина, Бразилия, Германия, Тунис и други се насладиха на тази емоция от радост и облекчение, която допринесе за вълнуващия турнир. Лука Модрич израстваше по време на турнира и израсна напълно при победата в полуфинала срещу Англия. Лекотата му в движенията, погледът му към прецизното подаване и цялостната му класа засия, докато тези около него падаха. Не точно Меси, чиято мечта да спечели световното остана неизпълнена. Един от най-големите футболисти на всички времена заедно с Пеле и Диего Марадона беше изхвърлен от турнира и се присъедини към клуба на най-великите играчи, които никога не са печелили мондиала като Ференц Пушкаш, Йохан Кройф и Джордж Бест. - Първи вариант: Смело се възстанови от дълга контузия, беше най-фаулираният играч в турнира, имаше най-много възможности за гол от всеки друг и направи всичко по силите си в опит да замъкне разочароващата Бразилия до първи финал от 16 години насам. Втори вариант: Неймар олицетвори всичко най-лошо за най-популярната игра в света. Неговият невероятен талант беше засенчен от падания, симулации и откровено нелепо търкаляне по терена, което го направи за смях. - Египетският вратар Есам ел Хадари стана най-възрастният футболист, който участва на световни финали. На 45 години и 161 дни той игра в последната среща от групата срещу Саудитска Арабия. - Отсъдените 28 дузпи досега разбиха рекорда от 2002 г., когато са дадени 18 наказателни удара. Някои от дузпите бяха отсъдени в резултат на намесата на системата за видеоповторения.  - Домакинът на следващото световно първенство, което ще се проведе в края на 2022 г., където заклетите фенове ще могат да гледат по три мача на ден, вместо да вземат по три дни, за да стигнат за мач в Русия.  - Голът на Роналдо от свободен удар в заключителните минути при зрелищното равенство с Испания (3:3) беше обзорът на ранните мачове. То продължи да се представя героично, но не успя да заведе ограничения откъм възможности отбор на Португалия до четвъртфиналите. От \"голямата тройка\" в Русия (Роналдо, Меси и Неймар) той може да бъде най-доволен от приноса си. - Колумбийските играчи вероятно бяха завладяни от масова истерия при отсъдената дузпа срещу Англия за повалянето на Хари Кейн. В средата на четириминутния протест на един от тях му дойде в повече и започна да отъпква тревата около наказателното поле в опит да затрудни изпълнението. Това не даде резултат, защото Кейн отбеляза.  - Испанците направиха зашеметяващите 1137 подавания за 120 минути срещу Русия, но създадоха малко чисти възможности за гол и стигнаха до дузпи. Безсмислените пасове изведнъж започнаха да изглеждат като демоде от преди десет години.  - С много малко изключения първото използване на системата за видеоповторения имаше огромен успех. До голяма степен страхът от продължителни забавяния на играта заради технологията бяха неоснователни. - Нямаше по-голямо разочарование от загубата на Германия срещу Южна Корея, което изпрати \"бундестима\" на дъното в групата. Испания беше изхвърлена от 70-ата в ранглистата Русия, Аржентина беше спряна от Исландия и разкъсана от Хърватия, а Испания и Португалия си изядоха ноктите при равенствата срещу Мароко и Иран. - По някаква неизвестна причина дузина играчи решиха, че най-добрият начин за защита при ъглов удар е да игнорират топката, да прегърнат и да съборят на земята съперника си. След като първоначално си затваряха очите, ФИФА и съдиите решиха да започнаха да отсъждат нарушения, което дойде в повече на онези, които останаха безнаказани в първите мачове. - Въпреки всички предупреждения, враждебност към чужденците нямаше и руснаците показаха себе си като приветливи домакини във всеки град.  - Известният екип на Бразилия, който понякога беше заменян с изкрящо синьо, както направи и Колумбия. Нигерия представи уникален екип, но промени визията си за първия мач. Комерсиализацията издуха традицията през прозореца и остави феновете с клатещи глави.  - Марио Загало спечели световната титла два пъти с Бразилия през 1958 и 1962 г., а през 1970 г. ги изведе до триумф като треньор. Франц Бекенбауер последва стъпките му през 1974 и 1990 г. и сега Дидие Дешан, капитан на Франция при спечелването на титлата през 1998 г., има шанс да се присъедини към тази елитна компания.", "date": "2018.07.14", "title": "От А до Я - азбучник на световното в Русия"}
{"url": "https://www.dnevnik.bg/sport/2018/07/14/3281966_mirela_demireva_specheli_purva_pobeda_v_diamantenata/", "text": "Олимпийската медалистка Мирела Демирева постигна първа победа в своята кариера в турнирите от Диамантената лига по лека атлетика. Тя триумфира в състезанието в Рабат постигайки 1.94 метра във високия скок. Демирева, която  по-рано през сезона в Стокхолм за пръв път скочи 2 метра  в кариерата си, затвърди добрата си форма. В края на състезанието тя се пробва на 2.02 м, за да подобри личния си рекорд, но направи три неуспешни опита. Българката сложи край на невероятната серия на световната шампионка Мария Ласицкене, която имаше 45 поредни победи от 2016 година насам. \"Щастлива съм, макар че не скачах много добре. Състезанието беше трудно, но се справих с обстоятелствата. Времето беше топло, но публиката е чудесна и създава настроение. Имах известни проблеми с разбега, вятърът също пречеше, но победата си е победа\", каза Демирева. Тя се готви за Балканиадата, а по-късно през сезона е европейското първенство, което е в Берлин между 7 и 12 август. Добър резултат постигна и Габриела Петрова в тройния скок. Тя остана само на 2 см от място в тройката, след като завърши четвърта с резултат 14.40 метра. За Петрова това е изравнено най-добро постижение през сезона. Победата взе Кетърин Ибаргуен от Колумбия с 14.96, а за нея се наредиха Кимбърли Уилямс (Ямайка) с 14.47 и Тори Франклин (14.42).", "date": "2018.07.14", "title": "Мирела Демирева спечели първа победа в Диамантената лига"}
{"url": "https://www.dnevnik.bg/skorost/2018/07/14/3281749_nakladki_s_nov_dizain_shte_namaliavat_shuma_pri_spirane/", "text": "Намаляването на шума и вибрациите в съвременните автомобили е една от целите пред дизайнери и инженери. Сериозна усилия в тази посока полагат и производителите на части и компоненти за индустрията, като многонационалната компания \"Федерал могул\". Последният продукт на компанията са нова гама насочени дискови накладки под марката \"Феродо\". Те са асиметрични и със специален дизайн, така че да притискат спирачните дискове под ъгъл, който позволява значително намаляване на вибрирането и шума при същата спирачна ефективност. Това се постига чрез скосяване в единия край при точката на допиране, и малък отвор с формата на полумесец върху междинния слой на задната пластина. Новата продуктова линия към момента съдържа 39 серийни номера, покриващи нуждите на различни превозни средства и тепърва ще се разширява.", "date": "2018.07.14", "title": "Накладки с нов дизайн ще намаляват шума при спиране"}
{"url": "https://www.dnevnik.bg/sport/2018/07/14/3281956_fotogaleriia_bezkrainiiat_petuchen_den_na_uimbuldun/", "text": "Близо 10 часа зрителите на централния корт на \"Уимбълдън\" гледаха тенис в петъчния ден. Полуфиналните сблъсъци Кевин Андерсън срещу Джон Иснър и Новак Джокович срещу Рафаел Надал се превърнаха в маратонски мачове, като вторият дори не беше завършен. Заради късния час (23 ч. местно време) организаторите прекъснаха втория двубой, когато \"Ол Инглънд клъб\" беше потънал в мрак.", "date": "2018.07.14", "title": "Фотогалерия: Безкрайният петъчен ден на \"Уимбълдън\""}
{"url": "https://www.dnevnik.bg/bulgaria/2018/07/14/3231764_da_gotvish_na_inat_ili_za_polzite_ot_uchene_chrez/", "text": "Сръчно и бързо, като истински майстор-готвач от престижен ресторант момиче прави ястие с пиле по нелекото изискване да е вкусно, здравословно и красиво. Трябва да се справи за час и половина, което е изпитание за истински професионалисти. Танжел Абилова от Професионалната гимназия по туризъм \"П.К. Яворов\" в Добрич се справя блестящо. И така спечели наскоро второто място в  конкурс за млади кулинарни таланти  за ученици, които учат за готвачи от Перник, Добрич, Стара Загора и Бургас. Макар за първи път да готви в професионална кухня, тя е направила своя избор – ще бъде готвач. И е горда с този избор. Както и победителката в конкурса, съученичката й Елеонора Ангелова. Танжел мечтае да има свой ресторант, в който да работи с майка си. Тя е една от над 1 100 ученици от цялата страна, които учат в дуални паралелки по осем професии, създадени по българо-швейцарския проект  ДОМИНО . Дуално, защото учениците учат \"две в едно\": учат чрез работа. В последните класове на гимназията, които предстоят за Танжел, Елеонора и другите, децата учат и работят във фирми срещу заплащане по трудов договор. Така фирмите влагат в бъдещите си кадри отрано, отделили са време и хора да ги учат намясто в предприятията. А учениците знаят: уменията им се ценят на трудовия пазар. Дипломата от такива паралелки не затварят вратата към университета. Напротив, дават предимство: трудови умения, добити в практиката. И то по престижни, търсени професии. Да учиш за готвач е престижно В готварските паралелки се влиза по успех, има деца с отлични дипломи. Сами правят този избор, не са подтикнати или спирани от родителите си, обяснява преподавателката на Танжел Марияна Шестакова. Самата Марияна е завършила Професионалната гимназия по туризъм в Добрич. Преподава по професионална подготовка и макар да е само на 35 години, има солиден опит в практиката: управител на ресторант, сезонни хотели. Особено важно според нея е, че учениците излизат от дуалните паралелки не просто с диплома, а с истински умения за готвачи. Но най-важното: в ресторантите ги очакват. Не просто ги очакват, а инвестират в тях, докато те са още в училище. Наистина не е случайно, че още преди да дойде време за истинските стажове, учениците й вече получават предложения за работа през лятото. Танжел и други нейни съученици ще работят това лято в петзвездни ресторанти в \"Албена\". Подготвянето на квалифицирани кадри още от училище става все по-актуално и необходимо, а бизнесът отдавна се оплаква, че от образователната система не излиза достатъчно подготвен персонал. И изнемогва от липса на квалифицирана работна ръка, най-вече в индустрията и туризма. От проекта ДОМИНО посочват, че именно ученето чрез работа е отговорът - така всеки бизнес ще подготви сам кадрите спрямо индивидуалните си нужди. И ще има квалифицирани кадри, още преди те да са напуснали училище. Дуалното образование е регламентирано законово още от 2014 г., но сега образователното министерство съгласува и изменения в Закона за професионалното образование и обучение, с които ще разшири законовата база. Преди дни проектът беше приет и от правителството. С промените ще бъдат въведени изисквания към фирмите, които ще обучават учениците чрез работа. Компаниите ще бъдат вписъни и в регистър, целящ прозрачност и устойчивост на системата. Предвижда се въвеждане на изискване за актуализиране на учебните програми за професионално образование на всеки пет години, за да може завършващите да отговарят на изискванията на бизнеса и да могат да работят с нови машини и технологии. Предвиждат се условия за обучение на наставниците от фирмите и др. Спасение от кризата, младежката безработица и липсата на кадри \"В Швейцария около 70-75 % от завършващите основно образование избират да продължат с професионално дуално обучение. И там не всички младежи след завършването си правят кариера непременно с професията, с която са се обучавали в дуалната система, но тя във всички случаи ги подготвя добре. По време на икономическата криза неотдавна много швейцарци, загубили работата си поради кризата, са успели да си намерят работа по професията, която са изучавали в дуалното образоване. На дуалната система се дължи и фактът, че младежката безработица в Швейцария е една от най-ниските в света - под 4 %\", коментира пред \"Дневник\" ръководителят на проект ДОМИНО Петя Евтимова. По думите й множество изследвания в държавите, в които се прилага дуалната система - Швейцария, Австрия и Германия показват, че тя е много по-подходящо и по-икономически изгодна за компаниите, отколкото да назначават недобре подготвени специалисти, за чието обучение да заплащат след назначаването. Чрез дуалната система не само ще се осигурят така липсващите напоследък професионалисти, но и фирмите ще имат възможност да ги обучат съгласно своите изисквани още по време на обучението и при желание да ги назначат на работа веднага след завършване, отбелязва Евтимова. Ученето чрез работа е важно също и за младежите, защото им дава повече шансове за намиране на работа и добра кариера след завършване. Дава им шанс още в училищните години да натрупат професионален опит, както и да усвоят практически умения, които търсят работодателите. \"Но то е важно за тях не само след завършването - по време на обучението им дава възможност, наред с придобиването на умения, да получават възнаграждение за положения труд, което пък им дава едно ново самочувствие, прави по-отговорни към работата\", изтъкна още Петя Евтимова. По време на проекта част от младежите са споделили, че едва като започнат работа в реално предприятие, разбират каква точно професия са си избрали и дали този избор ще остане за цял живот или ще се насочат към друга. Всички младежи, започнали дуално обучение в България, били на мнение, че обучението, при което прекарват 2-3 дни седмично на реално работно място, с реални отговорности, им е много по-интересно, отколкото само да се обучават в суха теория в училище. \"Големият интерес, показан досега от 170-те фирми партньори, ни кара да бъдем оптимисти в бъдещето на дуалната система\", каза още Евтимова. И отбеляза, че освен законовите поправки, подготвени от министерството съвместно с екипа на ДОМИНО, образователното ведомство планира и необходимите финансови средства за осигуряване на системата. Сега е важно парламентът да приеме промените в Закона за професионалното образование до началото на учебната година есента, за да може успешните примери за реализирали се младежи да продължат, да стават все по-масови.", "date": "2018.07.14", "title": "Да готвиш на инат. Или за ползите от учене чрез работа"}
{"url": "https://www.dnevnik.bg/bulgaria/2018/07/14/3280984_hijite_da_budat_kategorizirani_kato_hotelite_predlagat/", "text": "Тричленна комисия от Министерството на туризма предлага нова категоризация на българските хижи по подобие на звездите в хотелите. Вместо звезди обаче, те ще получават \"еделвайси\". За предложението разказа Мирослав Дачев от Българския туристически съюз (БТС) в интервю за БНР. До идеята се стигна след настояване на БТС да се отпуснат пари от държавния бюджет за ремонти и категоризация на хижите. От един до три \"еделвайса\" ще получават туристическите бази при покриване на съответните изисквания. При обща баня и тоалетна на етажа и кухненски бокс на самообслужване ще се дава един еделвайс. Ако хижата има сервитьорско обслужване и индивидуални помещения с баня и тоалетна, ще получава два еделвайса. \"За три добрите условия за настаняване трябва да се усещат чувствително\", каза Дачев. Категоричен, че този метод няма да е оптимален, е Орлин Чачановски, които е председател на Асоциацията на планинските водачи в България. Той заяви пред БНР, че явно търговският елемент в БТС е на преден план. Според него категоризацията на хижите трябва да има свой собствен модел, а не да бъде следван този на хотелите. \"Ако звездите се дават дали в стаите има баня и тоалетна, то в планинските бази трябва да се оценява колко часа се ходи до тях, има ли централно електроснабдяване, вода, пречиствателни съоръжения и т.н.\", каза още Чачановкси. Нужна е сериозна дискусия скоро, смята той, за да се изяснят въпросите около собствеността на хижите, тяхното стопанисване и категоризацията им.", "date": "2018.07.14", "title": "Хижите да бъдат категоризирани като хотелите, предлага Министерството на туризма"}
{"url": "https://www.dnevnik.bg/sport/2018/07/14/3281817_bezgranichnata_futbolna_ludost_kakvo_struva_na/", "text": "Финалът на световното първенство по футбол е много специално събитие. Особено ако твоят отбор играе. И още повече ако това щастие се открива за първи път. В тази роля са хърватските почитатели, които се носят на гребена на вълната. Триумфът  срещу Англия в полуфинала  отприщи невероятни и непознати емоции и веднага накара хиляди да мечтаят да са на \"Лужники\" в Москва в неделя, за да присъстват лично на най-голямото събитие в историята на хърватския футбол. Очаква се на мача с Франция да има между 10 000 и 15 000 почитатели на балканския отбор, съобщи ТАСС. За голяма част от тях класирането за финала е безкрайно щастливо, но и неочаквано. А как се организира пътуване до Москва в последния момент? И колко струва? Зденко Чорлука е един от запалянковците, носещи червено-бели тениски в руската столица. В деня след победата срещу Англия братовчедът на хърватския национал Ведран Чорлука е в кафене в Москва и получава обаждане след обаждане - негови приятели го търсят с молба да им помогне в намирането на билет за големия двубой. Цената на билетите за финала надхвърля 2000 евро. \"Това са много пари, но изживяването е веднъж в живота\", казва Чорлука пред \"Ройтерс\", докато продължава да приема обаждания по двата си телефона. Мнението му споделя и 31-годишният Борис Кузманович, който ще бъде в Москва за срещата с Франция. \"Хърватите са луди, харчат много, купуват с кредитни карти, не е разумно. Но кога отново ще имаме възможността да гледаме Хърватия на финал\", казва той. И допълва, че съпругата му, която е бременна, също търси начин да стигне до руската столица. Иван Скегро е запалянко от Загреб, който е трябвало да пътува от Москва за родината си в четвъртък, след като ден преди това е бил на мача с Англия. Веднага след последния съдийски сигнал и триумфа той вече е знаел - веднъж прибрал се в Хърватия отново ще се качи на самолета, за да се върне в Русия. Нищо, че билетът за полета струвал 1500 евро. \"Това е само за самолета. Отделно трябва да си купиш и билет за мача - да кажем 500 евро. Така че мини пътуване до Москва е четири средни месечни заплати. Е, все пак имаме колелета и ще караме до Москва - не се тревожете, ще дойдем\", посочва той с усмивка. Сходен казус са имали двама запалянковци, чийто полет към дома е бил в четвъртък вечерта. Те обаче решили изобщо да не се качват на самолета. \"Както виждате, тук сме\", посочва Марко, който е мениджър в хранителна компания. Той помолил да удължи отпуската си и получил разрешение. \"Това е скъпо решение, но не и трудно за взимане\", казва Йосип, който също пропуснал полета си. Хърватия се надява да допише до край футболната си приказка. Големият мач с Франция е в неделя в 18.00 часа.", "date": "2018.07.14", "title": "Безграничната футболна лудост: какво струва на хърватските фенове да са в Москва за финала"}
{"url": "https://www.dnevnik.bg/sviat/2018/07/14/3281970_kak_rusnaci_haknali_meili_v_predizborniia_shtab_na/", "text": "През последните месеци от кампанията за президентските избори в САЩ през 2016 г. десетки хиляди имейли на високопоставени представители на Демократическата партия са били хакнати от руски агенти и публикувани в интернет. Според Хилари Клинтън това е била една от причините тя да загуби надпреварата за Белия дом, съобщи БТА, цитирайки Франс прес. От ден се знае малко повече за начина, по който  руснаците са действали срещу над 300 души от Демократическата партия на САЩ и предизборния екип на Клинтън . Това е бил един от елементите от руската намеса в изборите, която е включвала и операции по дезинформация в социалните мрежи, вече описани от Конгреса и от американското разузнаване. Специалният прокурор в разследването на руската намеса в изборите Робърт Мълър вчера повдигна обвинения на 12 руски агенти. В документ от 29 страници той описва методите на действие на хакерските атаки, извършени от два екипа на руското военно разузнаване Главно разузнавателно управление (ГРУ) от два адреса - бул. \"Комсомолски\" 20 в Москва и ул. \"Киров\" 22 в московския град Химки. На 19 март 2016 г. един от обвинените руснаци изпраща лъжливо съобщение на личния адрес в уеб пощата Джимейл на ръководителя на предизборната кампания на Клинтън Джон Подеста. То имитира съобщение от Гугъл за сигурността с цел злонамерено придобиване на информация (фишинг). Джон Подеста кликва на линка, който го препраща към фалшива страница на Гугъл, където той въвежда паролата си и по този начин неволно дава на ГРУ достъп до електронната си поща. В продължение на няколко месеца хакерите се опитват по този начин да проникнат в тайните на екипа на Клинтън. Те създават фалшив акаунт на името на един от членовете на този екип и излъгват тридесетина негови колеги чрез връзка към екселски файл. Нападнати са и други представители на демократите. Чрез служител на една от организациите им, който става жертва на фишинг, хакерите постепенно проникват в сървърите на ръководството на Демократическата партия и инсталират вреден софтуер (малуер) за шпионаж на 33 компютъра, с който получават скрийнкапове и данни за последователността на използване на клавишите. Те преравят харддисковете и в продължение на месеци крадат огромно количество данни. През май 2016 г. партията осъзнава, че е жертва на кибератака и започва да предприема мерки. Вирусите обаче остават скрити до октомври. Хакерите търпеливо изчакват подходящи моменти да разпространят откраднатите документи. Едва на 8 юни сайтът DCLeaks.com, създаден по заобиколен път за прикриване на самоличността им, е лансиран с публикуването на първа партида файлове. Хакерите стоят и зад ника Guccifer 2.0, който се представя за румънец, извършил кибератаката срещу Демократическата партия. И най-вече, те използват добре познатия сайт Уикилийкс, който в края на юни и началото на юли се свързва с Guccifer 2.0 и иска от него \"всичко свързано с Хилари\", насърчавайки го да прехвърли плячката си преди конгреса на Демократическата партия през юли. В крайна сметка Уикилийкс разпространява хиляди имейли три дни преди началото на конгреса, което предизвиква оставката на председателката на партията заради разкриването на някои вътрешнопартийни тайни. В последния месец преди вота през ноември 2016 г. отново Уикилийкс разпространява 50 000 имейла на Джон Подеста. След изборната си загуба Хилари Клинтън публично заявява, че е щяла да ги спечели, ако не са били две намеси - на бившия шеф на ФБР Джеймс Коми, който според нея ненужно е възобновил точно преди изборния ден отделното разследване на личния й сървър (ползвала го е докато е била държавен секретар и не е бил хакнат - бел. авт.), и на руснаците. \"Бях поела към победата, докато писмото на Джим Коми от 28 октомври и руският Уикилийкс не породиха съмнения в главите на хората, които бяха склонни да ме подкрепят и в крайна сметка се уплашиха\", каза тя през май 2017 г. Клинтън изрази и убеждението си, че е имало контакти между предизборния екип на Тръмп и Русия - нещо, което президентът републиканец винаги е отричал като измислица, и което не е установено при разследването, отбелязва АФП.", "date": "2018.07.14", "title": "Как руснаци хакнали мейли в предизборния щаб на Хилъри Клинтън"}
{"url": "https://www.dnevnik.bg/biznes/2018/07/14/3281971_fich_poniji_ocenkata_na_durjavniia_dulg_na_turciia/", "text": "Агенцията за кредитен рейтинг \"Фич\" (Fitch) съобщи, че е понижила оценката на държавния дълг на Турция, защото е преценила, че \"рисковете за макроикономическата стабилност на страната са се усилили\", предаде БТА. Оценката спада от \"ВВ+\" на \"ВВ\" и е придружена от негативна перспектива, което значи, че може да бъде отново понижена. В изявление \"Фич\" обръща внимание на по-трудната финансова среда, увеличението на инфлацията и въздействието на спада на курса на турската лира върху частния сектор, чийто дълг е силно свързан с чуждестранните валути. \"Надеждността на икономическата политика се влоши през последните месеци, а първите мерки, които бяха взети след изборите от юни, усилиха несигурността\", подчертава \"Фич\". Експертите се безпокоят от девалвирането на турската лира, която от началото на годината изгуби 30 процента от стойността си спрямо щатския долар, и от инфлацията, която през юни достигна 15.39% годишно - рекорд от 2003 г. насам. Пазарите се тревожат и от авторитарния уклон в държавното управление. Тази седмица Турция официално премина от парламентарна система към президентски режим, който превръща Реджеп Тайип Ердоган в единствен носител на изпълнителната власт. В прехода бе премахната длъжността министър-председател. Турският президент си даде с указ правомощието да назначава шефа на централната банка, с което дава знак, че иска да контролира и икономическите лостове. Той освен това назначи зетя си Берат Албайрак за министър на финансите, напомня АФП.", "date": "2018.07.14", "title": "\"Фич\" понижи оценката на държавния дълг на Турция"}
{"url": "https://www.dnevnik.bg/sviat/2018/07/14/3281347_v_moldova_anulirani_kmetski_izbori_moje_da_podhraniat/", "text": "Отменените резултати от кметските избори в Кишинев, спечелени през юни от антисистемния и проевропейски кандидат  Андрей Нъстасе , бяха последната капка в чашата на търпението за мнозина в Молдова. Така някои от недоволните се мобилизираха, за да се противопоставят на олигарсите в страната. Реалните резултати от тази дейност обаче предстоят, пише \"Болкан инсайт\". Нъстасе спечели неочаквано, като надви кандидати на социалистите, партията на президента Игор Додон, но и управляващата прозападна коалиция. Две съдебни инстанции обаче (Върховният съд го направи на 25 юни)  отмениха избора  с аргумента, че Нъстасе се появил във \"Фейсбук\" в изборния ден и призовал хората да използват правото си на глас, без да спомене конкретен кандидат или партия. Оглавяващият Партията на платформа за достойнство и истина (PPDA) победител с 53% от вота казва в интервю за Балканската мрежа за разледваща журналистика (BIRN), от която е част \"Болкан инсайт\", че в най-лошия случай е очаквал да бъде глобен, но не и резултатът да се анулира. Сега той, заедно с председателя на още по-популярната Партия за проевропейско действие и солидарност (PAS), е лидер на съпротивата срещу лидера на управляващата Демократическа партия  Влад Плахотнюк , молдовски олигарх, чиито критици смятат, че е подчинил администрацията, мнозинството в парламента и кабинета на интересите си. PAS пък е ръководена от бившия образователен министър Мая Санду, която през 2016 г. е кандидат-президент, опонент на Додон. Промяната Първият протест на Нъстасе срещу Плахотнюк през 2015 г. бе посрещнат с ентусиазъм, но той разочарова мнозина, когато по-късно се съюзи с Додон. Това обаче не е единственият проблем в миналото му, тъй като някои медийни публикации го свързват със бизнесмените със спорна репутация Виктор Топа и Виорел Топа, бивши бизнес партньори на Плахотнюк. За две години обаче Нъстасе се промени - сега се представя като проевропейски лидер, напътстван от Европейската народна партия. Сега е и съосновател, заедно с Мая Санду и лидера на Либералната демократическа партия Виорел Чиботару, на организацията \"Движение за съпротива - сега\". В интервюто си за BIRN той казва, че целта е \"народното движение за гражданска съпротива да се създаде на национално ниво,\" а после да се мисли как ще изразява протеста си. Той обаче не изключва гражданско неподчинение срещу правителството, което въпреки позиционирането му като проевропейско той определя като близко до Додон. В предишни изяви е загатвал дори за \"украински сценарий\", който по думите му не може да се изключи напълно - особено предвид, че Янукович \"някога бе проевропейски лидер\", по думите му \"изнудвал Европа и променил избирателната система в свой интерес\". Нъстасе има предвид мащабната промяна на системата в Молдова, която авторитетна комисия към Съвета на Европа постави под въпрос. Въпрос на тактика Смесената изборна система ще бъде изпробвана на вота през ноември, за който местните избори в Кишинев бяха тест и на който Нъстасе смята, че може да се получи съкото. Сега половината депутати ще се избират от партийни листи, а половината - от едномандатни райони. Нъстасе споделя опасенията, че Плахотнюк може да накара кандидатите от партията си да се кандидатират като независими и да сътрудничат със социалистите на Додон срещу противниците си. Опозицията изтъква консенсуса, с който управляващите и партията на Додон подкрепиха новата избирателна система въпреки критиките от Европейския съюз. Работата на Нъстасе в \"Движение за съпротива - сега\" укрепи политическите му връзки с по-популярната Мая Санду, лицето на проевропейската алтернатива в Молдова, пише \"Болкан инсайт\". Санду, на 46 г., се смята за надеждна в много европейски правителства и във Вашингтон. Освен като министър тя е работила и като съветник на изпълнителния директор на Световната банка във Ваингтон. Според нея в Молдова в момента има нова ситуация, \"тъй като досега никои други изборни резултати, дори след оспорване... не са били анулирани от съд.\" Затова според нея е нужно движение, което да обедини хората срещу \"диктаторските навици\" на управляващата Демокатическа партия и Плахотнюк. За BIRN тя казва, че Молдова има проблеми с \"олигархичния контрол в масмедиите\" и ще е предизвисателство да се достигне до обществото. Според нея проевропейската маска на Плахотнюк ( задочно арестуван от Русия ) вече е паднала смед местния вот, но и от страна на новото движение не би трябвало да има място за компромиси. Дижението вече е спечелило подкрепа от някои значими фигури в обществото - интелектуалци, анализатори, директори на неправителствени организации, спортисти. Плахотнюк отвръща на ударите, като вини Санду и Нъстасе за резолюция от 5 юни в Европарламента. Според текста бюджетната подкрепа за Молдова  трябва да спре оттук нататък , а Плахотнюк твърди, че това е насочено \"срещу молдовския народ\" и резултатът ще е, че хората \"страдат финансово\". Той смята, че резолюцията, гласувана заради анулирането на вота в Кишинев, пречи на парите да изпълнят предназначението си за \"по-добро изхранване в детски градини и училища и повишаване на заплатите на учителите.\"", "date": "2018.07.14", "title": "В Молдова анулирани кметски избори може да подхранят ново движение за промяна"}
{"url": "https://www.dnevnik.bg/sport/2018/07/14/3281977_mauricio_sari_e_noviiat_menidjur_na_chelsi/", "text": "Италианецът Маурицио Сари е новият мениджър на \"Челси\", съобщиха от клуба в събота сутрин. 59-годишният специалист наследява на поста сънародника си Антонио Конте. В последните три сезона Сари беше начело на \"Наполи\", като постигна 97 победи в 147 мача (66% успеваемост). Сари изведе \"Наполи\" до второто място през миналия сезон, като тимът завърши с рекорден брой точки в историята си. През 2017 г. специалистът беше избран за треньор на годината в Италия. Договорът на италианеца е за три години, като негов помощник на \"Стамфорд Бридж\" ще бъде бившият нападател на \"Челси\" Джанфранко Дзола. \"Много съм щастлив, че съм в \"Челси\" и Висшата лига. Това е нов, вълнуващ период в моята кариера. Нямам търпение да се срещна с футболистите в понеделник и след това да се захващаме за работа на лагера ни в Австралия\", каза Сари. Директорът на \"Челси\" Марина Грановская описа привличането на треньора като силен ход на клуба в посока развитието на отбора. Новината за назначението на италианеца идва по-малко от 24 часа след  уволнението на Антонио Конте . Досегашният мениджър на сините беше освободен в петък по обяд, въпреки че направи изключителен първи сезон със сините от Лондон, като ги изведе отбора до титлата с рекорден брой победи - 30 в 38 мача. Още преди началото на следващия сезон обаче се появиха разногласия между него и клубното ръководство за трансферната политика. Сари пък беше наследен в \"Наполи\" от Карло Анчелоти, макар да остана на работа в клуба, заради неустойка от 8 милиона евро, която трябваше да се плати.", "date": "2018.07.14", "title": "Маурицио Сари е новият мениджър на \"Челси\""}
{"url": "https://www.dnevnik.bg/sviat/2018/07/14/3281979_samolet_na_raiuner_kacna_avariino_vuv_frankfurt_zaradi/", "text": "Самолет на нискотарифната авиокомпания \"Райънер\" направи извънредно междинно кацане на германското летище Франкфурт-Хан снощи, след като няколко десетки пътници на борда се почувствали зле от стомашно неразположение и остри болки в главата и ушите, съобщи БТА, цитирайки ДПА. Самолетът летял от ирландската столица Дъблин за хърватския пристанищен град Задар на Адриатическо море. Предполага се, че причина за появилия се проблем е спадане на налягането в салона. На борда имало 189 пътници. След приземяването 33-а от тях били отведени в местна болница. Останалите прекарали нощта на летището, където им били осигурени храна и напитки. По случая е започнало разследване, съобщи говорител на германската полиция.", "date": "2018.07.14", "title": "Самолет на \"Райънер\" кацна аварийно във Франкфурт заради спадане на налягането в салона"}
{"url": "https://www.dnevnik.bg/bulgaria/2018/07/14/3281981_zaloven_e_zatvornikut_izbiagal_ot_bolnica_v_plovdiv/", "text": "Задържан е 59-годишният затворник Младен Младенов, който избяга от болница в Пловдив, съобщи МВР. Мъжът е бил разпознат от полицаи в района на гребната база в града, задържан и върнат в затвора. Младенов изляга на 11 юли от университетската болница \"Св. Георги\" в Пловдив, където бил лекуван. Той не е бил под охрана в лечебното заведение, защото присъдата му от година и половина затвор е изтърпявана при общ режим и в затвор от открит тип. Той е осъден за кражба, но след бягството може да получи още три години затвор.", "date": "2018.07.14", "title": "Заловен е затворникът, избягал от болница в Пловдив"}
{"url": "https://www.dnevnik.bg/kultura/2018/07/14/3281788_chovekut_koito_zadavashe_muchni_vuprosi_ingmar_bergman/", "text": ". Той придобива световна слава с филми като \"Седмият печат\", \"Поляната с дивите ягоди\", \"Есенна соната\", \"Персона\", \"Шепот и викове\", \"Сцени от един семеен живот\", \"Фани и Александър\"...  Новината, че Бергман е починал, стигна до мен в Овиедо – прелестно градче в Северна Испания, където снимам филм. На самата снимачна площадка ми бе показано телефонно съобщение от общ приятел. Веднъж Бергман ми каза, че не искал да умре в слънчев ден, а след като не бях на мястото, можех само да се надявам да е получил унилото време, любимо на всички кинорежисьори. И преди съм го казвал на хора, които имат романтична представа за твореца и обожествяват процеса на творене: дойде ли краят, изкуството ти не те спасява. Каквито и сублимни произведения да имаш зад гърба си (а Бергман ни подари палитра от филмови шедьоври), те не те опазват от съдбовното почукване на вратата, което прекъсва рицаря и приятелите му в края на  . И тъй, в юлски ден, насред лятото, Бергман – този велик филмов поет на живота на смъртните, не можа да отложи собствения си неизбежен шахмат и най-прекрасният създател на кино в рамките на моя живот си отиде.  Шегувал съм се как изкуството е католицизмът на интелектуалеца – тоест, едно пожелателно вярване за задгробен живот. Още по-доброто от това да живееш в сърцата и умовете на хората е да живееш в собствения си апартамент – така го изразих. И, то се знае, филмите на Бергман ще продължат да живеят, ще бъдат показвани в музеи и по телевизията, ще бъдат продавани дивидита с тях, но след като познавах човека, наясно съм, че това е твърде недостатъчна компенсация, и съм сигурен, че той на драго сърце би изтъргувал всеки от филмите си за една допълнителна година живот. Това би му осигурило още шейсетина рождени дни, та да продължи да прави кино – забележителна творческа продукция. У мен няма съмнение, че именно така би употребил даденото му време – щеше да върши онова, което най-много обичаше: да снима филми. Бергман обичаше самия работен процес. Малко го вълнуваше реакцията на филмите му. Радваше се, когато биваше оценен, но, както веднъж ми каза: \"Ако не им хареса мой филм, това ме тормози около 30 секунди\". Не се интересуваше от касовия успех и макар че продуцентите и разпространителите му звъняха да му съобщят приходите от първия уикенд, на него му влизаше в едното ухо и излизаше от другото. Казваше: \"Към средата на седмицата оптимистичните им прогнози ще се стопят\". Обичаше похвалите на критиците, но и за секунда не изпитваше потребност от тях и макар да му се искаше публиката да хареса филмите му, невинаги ги правеше лесни за нея.  Но на тези, които разсъждаваха над тях, усилието се отплащаше. Например, когато схванеш, че двете жени в   са два воюващи аспекта на една и съща жена, иначе енигматичният филм ти се разкрива като по вълшебство. Или ако си попрочел датските философи, преди да гледаш   или  , това несъмнено ти е от помощ, и все пак е изумително как дарбата му на разказвач държи публиката прикована и напълно завладяна от трудната материя в творбите му. Чувал съм хора да казват, когато излизат от прожекция на негов филм: \"Не проумях докрай всичко видяно, но бях на ръба на седалката при всеки кадър\".  Бергман бе верен на театралния подход, той бе също така и прекрасен сценичен режисьор, но филмовите му творби не почиваха само на театъра – те черпеха своето вдъхновение от живопис, музика, литература и философия. В работата си изследваше най-дълбоките безпокойства на хората, много често създавайки проникновена филмова поезия: смъртната природа на човека, любовта, изкуството, мълчанието на Бог, трудностите в човешките отношения, агонията на религиозните съмнения, провалилия се брак, неспособността на хората да комуникират едни с други.  При всичко това той беше сърдечен и забавен човек с чувство за хумор, неуверен в огромния си талант, често попадащ в плен на жените. Запозналият се с него не бе допускан мигом в творческия храм на този страховит, внушаващ респект, мрачен и умислен гений, изразяващ сложни прозрения с шведски акцент относно ужасната съдба на човека в една неприветлива вселена. Ставаше по-скоро така: \"Уди, често имам един глупав сън, в който отивам на снимачната площадка, за да правя филм, а не мога да реша къде да поставя камерата; въпросът е, че ме бива в тази работа и я върша от години. Ти имал ли си такива смущаващи сънища?\", или \"Според теб дали ще бъде интересно да се направи филм, в който камерата не помръдва и на сантиметър, а актьорите влизат и излизат от кадър? Или хората просто ще ми се смеят?\".  Какво казваш по телефона на гений? Не намирах идеята за добра, но нищо чудно в неговите ръце тя да се превърнеше в нещо специално. Та нали словесността, изобретена от него, за да стига до психологически дълбини у актьорите, също би звучала абсурдно за изучаващите кинорежисура в ортодоксален стил. Във филмовия институт (бях твърде бързо изхвърлен от Нюйоркския университет, където учех кино през 50-те години) ударението винаги беше върху движението. Това са движещи се картини – така бе преподавано на студентите – и камерата трябва да се движи. И преподавателите бяха прави. Но Бергман застопоряваше камерата върху лицето на Лив Улман или върху лицето на Биби Андершон, минаваше време и още време, без тя да помръдне, а резултатът беше върховен и уникален. Засмукан си в образа и не само не си отегчен, а си развълнуван.  При всичките си странности, религиозни и философски мании, Бергман е роден разказвач на истории, който по самата си природа е забавен дори когато си е наумил да драматизира идеите на Ницше или Киркегор. Водехме дълги телефонни разговори с него. Той ми звънеше от острова, където живееше. Така и не се отзовах на поканата му да го посетя, защото пътуването със самолет ме притеснява, а още по-малко ме блазнеше да летя с малка машина до някакво затънтено островче близо до Русия, за да бъда нагостен с обяд от кисело мляко, както си представях. Винаги обсъждахме филми и, то се знае, оставях него да говори повече, защото се чувствах привилегирован да чувам неговите мисли и идеи. Той всеки ден си устройваше прожекции на филми сам за себе си и не му омръзваше да гледа, при това от всякакви жанрове – неми и с говор. За да се приспи, си пускаше нещо, което няма да го ангажира с мисли и ще облекчи напрежението му – примерно филм за Джеймс Бонд.  Като всички велики филмови стилисти от ранга на Фелини, Антониони и Бунюел, Бергман си имаше своите критици. Но като се оставят настрани случайни несполуки, филмите на всички тези творци са резонирали дълбоко у милиони хора по света. И тъкмо онези, които най-добре познават киното, самите създатели на филми – режисьори, сценаристи, актьори, оператори, монтажисти, – са може би най-големите поклонници на работата на Бергман.  Тъй като в продължение на десетилетия го бях възхвалявал ентусиазирано, когато той почина, потърсиха ме от много вестници и списания за коментари и интервюта. Сякаш можех да добавя нещо стойностно към мрачната новина, освен още веднъж да изразя възторга си от величието му. Питаха какво влияние ми е оказал. Не би могъл да ми повлияе, отговорих – той беше гений, а аз не съм; гениалността не се научава, нито магията ѝ може да бъде предавана.  Когато филмите на Бергман се появиха в арт кината на Ню Йорк, аз бях млад комедиен автор и комик в нощни клубове. Може ли нечия работа да бъде повлияна от Граучо Маркс и Ингмар Бергман? Все пак успях да попия нещо от него – нещо, независещо от гений или дори от талант, а такова, което може да се научи и развие. Става дума за онова, което в най-общи линии може да бъде описано като трудова етика, но по същество си е чисто и просто дисциплина. От примера му се поучих да давам най-доброто, на което съм способен, във всеки един момент, да не се поддавам на глупавия свят на хитове и провали, да не се съблазнявам да играя ролята на бляскавия кинорежисьор, а да си правя филма и после да преминавам към следващия. Бергман създаде около 60 филма в своя живот, а аз – 38. Ако не мога да настигна качеството му, то дано поне приближа неговото количество. 2007 г.", "date": "2018.07.14", "title": "Човекът, който задаваше мъчни въпроси (Ингмар Бергман, описан от Уди Алън)"}
{"url": "https://www.dnevnik.bg/bulgaria/2018/07/14/3281983_kratki_novini_policiiata_izdirva_72-godishen_muj_v/", "text": "След няколко часа издирване 72-годишният Асен Асенов от София е открит малко след 14 ч. в събота, съобщиха от МВР. Мъжът е в добро общо състояние. Той изчезна в петък следобед, когато напуснал дома си в квартал \"Младост\"-3 и бе в неизвестност повече от 24 часа. Един загинал и трима ранени при катастрофа край Велико Търново  Един човек е загинал и трима ранени след катастрофа край Велико Търново. Пътният инцидент между маршкутка и тежкотоварен автомобил след разклона за село Пушево е станал в 14.24 часа, съобщиха от МВР. По първоначални данни камионът е спукал гума, шофьорът е загубил контрол над движението и странично ударил микробус, превозващ хора. И двете превозни средства са извън пътното платно. Веднага към мястото на инцидента са насочени екипи на Пътна полиция и Спешна помощ. Обстоятелствата се изясняват. Миньор загина при трудова злополука  Миньор е загинал при трудова злополука в рудник край село Кошава, Видинско, съобщи \"Фокус\". Инцидентът е станал в петък следобед. Мъжът е бил затрупан от срутила се гипсова облицовка от тавана на галерията. Води се разследване. Полицията издирва 72-годишен мъж в София  Столичното Осмо РУ издирва Асен Манолов Асенов от София. 72-годишният мъж е видян за последен път вчера следобед /13 юли /, когато е напуснал дома си в столичния квартал \"Младост\"-3 и оттогава е в неизвестност. Възрастният мъж е висок около 180 см, късо подстригана прошарена коса, кафяви очи, носи очила. Облечен е бил с тъмно син анцуг, раирана блуза, кафяви обувки. От полицията призовават хората, които имат информация за Асен Асенов, да сигнализират при гарантирана анонимност на тел. 112, 02/9825310, 02/9827339 или в най близкото районно управление. 150 години от гибелта на Хаджи Димитър и Стефан Караджа Днес отбелязваме 150 години от гибелта на националните герои Хаджи Димитър и Стефан Караджа. Годишнината се отбеляза на връх Бузлуджа, където бяха положени цветя на барелефа на Стефан Караджа. Честването е под патронажа на вицепремиера и министър на отбраната Красимир Каракачанов. По случай годишнината е валидирана юбилейна пощенска карта, издадена от Министерство на транспорта, за което е разкрита временна пощенска станция на върха.", "date": "2018.07.14", "title": "Кратки новини: Един загинал и трима ранени при катастрофа край Велико Търново"}
{"url": "https://www.dnevnik.bg/biznes/2018/07/14/3281985_borisov_prati_porojanov_da_potushava_nedovolstvoto_ot/", "text": "По разпореждане на министър-председателя Бойко Борисов министърът на земеделието, храните и горите Румен Порожанов ще посети всички населените места, където има открити огнища на чума, съобщи правителствената пресслужба. Обиколката ще започне от село Шарково, област Ямбол, където се провежда протест срещу умъртвяването на овце и кози заради чумата. Хора от цялата страна настояват да се отложи изпълнението на заповедта за евтаназиране на животните до получаване на безспорни доказателства за вида на заболяването. В района полицейското присъствие е засилено, информира БНТ. ", "date": "2018.07.14", "title": "Борисов прати Порожанов да потушава протеста срещу унищожаването на овце и кози заради чума"}
{"url": "https://www.dnevnik.bg/kultura/2018/07/14/3281443_zashto_se_izdavat_i_chetat_poveche_knigi_v_bulgariia/", "text": "С 16.5% се увеличават издадените нови книги през 2017 г., а тиражите им са с 43% по-високи от 2016 г. - това са данни на Националния статистически институт от юни. Общо над 5 милиона нови книги са се появили в книжарниците за изминалата година. Издадени са общо 8 640. Преобладават новите заглавия 7 991, а преиздадените книги са само 649, което е 7.5%. Най-много са художествената литература – 3 292 нови с общ тираж 1.54 милиона. Научната литература е с тираж 415 хил. и 1 912 заглавия, а популярната литература – 1 613 книги с 928 хил. тираж. За деца и юноши излизат 1 262 заглавия с 1.564 млн. тираж. Българските книги представляват 73.6% от всички - 7 410. На какво се дължат възходящите тенденции? \"Дневник\" попита издатели. Според тях  в книгопечатането позволяват да се печатат повече издания, в по-малки тиражи. Това е и един от факторите за повишено предлагане и съответно търсене, който открояват издателите. Друга важна тенденция в този процес е ръстът на  . Положителен ефект върху пазара оказва и все  . Това обаче е валидно само за големите градове. В малките населени места - местата за продажба на книги са рядкост, а повечето библиотеки не обновяват фондовете си с десетилетия. Друг традиционен проблем, който издателите посочват е най-високото в ЕС 20-процентно ДДС върху книгите. Колкото и парадоксално да е, въпреки абсурдно високия данък добавена стойност за книги, въпреки безразличието на държавата към българската книга, от няколко години се създава благоприятен микро-климат. Книги се купуват, четат, разменят, за литература и автори се говори. Мисля, че това, което се прави в социалните мрежи, помага много за това четенето да е отново \"на мода\". Медиите започнаха да обръщат повече внимание на книги и автори. Българското се търси, купува и чете. Хейтърите си хейтят така или иначе, но хората, които обичат книгите, могат да се информират много по-добре от преди. В големите български градове има много и все по-добри книжарници, онлайн пазаруването на книги се засилва - това са все хубави неща. Мога да препоръчам много книги, но сега точно ми идва наум една от почти непознатите творби на Казандзакис - \"Братоубийците\". Досега непревеждана на български, заради цензурата на комунистическия режим. Романът ни въвлича в свят на трагедии и кръвопролития по време на Гръцката гражданска война в края на 40-те години на ХХ век. Проследява съдбата на свещеник, който всячески се опитва да запази вярата си и да я използва за добро, докато светът му се срива. Никос Казандзакис и тук засяга теми, които присъстват в почти цялото му творчество – спасението на душата, същността на Бог, съдбата на хората, връзката между човека и земята, между човека и неговия народ, между човека и историята. Препоръчвам \"Смъртта на речния водач\", още една майсторска творба, подписана от автора на \"Тесният път към далечния север\" Ричард Фланаган - сп. \"Икономист\" го нарече най-добрия австралийски писател на своето поколение. Романът вплита историята на Тасмания и нейната неповторима природа в калейдоскопа от видения на героя, запратен от случая към бездната на смъртта. Речен водач, озовал се заклещен между скалите на един от големите водопади след самоотвержен опит да помогне на турист, който изгубва контрол над сала си. Опирайки се на древното поверие, че в миговете преди смъртта удавникът вижда целия си живот, Фланаган създава шедьовър – роман с дръзка композиция, който ще ви повлече във водовъртеж от емоции, за да изплувате малко по-други след съприкосновението с един \"чист, съвършен и непокътнат свят\". Когато преди няколко години разговарях с издателите от немското издателство Шпрингер Ферлаг те ми казаха, че слуховете за смъртта на книгата са силно преувеличени. Нашият и германският опит показват, че тенденцията е към намаляване на тиражите, но увеличаване на заглавията. Важна тенденция е да се вдига нивото на книгите и в последно време излизат много качествени, знакови заглавия. Абсолютно убеден съм, че все повече хора откриват магията от четенето на хубава книга. Радостно е, че и много млади хора, които са чели автори първо на английски, се свързват с нас и ни препоръчват да издадем дадена книга и на български. Няма да ви казвам колко хора ни звъняха за Sapiens, книга, която предизвика фурор. (Sapiens. Кратка история на човечеството - Ювал Ноа Харари б.а.) Като правехме един том на Станиславски, прочетох знаменитата фраза на един от най-големите актьори - Ал Пачино: \"Всички казват, че съм от Холивуд, но аз всъщност съм от Станиславски\". Ето, затова книгата няма да умре - защото тя е свързана със самия процес на ставането на човек - как всеки от нас гради сам себе си. Единственият начин е с мислене. А по-голямо предизвикателство да прочетеш умна книга - на мен не ми е известно. Времето, в което живеем е много предизвикателно. Кой би дръзнал да предположи, това, което се случва в политиката в последните години - никой! Човекът е поставен в ситуация, особено от социалните медии, да бъде зомбиран, прикован и манипулиран. Единственият шанс да оцелееш, да съхраниш себе си е чрез мислене, а книгите са тези, които провокират този процес. В книгата си \"Искаш ли да успееш, заобиколи\" френският философ Франсоа Жулиен става наш гид в пътуване от, през и към смисъла. Започваме от далечната страна на \"изтънчеността\" – Китай. Учим какви са значенията, последиците и ползите от китайската философия да говорим косвено за нещата. Проследяваме текстовете, в които тази практика придобива литературна форма. Присъстваме на открит урок как вместо да подчиняваме някого на волята си, трябва да го поканим в полето на тайните ни намерения. След това Жулиен ни посочва Запада, където традицията на логическата аргументация е пряко свързана с тази на войната и възхода на демокрацията сред гръцките градски държави. Виждаме ясно контраста с китайското \"изкуство\" на войната, където не се мисли за противниковото унищожение, а за неговата деконструкция. Заобикаляния и връщания. Китай – фронтално, Гърция – заобиколно. Всъщност колкото повече напредваме, толкова повече сме принудени да се връщаме. И въпреки криволичещите пътища, по които минава тази книга, тя ще ни помогне да разберем по-добре интелектуалното разнообразие на човечеството. Ръстът обнадеждава, но броят на заглавията годишно е 5-10 пъти по-малък от този в напреднали страни. Същата разлика е и при броя книги на човек от населението – 10-12 срещу 0,9 у нас, т.е. достъпът до книги е 10 пъти по-малък. Причината е, че библиотеките ни още са твърде далече от стандартите по всички показатели – снабдяване с книги и техника, условия на съхранение... Не на последно място – обществените усилия през последните години за насърчаване на интереса към книгите и четенето с активното участие на медиите, библиотеките, известни личности са много важен фактор. \"Пари и власт\" е много интересен провокативен поглед върху процесите в света и как те се влияят от парите. Оригинален разказ за влиянието на финансите върху политиката и митовете, свързани с това. \"Пари и власт в модерния свят\" от Нийл Фъргюсън е преведена от проф. Борислав Гаврилов. Действително интересът към четенето се засилва. Многобройните читателски групи в интернет и литературни блогове дават възможност на читателите да получат и споделят повече информация за издаваните книги и да препоръчат любими произведения. Част от медиите, особено електронните, също са много по-активни в отразяването на информация за актуални заглавия. Но изхождайки от гледна точка на цифрите, тенденцията не е еднозначна, даже бих казала е по-скоро негативна. От една страна се издават и продават повече заглавия, но за съжаление в по-малък среден тираж на заглавие. Всъщност именно влиянието на социалните мрежи води и до друга тенденция – увеличаването на \"ножицата\" между бестселърите и останалите заглавия. Когато една книга стане медиен бестселър, всички искат да я прочетат, най-малкото за да могат да споделят мнение за качествата й, но това се случва с 50-тина заглавия годишно, а останалите няколко хиляди \"потъват\". Не без значение е още един фактор – все по-краткият пазарен живот на книгата. Ако преди десетилетие много от книгите се продаваха стабилно с месеци, дори години, сега пазарът на романите например е до три месеца от издаването. Това важи и за водещи автори. На фона на намаляващото активно население в страната мисля, че е напълно закономерна тенденция в намаляване на общия брой на продадените книги. В крайна сметка дори и да има увеличение на интереса към четенето в България, за съжаление потребителите на книги числено намаляват. През юли пускаме на пазара \"Все още аз\", трета част от серията на Джоджо Мойс за Луиза Кларк. Първите две книги бяха посрещнати с огромен читателски интерес, така че се надяваме на добър прием и на последната част. Лятото ще издадем и нови книги на едни от любимите автори на българските читатели: Даниъл Силва, Джеймс Патерсън, Александра Маринина. Тенденцията е възходяща, но да не забравяме, че през 90-години имаше книги, които се издаваха в тираж 100-120 хиляди, 200 хиляди, но тогава книгите бяха малко. Имаше една книга \"Пълен български хороскоп\", която продадохме в 4-милионен тираж. Това е най-продаваният български автор (смее се). Днес хората четат повече, защото отмина бумът на видеотеките и компютърните клубове. Загубихме две поколения покрай тези неща. Хората си дадоха сметка, че книгата е чудесно средство за научаване на нови неща, но и за развлечение. И малко по малко интересът към книгата се върна. Но тук трябва да отбележим и ролята на българския издател, който не може да си позволи лукса да издава слаби книги. Всяко водещо издателство се стреми да пусне на пазара възможно най-доброто. И когато книгите са добри - те пораждат интерес у читателя да прочете нещо сходно. Бих препоръчал \"Приказник\" - антология на приказките от миналия век. Вътре има 27 автора - Асен Разветников, Ангел Каралийчев, Дора Габе, Елисавета Багряна, Чичо Стоян, Димитър Подвързвачов, Елин Пелин... С оригиналните илюстрации от миналия век, които са черно-бели. Вътре има приказки, песнички и стихчета, които за децата са много лесни за научаване. Има кратки пиески и това е книга, с която се гордеем, защото е ценна за българския дом и семейство. Част от приходите от книгата отиват за фондация \"Искам бебе\" в кампанията ни \"Приказник за приказни деца\", за да се подпомогнат семейства с репродуктивни проблеми. Това е нещо, което се стремим - българските деца да са повече и да растат грамотни. Иначе в \"Бард\" издадохме новия Джеймс Ролинс, който пише страхотни екшън-приключенски трилъри. \"Короната на демона\" е чудесно четиво за лятото. Българският книжен пазар започва да узрява, но не е презрял. Това, което се случи на Запад, е че големите акули изядоха малките. А след това най-големите, като \"Амазон\", изядоха големите. В света големите вериги фалират. Ние тук имаме целия спектър - от големите търговски вериги, през средните, до малките независими, които съживяват климата. Те действат много индивидуално, и имаме нишова търговия - фотокниги, графични романи. За детска литература се появиха нови издателства. И за всички ценови сегменти има клиентела. Онлайн продажбите също растат с шеметни темпове. Не говоря за електронните книги, които са спрели на 4 процента и не мърдат, но те са така в цяла Европа. Развиха се и много сериозни книжарски вериги. 9 години след култовата \"Мръсна хаванска трилогия\", която се превърна в едно от най-важните и най-продаваните заглавия, които някога съм издавал - сега на български се появява \"Фабиан и хаосът\" от същия автор - Педро-Хуан Гутиерес. Той отново се връща в пълния си блясък, въпреки че темите са малко по-различни. Централната тема обаче е животът в Куба, във всички негови краски - тъмни, светли, бели, черни, нюансирани - класически Гутиерес. Специфичното при Гутиерес е почти журналистическият стил на писане. Той е преднамерено груб, мачистки, преднамерено сексуален и сексапилен - т.нар. \"мръсен реализъм\". Но зад тази фасада има нещо дълбоко и поетично при по-внимателно вглеждане.", "date": "2018.07.14", "title": "Защо се издават и четат повече книги в България"}
{"url": "https://www.dnevnik.bg/sport/2018/07/14/3281919_devet_suvpadeniia_koito_vodiat_kum_svetovna_titla_za/", "text": "Франция ще стане световен шампион по футбол. С това заглавие френският ежедневник \"Екип\" излезе 48 часа преди двубоя за световната титла с Хърватия. Причината е, че във Франция откриват девет прилики между 2018 г. и 1998 г., когато за последно \"петлите\" вдигнаха световната купа. Като известни фаталисти, във Франция публикуваха материала точно в петък 13-и. Мустаците заменят целувката Преди 20 години Франция стана световен шампион, а един ритуал в тима на \"петлите\" изуми целия свят. Преди всеки мач централният защитник Лоран Блан задължително целуваше обръснатата глава на вратаря Фабиен Бартез. В момента ритуалът с целувката е заменен от докосване на мустаците на защитника Адил Рами. Той може и да не е записал нито една минута, но всеки път Антоан Гризман пипа мустаците му, което даде носи успех. \"Нямам нищо против това, ако момчетата смятат, че ни носи късмет\", каза Рами пред TF1 след двубоя с Белгия на полуфиналите. Скромният \"Палезо\" има с какво да се хвали Мнозина не са чували за \"Палезо\", но скромният тим от предградията на Франция също е дал нещо на националния отбор. Преди 20 години Тиери Анри беше част от \"петлите\", като кариерата на нападателя тръгва точно от \"Палезо\". Левият бек на Франция в момента Бенжамен Менди също е продукт на школата на \"Палезо\", като тръгва от парижкото предградие. Освен това както и през 1998 г. девет от играчите са представители на местната Лига 1. Преди 20 години това бяха Бартез, Анри, Давид Трезеге (\"Монако), Бернар Диомед, Стефан Гиварш, Лионел Шарбоние (\"Оксер\"), Лоран Блан, Кристоф Дюгари (\"Марсилия\") и Робер Пирес (\"Метц\"), докато в момента от Лига 1 са: Манданда, Рами, Товен (\"Марсилия\"), Ареола, Кимпембе, Мбапе (ПСЖ), Лемар, Сидибе (\"Монако\") и Фекир (\"Лион\"). И преди 20 години титулярният централен нападател Гиварш няма гол, както и в момента Оливие Жиру. Също така в полуфиналите през 1998-а се разписа защитник – Лилиан Тюрам срещу Хърватия, а сега Юмтити срещу Белгия. Повторение на мачовете Случайно или не, преди 20 години Франция отново беше в група С на световното, както и сега. И тогава \"петлите\" попаднаха заедно с Дания, като и двата европейски тима успяха да излязат от групата си. Има и още интересни съвпадения. Вторият финалист Хърватия пак беше в една група с Аржентина, докато Англия и Тунис пак се срещнаха в груповата фаза. Има и още едно повторение – Мексико и Южна Корея, също бяха в една група и през 1998 г. \"Реал\" отново е шампион на Европа \"Реал\" (Мадрид) е хегемон в Шампионската лига в последните години, след като три сезона поред печели най-ценното отличие в европейския футбол. През 1998 г. испанският клуб отново спечели Шампионската лига. С триумфа си тогава \"Реал\" сложи край на период от 22 г. без успех в най-големия европейски турнир. Израел печели Евровизия Преди 20 години победата на Дана Интернешънъл в песенния конкурс \"Евровизия\" изуми света. Не защото технически Израел не се намира в Европа, а защото това беше първи успех на транссексуална певица. В тазгодишното издание победи ексцентричната представителката на Израел Нета, с песента си \"Играчка\" (Toy). Пак жена е спортен министър През 1998 г. позицията на спортен министър във Фрация се заема от Мари-Жорж Бюфе, а 20 години по-късно нейна наследничка е Лаура Флесел. Филмът \"Такси\" отново излиза на екран Преди 20 години филмът \"Такси\", режисиран от Жерар Пирес се превърна в хит в киносалоните по света. Сега излиза петата част на поредицата, в която известното \"Пежо\" 406 е заменено от 407, но актьорът е добре познат – Сами Насери. Франция пък отново е на финал. Повторение на спортни събития В спорта се случва някои резултати да се повтарят, но в момента съвпаденията са доста. Преди 20 години \"Ролан Гарос\" отново беше спечелен от испански тенисист, след като тогава триумфира Карлос Моя, а сега Рафаел Надал спечели своята рекордна 11-а титла. Във футбола \"Марсилия\" завърши на четвърто място в Лига 1, както и преди 20 години, а ПСЖ спечели двете национални купи. Съвпадение има и във Формула 1. През 1998 г. в Гран при на Великобритания спечели Михаел Шумахер, който е германец, а 20 години по-късно това направи Себастиан Фетел. На подиума и в двата случая има финландец – Мика Хакинен през 1998 г., а Райконен през 2018-а. И в двата случая има и пилот от британските острови- Еди Ървайн и Люис Хамилтън. \"Байерн\" (Мюнхен) е на късмет Преди 20 години Бишенте Лизаразу беше един от най-постоянните и полезни футболисти на Франция по пътя към световната титла. Тогава той се оказа и единствения представител на \"Байерн\" (Мюнхен) във финалния мач. Сега баварците също имат играч във финала – Корентен Толисо. Макар и да има интересно съвпадение, защото от 1982 г. неизменно \"Байерн\" има свои представители, макар те да са печелили само четири пъти от девет. \"Интер\" също може да се похвали с представители на всеки финал от 1982-а насам. Сега това са Марсело Брозович и Иван Перишич в тима на Хърватия. Въпреки това \"нерадзурите\" нямат световен шампион от 2006 г., а през 1998-а имаха по един в губещия (Роналдо) и един в печелившия тим (Джоркаеф).", "date": "2018.07.14", "title": "Девет съвпадения, които водят към световна титла за Франция"}
{"url": "https://www.dnevnik.bg/biznes/2018/07/14/3282107_porojanov_obeshta_na_oshtetenite_ot_chumata_stopani_da/", "text": "Министърът на земеделието Румен Порожанов, който  беше пратен от премиера Бойко Борисо в в района с огнища на чума по овцете и козите, е обещал на засегнатите стопани поне по 190-200 лв. компенсация за всяко умъртвено животно, съобщи пресцентърът на Министерството на земеделието. Порожанов се е срещнал с хората в засегнатото от заболяването чума по дребните преживни животни село Шарково и съседните общини. В съобщението се казва, че министърът е обяснил лично на земеделските стопани, чиито животни подлежат на евтаназиране, че това са европейските и световни ветеринарни мерки, които България се е задължила да спазва. По думите му, ако не се предприемат бързи мерки, има опасност заболяването да се разпространи в други общини и области, и на България да бъдат наложени ограничения за износ на продукти от овце и кози – мляко, сирене, месо. Въпреки, че разчетите по пазарни цени показват обезщетения от средно 225 лв. за животни под селекционен контрол и 140-150 лв. за останалите, министърът се е ангажирал компенсациите да бъдат повишени до най-малко 190 -200 лева на евтаназирана коза или овца. Плащането ще започне в понеделник като дотогава ще бъде направено бързо преизчисление към повишаване на сумите. Регистрираните земеделски стопани ще получат парите по банков път, а за останалите ще бъде направена организация да вземат средствата си на място в кметствата в селата. Министърът се ангажира, че ако има стопани, които не искат да получат пари като компенсация за евтаназираните животни, ще им бъдат осигурени идентични животни, които да отглеждат след като бъдат изпълнени мерките за биосигурност в засегнатите общини. По-рано днес в декларация БСП настоя министърът да дойде в парламента и да отговаря на въпроси как се бори с чумата по козите и овцете и какви компенсации ще получат стопаните. Стопаните протестираха днес, защото смятат, че доказателствата за заболяването не са безспорни.", "date": "2018.07.14", "title": "Порожанов обеща на ощетените от чумата стопани да увеличи компенсациите"}
{"url": "https://www.dnevnik.bg/sport/2018/07/14/3282111_kerber_razbi_serena_uiliams_i_za_pruv_put_pokori/", "text": "Анжелик Кербер е новата кралица на \"Уимбълдън\". 30-годишната германка разби Серена Уилямс с 6:3, 6:3 за едва 65 минути и за пръв път в кариерата си спечели най-стария и престижен тенис турнир в света. Кербер вдигна третия си трофей от Големия шлем след Australian Open 2016 и US Open 2016. Тя взе безапелационен реванш за загубата от Уилямс през 2016 г., когато за пръв път стигна до финала на тревните кортове в Лондон. Германката изигра изключително солиден мач и допусна едва пет непредизвикани грешки. Уилямс пласира над два пъти повече завършващи удари - 23 срещу 11, но направи и 24 непредизвикани пропуска. Кербер започна ударно мача и реализира пробив още в първия гейм, след което затвърди предимството си с категоричен сервис гейм на 15. Уилямс бързо върна пробива и след серия от три поредни гейма обърна резултата. Кербер обаче отговори по впечатляващ начин и спечели 16 от следващите 23 точки, за да спечели първия сет. Втората част започна равностойно, като сервиращите доминираха в начало. След като в първите пет гейма нямаше нито една възможност за пробив, Кербер нанесе решаващ удар. Тя проби в шестия гейм, след което затвърди предимството си и поведе с 5:2. Германката получи възможност да сервира за спечелването на мача при 5:3. Тя стигна до мачбол при 5:3 и го реализира след непредизвикана грешка от бекхенда на Уилямс. Кербер спечели трета победа в седмия си мач с Уилямс и я лиши от възможността да изравни абсолютния рекорд за най-много титли от Големия шлем. 36-годишната американка остава с 23 трофея - с един по-малко от австралийската легенда Маргарет Корт. Въпреки загубата Улямс оставя зад гърба си впечатляващ турнир. Тя игра финал на \"Уимбълдън\" само 316 дни след като стана майка за пръв път и 125 дни след като се завърна на тенис корт. По този начин американката си осигури скок със 153 места до 28-ата позиция в световната ранглиста. Кербер ще напредне с шест места до №4. Tя е първата германка, която печели \"Уимбълдън\", от Щефи Граф през 1996 г. ", "date": "2018.07.14", "title": "Кербер разби Серена Уилямс и за пръв път покори \"Уимбълдън\""}
