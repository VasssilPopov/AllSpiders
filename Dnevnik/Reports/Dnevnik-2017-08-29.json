{"url": "http://www.dnevnik.bg/sport/2017/08/29/3033048_barselona_e_dogovoril_koutinyo_v_sdelka_za_160_mln_evro/", "text": "\"Барселона\" ще привлече Филипе Коутиньо във втората най-голяма сделка в историята на футбола, съобщава Yahoo Sports. Според информацията \"Ливърпул\" е приел предложението на каталунците и очаква общо до 160 млн. евро с предвидените бонуси. Собствениците на мърсисайдци от \"Фенуей спортс груп\" са съобщили на бразилския полузащитник, че има договорка. Коутиньо е с бразилския национален отбор. Преди ден от медицинския щаб на \"селесао\" обявиха, че той е в отлично състояние за игра. Лекарят на отбора посочи, че контузията в гърба, заради която халфът пропусна последните мачове на \"Ливърпул\",  се дължала на стреса от неясното му бъдеще  и че играчът имал нужда да поговори с някого. \"Ливърпул\" отхвърли няколко предложения на \"Барселона\", като според медиите в Англия последното е било за 125 млн. евро. Мърсисайдци дадоха знак, че нямат желание да се разделят с един от основните си футболисти. Коутиньо обаче подал молба до ръководството на клуба на 11 август, с която поискал да бъде трансфериран. По-рано през лятото ПСЖ откупи Неймар от \"Барселона\" за рекордните 222 млн. евро. Каталунците  отговориха с привличането на Осман Дембеле за 105 млн. евро  и сега очакват края на сагата с Коутиньо. \"Ливърпул\"  опитва да си осигури Тома Лемар от \"Монако\" .", "date": "2017.08.29", "title": "\"Барселона\" е договорил Коутиньо в сделка за 160 млн. евро"}
{"url": "http://www.dnevnik.bg/sport/2017/08/29/3032816_futbolistite_na_vereia_poluchiha_po_edna_zaplata_sled/", "text": "Проблемите на \"Верея\" започват бавно да се решават, след като футболистите получиха една от дължимите им две заплати, научи \"Дневник\". Ден след победата с  3:0 над \"Витоша\" (Бистрица)  по сметките на играчите е преведено по едно месечно възнаграждение. През миналата седмица футболистите на Илиан Илиев отказаха да тренират и провеждането на мача с \"Витоша\" беше поставено под въпрос. Все пак след среща с президента Галин Михайлов \"Верея\" излезе в Бистрица и дори спечели с разлика. \"Не мога да платя всичко веднага, но до 15-20 дни ще започна да се разплащам. Бъдещето на \"Верея\" не е поставено под съмнение, отбора ще го има\", каза пред миналата седмица  Галин Михайлов пред \"Дневник\" . Футболистите имат да получават още една заплата, както и шест премии. Три от бонусите са от миналия сезон 2016-2017, а другите от победите над \"Етър\", \"Левски\" и \"Локомотив\" (Пловдив). Не е ясно дали момчетата на Илиан Илиев са играли за премия и срещу \"Витоша\". След седем кръга от началото на сезона в Първа лига \"Верея\" има 13 точки и се намира на четвъртото място, само на две от лидера  ЦСКА .", "date": "2017.08.29", "title": "Футболистите на \"Верея\" получиха по една заплата след победата над \"Витоша\""}
{"url": "http://www.dnevnik.bg/kultura/2017/08/29/3032835_tancov_spektakul_vduhnoven_ot_derek_djarman_gostuva_na/", "text": "Широ Такатани от артистичния колектив Dumb Type ще гостува на седмицата на танца One Dance Week в Пловдив, чието 10-о издание ще се проведе от 23 септември до 15 октомври. Японецът ще представи хореографията си Chroma, вдъхновена от последната творба на ослепяващия режисьор Дерек Джарман и посветена на разликата между гледането и виждането в ерата на високата резолюция и водопада от изображения. Такани завършва академията по изкуствата в Киото и през 1984 г. става съосновател на артистичния колектив Dumb Type. Мултижанровите проекти на групата, които обединяват театър, танц, архитектура, композиране и компютърно програмиране често се занимават с темата за технологиите. И в Chroma Такатани пита дали днешната възможност да възпроизвеждаме изображения с изключителен детайл, качество и реалистичен цвят ни помага, или ни пречи да виждаме по-добре. Спектакълът е танц на светлина и сенки, в който визуалните ефекти и мащабната графика \"преследват\" изпълнителите и заплашват да ги погълнат, разказват организаторите. Той е вдъхновен от авторската музика на Саймън Фишър Търнър, както и от последната творба на авангардния английски кинорежисьор и сценограф Дерек Джарман \"ХРОМА: Книга на цветовете\" (1994). Джарман, известен с филмите си \"Юбилей\", \"Военен реквием\", \"Бурята\" по Шекспир и \"Витгенщайн\", я пише докато губи зрението си в следствие на заболяването си от СПИН и води задочен диалог с Аристотел, Леонардо, Нютон, Гьоте, Витгенщайн и други. Chroma ще бъде показан два пъти - на 6 и 7 октомври, а цените за представлението в дома на културата \"Борис Христов\" са съответно 10, 15 и 20 лв. Предлага се и билет за целия фестивал, който е на промоционална цена от 45 лв до 31 август, а след това ще струва 55 лв. Девет са обявените засега представления в програмата на One Dance Week, сред които  танц между човек и робот , спектакълът  \"Майка\"  на белгийската танцова компания Peeping Tom, както и пресния пърформанс на българския артист и хореограф Иво Димчев, с който той представи първия си самостоятелен албум във Виенския народен театър този август.", "date": "2017.08.29", "title": "Танцов спектакъл, вдъхновен от Дерек Джарман, гостува на One Dance Week"}
{"url": "http://www.dnevnik.bg/video/novinite_na_bnt/2017/08/29/3032862_video_drugite_novini/", "text": "- Подготовка за базовия лагер към връх Даулагири - Касите за винетки за синя и зелена зона в София ще работят с удължено работно време - 1000 дръвчета на покрива на нов комплекс в Шанхай - Despacito изравни 16-седмичния рекорд на One Sweet Day - 12 милиона са гледали финала на седмия сезон на \"Игра на тронове\" - \"Ромео и Жулиета\" на Аполония", "date": "2017.08.29", "title": "Видео: Другите новини"}
{"url": "http://www.dnevnik.bg/photos/2017/08/29/3032803_snimka_na_denia_kucheto_nemo_dopulni_ekipa_na_makron_v/", "text": "Докато френският президент Еманюел Макрон посрещаше нигерския си колега Махамаду Исуфу в понеделник, до него за първи път се появи най-новото попълнение в Елисейския дворец - Немо, осиновен от приют за бездомни кучета, разказва \"Ройтерс\".", "date": "2017.08.29", "title": "Снимка на деня: Кучето Немо \"допълни\" екипа на Макрон в Елисейския дворец"}
{"url": "http://www.dnevnik.bg/sport/2017/08/29/3032846_video_mandjukich_specheli_nagradata_za_gol_na_sezona_v/", "text": "Нападателят на \"Ювентус\" Марио Манджукич спечели наградата за гол на сезона в Европа. Зрелищното попадение на хърватския национал във финала на Шампионската лига срещу \"Реал\" (Мадрид) събра 26% от гласовете на официалната страница на УЕФА. Ножичният изстрел на Манджукич, с който резултат в битката за трофея беше изравнен, събра само 1% повече от Муса Соу от \"Фенербахче\". Сенегалецът също отбеляза със задна ножица във вратата на \"Манчестър юнайтед\" в двубой от груповата фаза на Лига Европа. На трето място с 20% от гласовете остана полузащитникът на \"Реал\" (Мадрид) Каземиро. Бразилецът вкара страхотен гол срещу \"Наполи\" след мощен изстрел от воле извън наказателното поле. Четвърти се нареди друг играч на мадридчани - Марко Асенсио, но с гол за младежкия национален отбор на Испания. Той събра 11% от гласовете с атрактивния си шут от дистанция при успеха с 5:0 срещу Македония.", "date": "2017.08.29", "title": "Видео: Манджукич спечели наградата за гол на сезона в Европа"}
{"url": "http://www.dnevnik.bg/politika/2017/08/29/3032863_gerb_upravliava_s_dps_i_otpuska_pari_na_obshtinite_i/", "text": "Лидерът на БСП Корнелия Нинова обяви днес, че по допълнителните средства за общините у нас се разбира кой с кого управлява. Тя цитира постановление на Министерския съвет от 28 юли т.г., с което по думите й около 20 млн. лв. се разпределят на 31 общини на ДПС. Правителството отпускало и над 10 млн. лв. на 14 общини на ГЕРБ и малко повече от милион на две общини на БСП. \"Допускаме, че този подход ще се задълбочава заради идващите местни избори. Това също е начин да си купиш и манипулираш местни избори - като правиш такъв тип държавна политика към определени общини\", обяви Нинова. БСП критикува идеи на финансовия министър Владислав Горанов общини, които са заложили по-висока приходна част на бюджета си и не са я изпълнили, да не могат да трупат задължения, да взимат кредити, а държавата да им помага само по веднъж с безлихвения кредит, който и сега Министерството на финансите отпуска.  Лидерът на БСП коментира още, че предложенията на френския президент Еманюел Макрон за промяна в директивата за командироване на работници крият рискове и застрашават основните принципи на Европейския съюз за свободно движение на хора, стоки и капитали и за равни права на европейските граждани.", "date": "2017.08.29", "title": "ГЕРБ управлява с ДПС и отпуска пари на общините й, твърди Корнелия Нинова"}
{"url": "http://www.dnevnik.bg/bulgaria/2017/08/29/3032911_pojarut_v_kresnenskoto_defile_e_trugnal_ot_neizgasena/", "text": "Пожарът в Кресненското дефиле е подпален от 30-годишен пастир от Симитли, съобщи говорителят на главния прокурор Румяна Арнаудова на брифинг в Благоевград, цитирана от агенция \"Фокус\". Според държавното обвинение  огънят  е тръгнал, след като пастирът е изхвърлил неизгасена цигара. Мъжът е обвинен за причиняване на пожар по непредпазливост, като предстои прокуратурата да поиска постоянното му задържане. По случая са разпитани повече от 10 души, извършени са и обиски. Докато пасял говеда, мъжът хвърлил неизгасена цигара. Видял, че пламва огън, и опитал да го изгаси сам, но без успех. След това подал сигнал при кмета на с. Бежани, без да каже, че вината е негова, съобщава Би Ти Ви. Сега мъжът е направил самопризнания пред разследващите. Нанесените от пожара щети са за около 3.3 млн. лева, посочва \"Фокус\". Пожарът, който  обхвана над 10 хил. дка площи  и доведе до евакуация на село Влахи,  по-рано днес бе овладян . МВР съобщи, че в следващите дни ще се работи за пълното му потушаване, и призова хората да бъдат особено внимателни при боравене с огън на открито и да не изхвърлят незагасени цигари. В потушаването на огъня са участвали повече от хиляда служители на Югозападното държавно предприятие и специализирана техника, включително военни хеликоптери. Днес 180 горски служители продължават да гасят тлеещи огнища вътре в самия пожар. Поне 50 години и десетки милиони левове ще са необходими за възстановяване на унищожените гори, съобщават от предприятието. Теренът следва да се почисти, да се извърши подготовка на почвата, за да започне залесяване.", "date": "2017.08.29", "title": "Пожарът в Кресненското дефиле е тръгнал от неизгасена цигара"}
{"url": "http://www.dnevnik.bg/biznes/2017/08/29/3032740_merkel_moga_da_si_predstavia_evrozonata_s_ministur_na/", "text": "Канцлерът на Германия Ангела Меркел заяви на пресконференция във вторник, че си представя Европейският съюз да се сдобие с Европейски валутен фонд, а еврозоната - с нов пост на министър, който да отговаря за финансите и икономиката. Първите коментари на думите ѝ са, че по-малко от месец преди парламентарните избори на 24 септември тя декларира решимост да задълбочи интеграцията в еврозоната. На власт от 2005 г. насам, Меркел почти сигурно ще спечели четвърти мандат като канцлер, след което с подкрепата на новия френски президент Еманюел Макрон може да ускори процеса на интегриране на държавите, използващи единната валута. Бившият инвестиционен банкер, който оглави Франция през май, обещаваше в кампанията си да се бори за бюджет на еврозоната, който да бъде гласуван от парламентите на страните членки и надзираван от финансов министър за единната валута. В Берлин тя каза, че подкрепя \"много добрата идея\" на финансовия си министър Волфганг Шойбле за превръщането в един вид вариант на Международния валутен фонд на Европейския стабилизационен механизъм (ESM), изпълняващ в момента основно функция за избягване повторението на критичната ситуация с Гърция. \"Това би ни направило дори още по-стабилни и би ни позволило да демонстрираме на света, че разполагаме с механизми в собствения ни портфейл на еврозоната, способни да реагират добре на неочаквани ситуации\", каза тя. Канцлерът не отхвърли френската идея и за единен финансов министър на еврозоната. \"Мога и да си представя появата на министър на финансите и икономиката\", заяви Меркел и обясни, че това би позволило по-добра координация на бюджетите и икономическите политики на отделните страни. Що се отнася до еврозоната, имаме много положителни данни. Всички страни членки с единна валута демонстрират икономически растеж, включително Гърция\", каза тя на срещата с журналистите, продължила почти 90 минути. \"Мисля, че днес сме в много по-добра позиция, отколкото преди година, когато бях много по-загрижена и желаех на Гърция успех от все сърце. Знам, че е много, много трудно за мнозина, но смятам, че Гърция също ще има полза от повече работни места и - постепенно - от повече просперитет.\" Запитана за коментар за обменния курс на еврото и германския търговски излишък, Меркел повтори, че \"ние не оказваме политически натиск по този въпрос, доволни сме от нашата конкурентоспособност и избягваме нечестни търговски практики. Не съм аз този, който решава обменния курс на еврото\". Канцлерът продължи с обясненията: \"Лично аз не виждам да има нещо драматично в търговския излишък сам по себе си. Ако той намалее сега, това ще е заради процеси, върху които нямаме никакво влияние. Ако еврото поевтинее, то и за германските износители става по-лесен износът на глобалния пазар - всяка промяна в обменния курс се отразява на способността ни да експортираме и, разбира се, притиска конкурентоспособността ни.\"", "date": "2017.08.29", "title": "Меркел: Мога да си представя еврозоната с министър на финансите и икономиката"}
{"url": "http://www.dnevnik.bg/biznes/2017/08/29/3032915_tomas_kuk_nasurchi_bulgariia_da_privlicha/", "text": "Политиката на България и интересите на международния туроператор \"Томас Кук груп\" (Thomas Cook Group) съвпадат: кабинетът иска да развива страната като конкурентна целогодишна туристическа дестинация и компанията да инвестира във висококатегорийни хотели с цел привличането на по-висок клас туристи. Това съобщи пресцентърът на Министерския съвет след среща между министър- председателят Бойко Борисов и главният изпълнителен директор на  Питър Фанкхаузер. Фанхаузер е България по покана на министъра на туризма Николина Ангелкова. Създадената през 1841 г. компания днес има 19 млн. клиенти и управлява под шест бранда различни по категория и профил хотели и курорти в цял свят. ", "date": "2017.08.29", "title": "\"Томас Кук\" насърчи България да привлича по-платежоспособни туристи"}
{"url": "http://www.dnevnik.bg/sviat/2017/08/29/3032686_evropeicite_shte_se_rediat_na_opashka_-_siriia_tursi/", "text": "Въпреки че гражданската война все още бушува в голяма част от Сирия, правителството в Дамаск вече чертае планове за възстановяването на страната. Германските компании са сочени за идеални партньори заради репутацията си за качество и технически постижения, но и заради огромния опит от възстановяването на Германия от пепелищата на Втората световна война. Визията на Тамер Джагхи за Сирия без война включва гигантски небостъргачи със стъклена фасада да се издигат насред пустинята. Соларни панели произвеждат електричество от плоските покриви в Стария град на Дамаск, а брегът на езеро в опустошения град Хомс гъмжи от вятърни централи. \"Ситуацията в Сирия е сравнима с положението в Германия след Втората световна война\", казва Джагхи, организатор на тазгодишния търговски панаир в сирийската столица, посветен на възстановяването на страната. \"Германия е добър пример за това как може да бъде постигнато това възстановяване.\" Сраженията все още продължават в много части от страната, но той и неговата компания Al-Baschek вече чертаят планове за следвоенния период, като търсят международни компании, които да поканят. Брошурите на бюрото му за \"Възстановяване на Сирия\" дори рекламират за инвестиции, \"Защото всяка криза създава и възможности!\". Според оценка на Световната банка (СБ) и Международния валутен фонд (МВФ) Инфраструктурата бе засегната особено тежко, като пътища, мостове, водо- и електроснабдителни мрежи сега са в руини в много части от страната. Според оценки на МВФ освен това, ако конфликтът приключи утре, ще са необходими 20 години брутният вътрешен продукт (БВП) на Сирия да се възстанови до предвоенното си равнище - нещо, което предполага сериозен външен ангажимент. Междувременно германски компании горят от желание да се включат в това възстановяване, но са предпазливи заради широкообхватните международни санкции, които забраняват износа на голям брой стоки и оборудване за Сирия. Транзкациите с тази страна са ограничени, а логистиката на място е опасна и скъпа. \"Сирийският пазар, естествено, също е интересен за нас\", казва Флориан Атенхаузер, говорител на базираната в Бавария компания за машини Sennebogen - водещ световен производител на кранове. Нейна продукция обаче бе изложена на миналогодишния панаир от ливански партньор. \"Все още има голяма съпротива срещу предложените проекти, допълва Атенхаузер. Германските компании ThyssenKrupp и WSS Investments от провинция Северен Рейн -Вестфалия също бяха представени заедно със сирийски министерства и фирми предимно от Ливан. Под снимка на президента Башар Асад програмата на панаира обещава на участниците конкурентни привилегии. Като цяло германските компании все още са представени в Дамаск от местни партньори и главно \"просто раздават брошури и рекламни подаръци\", както призна една от тях. \"Сирия и Ирак представляват истински потенциал за германската икономика\", казва Филип Андре, директор на отдела за Близкия изток на Германската промишлено-търговска камара (DIHK). Основната предпоставка за участие на Германия обаче си остава стабилизирането на политическата ситуация и слагането на край на войната. Въпреки че износът на германски стоки за Сирия е намалял през последните шест години с 93% според митнически данни, германски компании все пак са доставили миналата година стоки за близо 52 милиона евро (62 милиона долара), главно медицинско оборудване и лекарства, но и стоманени двигатели, автомобили, препарати срещу насекоми и дори връзки. Siemes посочва, че е съсредоточила вниманието си в Сирия върху няколко подбрани проекта в областта на производството на енергия и доставката на медицински технологии, както и че е \"ангажирана да допринесе за възстановяването на тази страна\". На държавно равнище германското министерство на икономиката и технологиите сега дава съвети за започването на нови бизнес операции в Сирия. Министерството на външните работи обаче казва, че към този момент на практика не се рекламира външна търговия с тази страна. Други държави са по-активни. Става дума и във военен план. В началото на годината Сирия и Иран подписаха няколко писма за намерение за инвестиции във фосфатови мини и телекомуникационни договори.  Според ирански държавни медии в енергийния сектор са били сключени спогодби на стойност 660 милиона долара. Русия и Китай също се очаква да бъдат големи инвеститори, ако се вярва на съобщения на международни наблюдатели като вашингтонския Брукингски институт.  Сирийското правителство на свой ред изтъква всички чуждестранни интереси в страната като доказателство, че въпреки критиките срещу военните действия на армията срещу опозицията и цивилното население, Сирия вече не е в международна изолация. И че е готова да търгува. \"За нас е важно качеството\", подчертава Джагхи, като отново насочва поглед към Германия, но не само към нея. \"Бихме искали също да видим тук повече европейци. . . Ако мирните преговори са успешни, европейците ще се наредят на опашка\". /БТА", "date": "2017.08.29", "title": "\"Европейците ще се редят на опашка\" - Сирия търси партньори за възстановяване след войната"}
{"url": "http://www.dnevnik.bg/sport/2017/08/29/3032822_kontuziiata_na_koutinyo_e_poluchena_ot_stres_zaiavi/", "text": "Контузията в гърба на плеймейкъра на \"Ливърпул\" Филипе Коутиньо е плод на голям стрес около неясното му бъдеще, заяви докторът на бразилския национален отбор Майкъл Симони. Полузащитникът има желание да премине в \"Барселона\", но английският клуб не иска да го продава. \"Проблемите в гърба са заради емоционалния стрес. Несигурността относно неговото бъдеще го кара да се чувства стресиран. Всичко е наред в момента и той е готов за игра. Всичко, от което се нуждаеше, е да поговори с някого\", каза Симони. Коутиньо е на лагер с бразилския национален отбор и тренира пълноценно. \"Селесао\" стана първият отбор след домакина Русия, който си осигури участие на световното първенство догодина. Бразилия е водач с 33 точки в квалификациите в Южна Америка, като останалите четири мача от квалификациите им са протоколни. Коутиньо пропусна всички мачове на \"Ливърпул\" от началото на сезона. Официалната причина за отсъствието му, която оповестиха от клуба, е контузия в гърба. Според медиите в Англия полузащитникът е здрав и е отказал да играе за червените, за да се стигне до трансфер в \"Барселона\". \"Ливърпул\" отказа три предложения за 25-годишния играч, най-високото от които беше за 125 милиона паунда. Червените вече търсят негов заместник, като имат  интерес към лявото крило на \"Монако\" Тома Лемар . Мърсисайдци потвърдиха трансфера на  вътрешния халф на \"Лайпциг\" Наби Кейта . \"Ливърпул\" ще плати 48 милиона паунда за гвинейския национал, който ще стане част от отбора от лятото на 2018 г.", "date": "2017.08.29", "title": "Контузията на Коутиньо е получена от стрес, заяви докторът на Бразилия"}
{"url": "http://www.dnevnik.bg/bulgaria/2017/08/29/3032880_advokatite_sus_seriozna_kritika_i_kum/", "text": "Висшият адвокатски съвет публикува  силно критично становище  за антикорупционния закон, подготвен от правосъдното министерство. Критиките на адвокатурата са крайни и изключват възможността за саниране на проекта, защото в основата му лежи изцяло погрешна концепция, съобщава \" Капитал \". Вчера се разбра, че експерти от адвокатурата подготвят искане до Конституционния съд за обявяване за противоконституционни текстове от  новоприетия Наказателно-процесуален кодекс (НПК) . В момента текат обществени обсъждания по двата проекта -  на управляващите и на БСП , за нов Закон за противодействие на корупцията и за отнемане на незаконно придобитото имущество. Кабинетът предложи своя законопроект като основна част от правителствената програма за съдебна реформа и борба с корупцията и в отговор на препоръките на Европейската комисия. Това е и вторият опит за приемане на антикорупционен закон. В края на мандата на предишния парламент от програмата на правната комисия и Народното събрание отпадна проекта,  известен като закона на тогавашния вицепремиер Меглена Кунева.  Становището на адвокатския съвет за сегашния вариант на проекта на ГЕРБ пък е второто, което придобива публичност, след като миналата седмица Съюзът на съдиите в България се срещна с парламентарната група на левицата и изложи своите препоръки за проекта на социалистите. За него стана известно половин месец след проекта на ГЕРБ. И в двете становища акцентът се поставя върху сбърканата концепция на законите и органите, които те предлагат да се създадат. Повече за мнението на най-голямата магистратска организация четете  тук . Далеч по-критично е становището на адвокатурата към проекта на правителството. В него се акцентира и на незащитимостта на концепцията да се съберат на едно място няколко закона и няколко неработещи институции. \"Проектът е противоконституционен по концепция, а в частта му за отнемане на имущество в полза на държавата противоречи не само на конкретни конституционни норми, но и на международни и европейски правни стандарти и на основни принципи на правото по Европейската конвенция по правата на човека, на Директива 2014/42/ЕС на Европейския парламент и на съвета от 3 април 2014 г.\", се казва директно в становището. В разрез с конституцията, законите и принципите на правовата държава със закона се създава орган с безконтролна и безотговорна власт в лицето на Комисия за противодействие на корупцията и за установяване на незаконно придобито имущество, което заплашва с непоправимо увреждане личните и имуществените интереси на практически неограничен брой хора. Дейността на комисията не подлежи на съдебно-административен контрол, въпреки че със своите актове тя се намесва в личната сфера на гражданите. Законът дава специален имуществен имунитет на членовете и органите на комисията, защото няма да носят имуществена отговорност, ако с дейността си са причинили вреди, освен ако са извършили престъпление. Доколкото проектът предвижда цялата тази власт да се даде на орган, изграден върху сегашната Комисия за отнемане на незаконно имущество (КОНПИ), в становището на адвокатурата се заявява, че въпреки насажданото мнение КОНПИ далеч не е успешен орган. Опитът да се представя нейната дейност като пример и панацея за борбата с корупцията може да заблуди за кратко ЕК и Механизма за сътрудничество и проверка, но \"всъщност тя е напълно нефункционален орган\", широко рекламираните нейни успехи са илюзия, а отчетите ѝ представляват съзнателно невярно отразяване на действителните факти, пише в позицията на адвокатурата. Ако дейността на КОНПИ бъде подложена на детайлна ревизия, ще се разбере, че този орган е лишен от всякакво основание да съществува - икономическо, юридическо или политическо. Твърдението за успешната КОНПИ може да бъде оборено от една ревизия, която да установи каква част от нейните искове са уважавани, колко от актовете за отнемане на имущество са годни за изпълнение, какви са разходите за издръжката и разноските по отхвърлените от съда искове, какви са обезщетенията по Закона за отговорността на държавата за вреди, пише в становището. Частта за отнемане на незаконно имущество представлява видимо пришитото \"чуждо тяло\" към закона и \"неприкрит опит на държавата да спечели служебна победа при съдебните процеси\". Юридическата \"иновация\" - изобретяването на законовото понятие \"незаконно придобито имущество\", всъщност е класически юридически нонсенс, пише в становището. Континенталното право не признава възможност едно имущество да бъде придобито по незаконен начин – чрез престъпление или друго нарушение. Ако една сделка противоречи на закона, тя е нищожна и следователно не може да прехвърли право на собственост, поради което държавата няма как да отнеме имущество от някой, който не му е собственик. Но така държавата получава право да иска отнемане на конкретно имущество под предлог, че то не е придобито по законен начин или със законни средства, без да дефинира кои начини и средства са законни. В мотивите към проекта се говори за \"въвеждане на обратна тежест на доказване\", която съществувала в други европейски страни, но не се уточнява, че там тази процедура не се отнася до отнемане на незаконно имущество, а на имущество, получено в резултат на определени тежки престъпления; това се осъществява не в хода на гражданска процедура, а на наказателна процедура, и обратната тежест на доказване е приложима само спрямо осъдените, но не и спрямо третите лица в процеса. Законът лишава потърпевшите в това производство от средства за защита или налага такива ограничения, че прави невъзможно тяхното използване. Въвеждат се многобройни доказателствени презумпции, които обвързват съда в преценката му. Така законът създава един \"практически неизчерпаем източник на неоснователно обогатяване на държава, която съзнателно не поддържа работеща защитна система срещу престъпления и правонарушения, като по този начин генерира при пряката си дейност благодатни условия за \"придобиване на незаконно имущество\", пише в становището. Проектът прави опит да уреди обществени отношения от диаметрално противоположни области, свързвани единствено от възможността да предизвикат имуществена проверка, а оттам - и производство по отнемане на незаконно имущество. На новата комисия се възлагат превенцията на корупционно поведение, декларациите на несъвместимост, имущество и интереси, защита на сигнализиращите, предотвратяване и установяване на конфликт на интереси, противодействие на корупцията, контрол и производството по отнемане на имущество. Неудачният опит за компилация се илюстрира ярко от отсъствието на дефиниции за основни понятия, се сочи в становището. Трудно обяснимо е механичното смесване на няколко самостоятелни административни производства – за превенция на корупцията, конфликт на интереси, \"заварената неудачна административно-гражданска процедура по отнемане на незаконно имущество\", имотните декларации на висшия ешелон и процедурата по несъвместимост. Още по-трудно обяснимо е въвеждането на специални предпоставки, за да се образува производство за отнемане на \"незаконно имущество\" - извършването на определени престъпления, административни нарушения, или нарушаване на правилата за конфликт на интереси, пише в становището. Излиза, че извършителите на други престъпления или нарушения могат свободно да разполагат с имущества без установен законен източник. Изрично се отбелязва, че проектът на Министерството на правосъдието не се различава съществено от \"проекта Кунева\", затова всички критики на адвокатите към предишния проект, както и критичната позиция на Върховния касационен съд остават валидни и актуални.", "date": "2017.08.29", "title": "Адвокатите със сериозна критика и към антикорупционния закон на ГЕРБ"}
{"url": "http://www.dnevnik.bg/sviat/2017/08/29/3032940_grafika_na_denia_kak_raketa_na_phenian_preletia_nad/", "text": "За трети път в историята ракета, изстреляна от Северна Корея, прелетя над Япония около 6 часа сутринта местно време. Траекторията премина над южните части на северния остров Хокайдо, а полетът бе с продължителност около 14 минути. Според първоначалната оценка на министерството на отбраната на САЩ става дума за ракета със среден до далечен обсег на действие. Най-вероятно става дума за KN-17 или Hwasong-12. Тепърва ще се преценява дали тестът е бил успешен, съобщиха за \"Ройтерс\" два източника от Пентагона, пожелали анонимност. \n     По стандартите на военните от САЩ този клас ракети са с обсег 2700-5500 километра. При предишните стрелби - през 1998 г. и през 2009 г. правителството на КНДР твърдеше, че и двете са били за извеждане на сателити, а не бойни ракети.", "date": "2017.08.29", "title": "Графика на деня: Как ракета на Пхенян прелетя над Япония"}
{"url": "http://www.dnevnik.bg/bulgaria/2017/08/29/3032971_ekiput_na_panorama_se_opulchi_na_noviia_direktor_na_bnt/", "text": "Екипът на \"Панорама\" се обяви срещу  идеята на новоизбрания генерален директор на БНТ Константин Каменаров  да премести публицистичното предаване в почивните дни. Каменаров даде тази заявка при представянето на концепцията си за управление на държавната телевизия пред медийния регулатор. Днес обаче той коментира, че окончателно решение предстои да се вземе след обсъждане. Снощи от предаването обявиха, че \"категорично сме \"против\" тази идея и посочиха, че имат поне 10 аргумента в подкрепа на тезата \"Панорама\" да продължи да се излъчва в петък вечер и нито един \"против\". \"Панорама\" се излъчва в петък вечер от точно 20 години, последните 17 от които - в конкурентна среда, в ожесточена битка за вечерния праймтайм. С годините изградихме трайни зрителски нагласи и очаквания\", заявиха от предаването и изтъкнаха, че имат един от най-високите рейтинги на БНТ, често най-високия в петъчния ден и във вечерния делничен слот. \"Въз основа на опита си сме твърдо убедени, че местенето на \"Панорама\" е необосновано и нелогично от съдържателна и зрителска гледна точка. Ефектът и целта на промяната са неясни и съмнителни, още повече, че формулата доказано работи\", се казва още в позиция на екипа на предаването. От там са на мнение, че преместване на излъчването на \"Панорама\" ще ощети БНТ, а това не можело да бъде цел на което и да е ръководство на държавната телевизия. Същевременно новоизбраният директор на БНТ Константин Каменаров коментира пред сайта  \"Медиапул\" , че няма окончателно решение за изместване на предаването в почивните дни. \"Това е само идея, която предстои да се обсъди и прецени и ще бъде приложена, само ако е сигурно, че така предаването ще стои по-добре в програмната схема\", заяви Каменаров, който предстои да встъпи в длъжност на 1 септември.", "date": "2017.08.29", "title": "Екипът на \"Панорама\" се опълчи на новия директор на БНТ"}
{"url": "http://www.dnevnik.bg/sviat/2017/08/29/3032917_kak_uraganut_harvi_vkara_novi_cvetove_v/", "text": "\"Малко контекст върху количеството дъжд, което тропическата буря  \"Харви\"  донесе в Югоизточен Тексас и Югозападна Луизиана. Наложи ни се да осъвременим цветните легенди на графиките ни за валежите, за да може да изобразим картите ефективно.\" Това съобщи американската Национална метеорологична служба в профилите си в социалните мрежи. От ведомството публикуваха две различни карти на регионите, засегнати от проливните дъждове. На първата карта максималното отбелязано количество дъжд е между 10 и 15 инча, докато легендата на втората включва три нови цвята, които да означат количество дъжд между 15 и 20 инча, между 20 и 30 инча и над 30 инча в най-тежко засегнатите райони. Окончателната сума на щетите, причинени от  урагана \"Харви\" , може да достигне 30 млрд. долара, съобщи агенция \"Блумбърг\", позовавайки се на предварителна оценка на компанията за анализи \"Енки рисърч\" (Enki Research), съобщава БТА. Сумата на възможните загуби съдържа и потенциалните щети от наводненията за петролния сектор в Тексас - включително работна сила, унищожаване на енергийна и транспортна инфраструрктура. Според инвестиционната компания \"Импириъл кепитъл\" (Imperial Capital) сумата на щетите може в крайна сметка да достигне дори 100 млрд. долара.", "date": "2017.08.29", "title": "Как ураганът \"Харви\" вкара нови цветове в метеорологичните карти"}
{"url": "http://www.dnevnik.bg/sport/2017/08/29/3032171_grigor_dimitrov_izliza_sreshtu_debjutant_v_purviia_si/", "text": "Григор Димитров излиза срещу чешкия квалификант Вацлав Шафранек в първия си мач от US Open. Българският тенисист се впуска в последния за годината турнир от Големия шлем с увереност и добро настроение след титлата от мастърса в Синсинати. Димитров, който  е четвърти сред фаворитите за триумф в Ню Йорк , ще играе късно тази вечер, като мачът е не по-рано от 23.00 часа. За 210-ия в света Шафранек това ще е дебют в турнирите от Големия шлем. До момента двамата не са играли помежду си. При успех срещу Шафранек Димитров ще срещне във втория кръг победителя от мача между руснака Андрей Рубльов и представителя на Великобритания Аляж Бедене. Българинът  попадна в потока на Рафаел Надал , като евентуална среща между двамата е възможна в четвъртфиналите. \"Григор показа чудесен тенис първо на Australian Open, а сега и в Синсинати. Предстоящият US Open е чудесна възможност за него. Очевидно е, че играта му се разви много през тази година и сега, в отсъствието на някои от най-големите, той има много добри шансове да стигне до финалната фаза на турнира\", коментира носителят на седем титли от Големия шлем и анализатор на \"Евроспорт\" Матс Виландер. След титлата в Синсинати треньорът на Димитров -  Даниел Валверду, заяви, че българинът има възможност за голямо развитие . Според венецуелеца предизвикателството пред българина е да намери баланса, за да може по-често да има седмици като предишната. \"Не става дума само за тази седмица, трябва да продължим да надграждаме и да вървим напред. Григор успя да изиграе много на брой качествени седмици през последната година. Последните няколко месеца не бяха добри, но той се труди страшно много, за да може отново да играе силно и започва да го прави. Но още е далеч от най-добрия си тенис\", каза Валверду. Най-доброто представяне на Димитров на US Open е достигането до четвъртия кръг - направи го през 2014 и 2016 г.", "date": "2017.08.29", "title": "Григор Димитров излиза срещу дебютант в първия си мач на US Open"}
{"url": "http://www.dnevnik.bg/analizi/2017/08/29/3032087_zashto_sofiia_poslusha_makron/", "text": "От лидерите на Чехия, Словакия и Румъния френският президент получи благосклонна, но все още условна готовност за преговори и компромиси. Докато българският отговор, макар и пакетиран с други въпроси (като например запазването на кохезионните фондове), бе категорично положителен. Вероятно затова френският президент се държа подчертано приятелски и дори фамилиарно. Което пък прозвуча като съзнателно търсен контрапункт на отношението му към Полша - именно от българска земя той си позволи да нападне остро най-непримиримия противник на своите идеи за реформа на директивата за командированите работници в ЕС. Възможните обяснения за българското \"Да\" са няколко. Обещанието за френска подкрепа за членство в еврозоната и в Шенген или поне за приобщаване към разговора за бъдещето на двете зони, които са сърцевината на европейския проект, за някои може и да е \"само на думи\". Но съвсем не е маловажно, тъй като постигането на тези цели е въпрос не толкова на технически критерии, колкото на политическа воля. От друга страна България е относително по-слабо засегната от спора около европейската директива. Българските работници, командировани в други страни от ЕС, са вероятно някъде около 15 хиляди - на фона на близо половин милион поляци. Освен това българският премиер получи обещание за изваждане на транспорта извън обхвата на директивата за командированите работници, каквото бе желанието на българските международни превозвачи. От години хиляди български шофьори работят на практика само на европейските пазари срещу български заплати и осигуровки. Разбира се, българският отговор може да е и резултат от анализ и отчитане на всички аспекти на темата за командированите работници: \"Не трябва да се допуска едни работници да живеят при скотски условия, при по-ниски заплащания\", каза българският премиер. Неговата позиция веднага срещна (макар и засега приглушена) критика: \"Не можем с мерки в ущърб на българския бизнес да решаваме френски вътрешни проблеми\", написа опозиционен политик. Каквито и да са мотивите за тази позиция, тя определено е обективна и разумна. Не само защото проблемът с командированите работници е не просто \"вътрешно френски\", но и защото дългосрочното му справедливо решаване в крайна сметка ще е в интерес на всички. В какво се състои всъщност този проблем? В идеалния случай става дума за износа на услуги като част от единния пазар на ЕС - фирма от една страна печели поръчка за предоставяне на услуга в друга, а за да я изпълни, изпраща там временно свои служители, като им плаща и ги осигурява според правилата и стандартите в своята страна. Условията за това са уредени с директива още през 1996 година, когато съставът на ЕС е далеч по-хомогенен в икономически и социален план. Да, и тогава има някои изключения (Гърция, Португалия, Испания), но проблемът се усети истински едва след двете вълни на присъединяване през 2004 и през 2007, когато в ЕС влязоха страни с драстично различни нива на заплащане и на социална осигуреност. Директивата и сега съдържа известни мерки за компенсиране на тези различия, но те си остават толкова сериозни, че съблазанта да се печели от тях е много голяма: високи цени и приходи на едно място, ниски разходи на друго, големи печалби. Нещо като да си купиш едно евро за един лев на едно място и после да го продадеш за два лева на друго. Схема, която на валутния пазар е неосъществима, но на трудовия очевидно функционира. За френския президент (и не само за него) днешната директива е \"предателство към европейските принципи\", защото облагодетелства \"социалния дъмпинг\", води до \"намаляване на заплатите и жизнения стандарт\", \"подхранва популизма и подкопава доверието в европейския проект\". Затова той предлага редица ограничения, нови регулации и мерки за контрол. За страните от Централна и Източна Европа, чийто най-краен говорител е Полша, това предложение е \"лицемерен протекционизъм\". Оставете ни да се конкурираме на пазара на услуги чрез нашето предимство - по-ниската цена на труда, както вие се конкурирате с качество на продуктите и ноу-хау, за да можем да наваксаме и да постигнем икономическо и социално сближаване, казват полски представители. В България пък се чуват гласове, че социалният дъмпинг бил мит (на източноевропейците се плащало по минималните западни ставки, имало малка разлика само при осигуровките), а борейки се срещу дъмпинга, западните лидери просто решавали вътрешнополитически проблеми. В последното твърдение има частица истина. Решаването на въпрос, засягащ под 1% от работната ѝ сила, няма да реши икономическите проблеми на Франция, като безработицата например. Но пък може да помогне за отвличане на вниманието и за смекчаване на съпротивата срещу драстичните вътрешни реформи, включително на трудовия пазар, с които предстои да се захване френският президент. Това обаче не прави източноевропейската позиция нито по-силна, нито по-справедлива. Защото тя страда от не по-малка доза лицемерие и затваряне на очите пред действителността. Действителността е такава, че дори когато става дума за идеалния случай (износ на услуги, а не на нещо друго) дъмпинг наистина има. Работникът, командирован от Източна Европа във Франция, Германия или Австрия, струва на работодателите си значително по-малко (според ЕК, до 50%). Това не е \"конкурентно предимство\" в истинския смисъл на думата, защото в случая липсва основното условие за наличие на конкуренция - конкуриращите се да работят при едни и същи правила и условия. За разлика от източноевропейския си \"конкурент\", френският доставчик на същата услуга е принуден да плаща не просто общоприложимата минимална ставка, а доста повече. Защото местното законодателство го задължава да прави редица допълнителни плащания, например по силата на секторни или браншови колективни трудови договори. Върху така получените доста различни заплати двамата \"конкуренти\" плащат освен това доста различни проценти за социални осигуровки, понеже и тук работят по различни правила. Съвсем ясно е в чия полза е разликата. Изпращащите фирми не изпълняват конкретна услуга за определен срок със собствените си служители, а просто набират хора за постоянна работа срещу комисиона. Те може дори да нямат нищо общо със съответната дейност, а да са просто кухи посредници. При посрещащите фирми пък нещата изглеждат така: вместо да рискуват огромни санкции за наемане на евтина работна ръка \"на черно\", те на практика правят същото, приемайки \"командировани\". Това е напълно законна схема за извличане на неправомерни печалби чрез заобикаляне на местното през \"вратичките\" на европейското законодателство. Схема, която в края на краищата е за сметка на правата на работниците. Така някои източноевропейски фирми се \"конкурират\" не на пазара на услуги, а на пазара на стоки. Като извършват износ на жива стока на \"конкурентни цени\". И накрая за т.нар. \"икономическо и социално сближаване\". Въпросът е в коя посока става то. Дали към западните стандарти - или към източната действителност с все още присъщите ѝ сиво-черни зони на трудовия пазар, ниски доходи, икономическа принуда и социална деградация?", "date": "2017.08.29", "title": "Защо София послуша Макрон"}
{"url": "http://www.dnevnik.bg/bulgaria/2017/08/29/3032284_i_frenskata_nekster_predlaga_da_sglobiava_bronirani/", "text": "Френската компания \"Некстер Системс\" (Nexter Systems), която е сред  8-те проявили интерес  да доставят бронирани машини за пехотата за българската армия, предлага машините да бъдат сглобявани и поддържани в България. Правителството смята да купи \"198 единици бойна и специална техника, както и допълнително оборудване за комплектуване на три батальонни бойни групи\", според  доклад на министъра на отбраната Красимир Каракачанов  до Министерски съвет. Планираните от правителството пари за проекта са в рамките на 1.22 млрд. лв. Машините трябва да се изплащат в периода 2018-2029 г., а да бъдат доставени до 7 години.  От  \"Некстер Системс\" съобщиха за \"Дневник\", че предложението им до Министерството на отбраната включва бойната машина VBCI, която е на шаси 8х8 и машината ТИТУС (TITUS), която е най-новата разработка на фирмата и е на шаси 6х6. От френския производител отбелязаха, че в запитването на министерството до производители не се изисква предложение само за платформа 8х8, а се изискват определени способности, които могат да бъдат на различни платформи. За това са предложили комбиниран вариант за модернизацията на Сухопътните войски, базиран на двете платформи 6х6 и 8х8. Според френския производител \"при машините 6х6 цената на придобиване, поддръжка и експлоатация е много по-ниска в сравнение с 8х8, постигат се много по-добри качества като маневреност, бързина, мощност и т.н. при изключително висока степен на защита на персонала\". Предложението им е за всички спомагателни дейности да се използва платформата Титус 6х6, а за основна бойна машина да бъдат Титус с 25 мм оръдие и VBCI с 40 мм оръдие.  Машините със 6 колесно задвижване отговарят на изискванията на европейските правила за движение по пътищата, докато машините 8х8 трябва да бъде транспортирана с транспортна платформа до мястото на изпълнение на задачите. От \"Некстер Системс\" отбелязват, че няма проблем боеприпасите за предлаганите от тях стрелкови оръжия могат да бъдат произвеждани у нас, възможно е оборудането и с друго въоръжение, което се произвежда у нас  Институтът по отбраната трябва да препоръча с кои компании да се премине към реални търговски преговори, като докладът трябва да е готов на 15 септември. Според източници на \"Дневник\" в него ще бъдат избрани между 2 и 4 предложения на компании. Един от критериите, който ще има тежест при избора на доставчик е възможността за индустриално сътрудничество. Освен от Некстер официални предложения за сглобяване на машини у нас имат от Patria – Финландия и общо предложение на щатската компания TEXTRON и германската Rheinmetall Group.  По време на  визитата си в България  френският президент Еманюел Макрон е разговарял с френски бизнесмени у нас сред които и представители на \"Некстер Системс\". Заявката на българското правителство преди визитата беше да предложат съвместни проекти в сферата на отбраната.", "date": "2017.08.29", "title": "И френската Некстер предлага да сглобява бронирани машини в България"}
{"url": "http://www.dnevnik.bg/sviat/2017/08/29/3032213_makron_triabva_da_spre_da_deistva_kato_populist_ako/", "text": "Когато встъпи в длъжност, Еманюел Макрон бе представен като еталон за европейски политически либерализъм, който се пребори със силите на екстремизма и популизма. \"Спасителят на Европа?\" бе често срещано заглавие в медиите. Чувство на облекчение бе изпитано далеч извън пределите на Франция. В света на Тръмп и Брекзит главоломният възход на 39-годишния Макрон внесе успокоение сред всички, разтревожени от състоянието на представителната демокрация и световния либерален ред. Спомнете си само как Барак Обама подкрепи кампанията на Макрон с думите: \"Успехът на Франция е от значение за целия свят\". Три месеца по-късно блясъкът поизбледня. Дали това означава, че самообявилият се за \"Юпитер\" президент е вече развалена стока? Едва ли. Но пред него има нелек път. Рейтингът на одобрение на Макрон се срина през лятото и сега е 36 процента - по-нисък дори от този на безличния му предшественик Франсоа Оланд на същия етап от неговия мандат. Да, Макрон направи грешки. Социалните мрежи гъмжат от шеги за 26-те хиляди евро, които е похарчил за грим, след като бе избран за президент. Това може би говори за очевидно вманиачен по имиджа си човек, особено като се имат предвид кориците на списания, посветени на съпругата му Брижит и снимките му в пилотска униформа или как виси като Джеймс Бонд от хеликоптер над подводница. Да не говорим как използва \"Фейсбук\", за да заобиколи цедката на традиционните медии. При все това нищо от дотук изброеното не го различава много от други политици от по-младото поколение. По-сериозни гафове имаше тогава, когато ненужно влезе в личностен сблъсък с шефа на генералния щаб на армията, който след това подаде оставка. Още повече беди предизвика от неговата партия. Всичко това може да е част от процеса на учене, тъй като цената на радикалното политическо обновление неизбежно трябва да включва проба и грешка. Трудно е да се отрече, че френската политическа сцена бе напълно променена от тазгодишните избори - постижение, за което трябва да се признае заслугата на Макрон. Истинският проблем е другаде. Той се крие в мащаба на либералните, пазарно ориентирани реформи, които Макрон иска да въведе в страна, която може би няма да ги приеме толкова радушно. Много убеждаване е необходимо, за да бъде сломена съпротивата. На Макрон постоянно ще му се напомня, че е спечелил само 24 процента от гласовете на първи тур на президентските избори. Това, а не 66-те процента, които взе срещу Марин Льо Пен на втория тур, е реалният дял на неговия електорат. Няма да е преувеличено да се смята - какъвто е случаят в Берлин - че бъдещето на Европа зависи от това дали Макрон може да бъде успешен президент реформатор. Но как ще се залови с тази задача? Направеното от него миналата седмица, когато се върна на работа след кратка почивка с Брижит в Марсилия, бе показателно. Франция един профсъюз вече готви стачка и демонстрации на 12 септември. Крайнолевият подстрекател Жан-Люк Меланшон, чието движение \"Непокорна Франция\" събра почти 20 процента от гласовете през май, призова за \"морално въстание\" срещу реформите, които определя като \"социален държавен преврат\". Тъкмо в този момент Макрон тръгна за Източна Европа. Там той апелира за затягане на европейската директива  за \"командированите работници\" , която позволява на компании да изпращат свои служители да работят временно в други държави членки, докато продължават да плащат осигуровки и данъци в собствените си страни. На този ход не бива да се гледа като на опит за преразглеждане на свободата на движение. Случаят не е такъв. Но екипът на Макрон изгради тактиката си така, сякаш е предназначена да предотврати реакция в стил \"Брекзит\", при която се надига народен гняв срещу \"допусканите без ограничения\" чуждестранни работници. Всъщност промените, които цели, са до голяма степен козметични. На всичкото отгоре подкрепата във Франция за свободата на движение остава висока (79 процента), както и в целия Европейски съюз (81 процента), показва последното проучване на Евробарометър. Главната стратегия на Макрон е да вдигне шум около битката срещу \"социалния дъмпинг\", която изнася на европейско равнище, за да неутрализира част от критиките у дома, които търпи заради желанието си да промени закостенелия пазар на труда във Франция. Това доведе до кавга с Полша, чийто премиер го обвини в арогантност и липса на опит. Аргументът на Макрон, че \"Европа трябва да защити\" социалните права, е валиден, но създава опасност той да се озове точно в същото положение, в което са политиците популисти, на които иска да попречи. През април Макрон защити директивата за \"командированите работници\", но опозицията от страна и на Льо Пен и на Меланшон го накараха да обърне палачинката. Всъщност Макрон е един от последните, ангажирали се с проблема: Еврокомисията разглежда варианти за реформи в тази сфера още от март миналата година. Ключово предизвикателство за Макрон е да направи така, че реформите му да не бъдат възприети като унищожаващи социалната държава, а като модернизиращи я по скандинавски модел. Често се казва, че строгите икономии раждат популизъм, но възходът на крайната десница във Франция има други обяснения. Това, през което премина Франция, не може по никакъв начин да се сравнява със съкращенията, на които бе подложена Великобритания при коалицията (2010-2015 г., бел. ред.), камо ли при тачъризма. Нито пък е понасяла подобно отношение, на каквото бе подложена Гърция. Във Франция неравенството в доходите и процентът на бедност са по-ниски от тези във Великобритания и Германия. Това, от което тя страда, е десетилетна масова безработица, колебаеща се около 10 процента и сега възлизаща на 21 процента при хората между 18 и 24 години. За разлика от Великобритания, много повече млади хора във Франция гласуваха за крайната десница, отколкото за левицата или за либералните партии. Макрон влезе в битка с Източна Европа, не на технократите от ЕС. Не бе трудно обаче да се забележи манипулацията. В момент на откровение на пресконференция миналата сряда той почти призна това, като каза: \"Проблемите на Франция нямат нищо общо с командированите работници\". Ако Франция може да извлече поука от Брекзит, със сигурност това няма да е нарочването на източноевропейските работници за заплаха за общото благо. Най-добрата противоотрова на популизма не е всяването на страх, а подобряването на икономическите показатели и уреждането на вътрешните проблеми. Макрон трябва да се справи с тази трудност, без да налива повече масло в националистическите страсти. Той с право припомня, че синдромът на \"полския водопроводчик\" помогна отчасти за решението на французите да отхвърлят проекта за европейска конституционен 2005 г., но повторното запалване на част от този дебат крие рискове. Той като сочи към външни заплахи, въпреки че командированите работници са едва един процент от цялата работна ръка в ЕС. Не е ясно как тази тактика ще му помогне да изпълни амбицията си да възроди европейския проект, заедно с Ангела Меркел. Щетите, които понася Макрон, все още не са непоправими. Състоянието на икономиката в еврозоната се подобрява напоследък. Някои профсъюзи подкрепят реформите му. Но за да води успешно държавата си, Макрон трябва да положи енергия у дома, вместо да търси конфликти в чужбина. Обама бе прав: Франция е ключов партньор в Европа, дори още повече след Брекзит. Състоянието на нейната демокрация е от значение за целия свят. Но често правените сравнения с Наполеон трябва да тревожат Макрон, не да насърчават високомерие. Той трябва да поведе битки първо у дома, преди да прави какъвто и да е опит да трансформира останалата част от континента. /БТА", "date": "2017.08.29", "title": "Макрон трябва да спре да действа като популист, ако иска да \"спаси Европа\""}
{"url": "http://www.dnevnik.bg/bulgaria/2017/08/29/3031825_svetlana_boshnakova_kandidat_za_sudebniia_suvet_ot_bsp/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. Освен съдията от Апелативния специализиран наказателен съд  Драгомир Кояджиков , съдията от Върховния касационен съд (ВКС)  Диана Хитова , прокурора от Върховна административна прокуратура  Маринела Тотева , съдията от Върховния административен съд (ВАС) Марина Михайлова друга номинация на БСП е на съдията от Софийския апелативен съд  Даниела Марчева . Прокурор Светлана Бошнакова завършва право в СУ. Общият ѝ успех от семестриалните и държавните изпити е 5.22. Работи като съдия в Районен съд Кюстендил (1990 - 1994), а след това година и половина правораздава в Окръжен съд - Кюстендил. През 2005 г. напуска съда и става прокурор, като първо работи в Окръжна прокуратура - Кюстендил, а после от 1998 до 2002 е в Софийската апелативна прокуратура. След това е повишена във Върховната административна прокуратура, където остава до 2009 г. и се премества във Върховна касационна прокуратура. Бошнакова за втори път е номинирана в парламента от БСП за изборна длъжност в управлението на съдебната система. През декември 2011 г. тя бе номинирана, а после и избрана за инспектор в Инспектората към ВСС, в неговия втори състав. След края на мандата през 2015 г. тя се върна на работа във ВКП, отдел \"Специализиран\". Владее английски език на ниво C1 и руски. Има 28 години юридически стаж. Концепцията  Сред мотивите на Бошнакова да приеме номинацията е това, че разнообразната ѝ професионална кариера ѝ е дала поглед върху работата не само на прокуратурата, а и на съда и проблемите в тях. В концепцията си отбелязва, че една от основните задачи пред новият състав на съвета е реалното отстояване на независим бюджет на съдебната власт, както и намаляване на намесата на изпълнителната власт при определяне на средствата за съдебната власт, която да е само в държавен интерес, не и рестриктивна. Това според Бошнакова ще гарантира и независимостта на магистратите. \"Поемам ангажимента аргументирано във всеки отделен случай, когато това се налага, да поддържам приемането на такива решения от органа, които да допринесат да бъдат освободени магистратите от бремето на материално-битовите неудобства, които изчерпват енергията, отнемат креативността, демотивират и обезверяват колегите в успеха на провежданата поредна съдебна реформа\", пише тя. Според Бошнакова на дискусия трябва да се подложи \"твърде смелата\" идея за възможността за ротация на магистратите от прокуратура в съд и обратното, за което е направено точно противоположното в последните изменения в съдебния закон. Целта на тази възможност е за професионалното обогатяване на магистратите и решаване на кадровите проблеми, освен това според кандидата на левицата дистанцирането между двете гилдии - съдии и прокурори, е изкуствено създадено и трябва да се преодолее. Тя предлага още съдебните служители да преминават първоначално обучение по право с последваща квалификация по обща и специализирана администрация, включително и на мениджърско ниво. Ако бъде избрана Бошнакова се ангажира да работи по премахване на формализма при атестирането на магистратите, т.е. оценяване на работата им. За целта комисиите по атестиране в двете колегии трябва да утвърдят и гарантират единни стандарти. Според нея решението на сегашната прокурорска колегия атестационни комисии към петте апелативни прокуратури да подпомагат комисията към съвета в оценяването дейността на прокурорите носи риск от разнопосочна тяхна практика, макар да са подпомагащи. Затова според нея прокурорската колегия трябва да предприеме обучението им в различни формати. Тя също говори за непрозрачна и необективна дисциплинарна практика на сегашния съдебен съвет, която е видима за магистратите. Бошнакова посочва, че това може да се преодолее чрез установяване на ясни стандарти. Кандидатът на левицата се присъединява към мнението и на други кандидати, издигнати от парламента, според които са неясни критериите на съвета за наказване на магистрати заради нарушаване на етичния кодекс или подкопаване престижа на съдебната власт, както и че еднакви нарушения се наказват много различно. Бошнакова подчертава, че важна е обратната връзка на членовете на съвета с колегите им магистрати, от която ще са по-пряко запознати с проблемите в работата им, което ще помогне за становищата на съвета по законопроекти като чрез министъра на правосъдието могат да се правят и конкретни предложения за законови промени. Такива са необходими и за преодоляване на основните недостатъци в правоприлагането като преосмисляне на визията за тежестта на престъпленията, намаляване на формализма в наказателния процес в съдебната и досъдебната фаза и др. \"Доверието в съдебната власт е критично ниско\", посочва още в концепцията си Бошнакова. Публичността и прозрачността на дейността на съвета, комуникационната му политика, публично изразяване на мнения за независимостта на магистратите и работата на съдебната система са от съществено значение за покачването на доверието на обществото. По-добрият контакт на ВСС с медиите чрез регулярни срещи с ресорни журналисти също ще помогне за повишаване на доверието, отбелязва кандидатът на БСП. Имотна декларация Светлана Бошнакова има заедно със съпруга си два апартамента и два гаража в София и апартамент в Кюстендил. На името на двамата има и кола на лизинг - Тойота Аурис. Бошнакова има и кредитна карта със задължение за малко над 10 хил. лв. Тя има и влогове от близо 53 хил. евро, над 4 600 долара и 20 500 с непосочена валута. Влогове има и съпругът ѝ.", "date": "2017.08.29", "title": "Светлана Бошнакова, кандидат за съдебния съвет от БСП: Доверието в съдебната власт е критично ниско"}
{"url": "http://www.dnevnik.bg/sport/2017/08/29/3032396_sharapova_se_zavurna_s_vpechatliavashta_pobeda_nad/", "text": "Мария Шарапова отбеляза завръщането си в турнирите от Големия шлем с победа над Симона Халеп в първия кръг на  US Open . Рускинята, която участва с уайлд кард в основната схема на турнира, надделя над световната №2 с 6:4, 3:6, 6:3 за 2.42 часа. С изключение на втория сет Шарапова игра на висота и напомни за голямата си класа. Първата част беше белязана общо от пет пробива, като рускинята показа по-здрави нерви и успя да спечели с 6:4. Вторият сет беше още по-драматичен, като  Шарапова  проби рано и поведе с 3:1, но после допусна спад в играта си. Румънката се възползва и постигна обрат до 5:4. Световната №2 също показа колебания и докато сервираше за сета, даде общо пет точки за пробив на Шарапова, от които обаче рускинята не се възползва. В третия сет Шарапова, която е под №146 в света, не допусна никаква изненада. Тя поведе рано с 3:0 и до края на частта поддържаше умело разликата от три гейма. По-рано в програмата Каролине Вознячки победи Михаела Бузанеску с 6:1, 7:5, а Доминика Цибулкова се наложи над Яна Чепалова с 6:7 (5), 6:3, 6:2. Изненадващо още в първи кръг отпадна Джоана Конта. Британката загуби от Александра Крунич с 6:4, 3:6, 4:6. Две от фаворитките в турнира  Гарбине Мугуруса  и Винъс Уилямс не допуснаха изненади. Испанката победи лесно Варвара Лепченко с 6:0, 6:3, а представителката на домакините се справи с Виктория Кузмова 6:3, 3:6, 6:2.", "date": "2017.08.29", "title": "Шарапова се завърна с впечатляваща победа над Халеп"}
{"url": "http://www.dnevnik.bg/sviat/2017/08/29/3032119_spadut_v_podkrepata_za_trump_e_rekordno_burz_no_ne_i/", "text": "В социологическите проучвания стойностите на подкрепата за президента Доналд Тръмп не са добри и не спират да се влошават. Президентският мандат започна на нестабилна почва - в деня на встъпването му в длъжност само около 45 процента от американците одобряваха работата му. Оттогава стойностите вървят стремително надолу. Миналата седмица проучване на \"Галъп\" показа, че президентският рейтинг на одобрение е спаднал до най-ниското равнище - 34 процента. В други изследвания на обществените нагласи данните не са чак толкова лоши, но в крайна сметка всички показват една и съща зависимост - нещата вървят надолу. Никой президент в началото на мандата не е падал толкова ниско в оценката на обществото в историята на модерната социология.  Това не са единствените стряскащи числа, с които Тръмп трябваше да се сблъска. (Макар да твърди, че не обръща внимание на социологическите проучвания, той често влиза в противоречие с това, като изразява оплаквания от конкретни изследвания.) Неодобрението към президента достигна над 50 процента по-бързо, отколкото към който и да е негов предшественик. Той направи така, че почти собственоръчно си създаде необичайно пламенна опозиция: според едно от проучванията почти два пъти повече избиратели категорично не одобряват работата му, отколкото тези на обратното мнение. Промяната при умерените избиратели И макар Тръмп да твърди, че електоралната му подкрепа остава непробиваема, това се оказва мит. \"Електоратът на Тръмп е много по-голям и силен от когато и да било\", написа по-рано този месец в \"Туитър\" американският президент. Но дори социологът на неговата кампания Тони Фабрицио миналата седмица оповести данни, сочещи, че електоратът му се свива. Макар подкрепата за Тръмп сред републиканците и избирателите без партийни предпочитания, клонящи към републиканците, да остава висока - 75 процента, тя вече не е на отчетените най-високи стойности, каза Фабрицио. (Дори Тръмп не може да окачестви това като фалшиво проучване.)  Вярно е, че най-ревностните привърженици на Тръмп все още са му верни. Но тези, които не са му толкова предани - да ги наречем условно \"умерени избиратели на Тръмп\" - постепенно променят нагласите си. Сайтът 538 (fivethirtyeight.com) направи изследвания сред хиляди избиратели, гласували за Тръмп и определи около 15 процента от тях като \"избиратели на Тръмп, гласували за него с неохота\" - хора, отишли да гласуват за него, но заявили, че не \"са във възторг\" от начина, по който са гласували. При тези неохотни избиратели на Тръмп се забелязва зависимост, че са по-добре образовани от твърдото ядро привърженици на американския президент. Често те са хора без партийни предпочитания или дори демократи, но не и предани републиканци. Този месец само 63 процента от тях са казали, че одобряват работата на Тръмп като президент. (Не бива да се забравя, че в крайна сметка всички те са гласували за него.) Запитани дали биха гласували отново за Тръмп, само 48 процента отговарят с \"да\", а само 12 процента с \"категорично да\". Въз основа на това не могат да се правят надеждни предвиждания какво би било поведението им през 2020 г., ако Тръмп се кандидатира за преизбиране, но е доста ясен признак за нагласите. Трудности заради ключовите предизборни обещания В друг анализ Роналд Браунстайн от списание \"Атлантик\" разглежда подробно данните от изследването на \"Галъп\" за Уисконсин - един от щатите, чиито гласове допринесоха в решителна степен за победата на Тръмп. Той прави заключението, че подкрепата за Тръмп сред белите избиратели с висше образование е спаднала до около 40 процента. По-смайващото е, че според него подкрепата за американския президент сред белите избиратели без висше образование - ядрото на електората му от работническата класа - се е свила от 61 до 51 процента, горе-долу същото равнище на подкрепа, давано от тях на Мит Ромни през 2012 г., когато загуби изборите. Спадът е особено драстичен сред жените, посочи Браунстайн. Според социолози, които са правили подробни интервюта и са изследвали целеви групи от избиратели, най-същественият фактор за тези процеси може да е разочарование сред много хора, че Тръмп не е изпълнил едни от най-големите си обещания: създаване на нови работни места в производството, орязване на данъците за средната класа и по-ниски разходи за здравеопазване. Това, че Конгресът  не отмени, нито замени  здравната реформа на Обама (\"Обамакеър\"), е красноречив пример в тази посока. Умерените избиратели на Тръмп, включително жените, отдават на здравеопазването първостепенно значение - не така е при твърдото ядро избиратели на Тръмп, за които по-важни са имиграцията и тероризмът. За това Тръмп с право може да е недоволен, че Сенатът не прие нов закон за здравеопазването, при положение че републиканците имат мнозинство там; този неуспех струваше на Тръмп подкрепата сред избиратели, които в крайна сметка му помогнаха да спечели. Тръмп има нужда от републиканците Спадът в подкрепата за американския президент в социологическите проучвания не е необратим. През първата година от управлението си Бил Клинтън имаше сходни (ако не и по-сериозни) неуспехи, но в крайна сметка бе преизбран с лекота. \"Най-важните въпроси са следните: Колко работни места се създават? Заплатите растат ли? Ако тези две неща се случат, стойностите му ще се подобрят\", каза социологът към Републиканската партия Дейвид Уинстън. \"Необходима му е някаква голяма победа в Конгреса, като например данъчна реформа, за да покаже, че при неговото управление има напредък.\" Възможно е. Но това прави контрапродуктивно решението на Тръмп да отправя нападки към лидерите на партията му в Конгреса. Президент с рейтинг под 40 процента и свиващ се електорат може да установи, че (лидерът на републиканците в Сената Мич) Макконъл и председателят на Камарата на представителите Пол Райън са му също толкова необходими, колкото той на тях. Много от сенаторите от Републиканската партия вече започват да се разграничават от президента, правейки си сметката, че няма да се нуждаят от помощта му, за да бъдат преизбрани. В политиката е важно събирането, а не изваждането, гласи стара максима от предизборните кампании. Стойностите за Тръмп в социологическите проучвания показват, че той не е научил този урок. Или поне не е научил как да го прилага на практика. /БТА", "date": "2017.08.29", "title": "Спадът в подкрепата за Тръмп е рекордно бърз, но не и необратим"}
{"url": "http://www.dnevnik.bg/sviat/2017/08/29/3032410_izstreliana_ot_severna_koreia_raketa_preletia_nad/", "text": "Северна Корея е изстреляла днес ракета от район недалеч от столицата си Пхенян, която е прелетяла над северната част на Япония, съобщиха правителствата на Южна Корея и на Япония, цитирани от \"Ройтерс\". Японската обществена телевизия Ен Ейч Кей съобщи, че ракетата се е разпаднала на три части и е паднала във водите на Тихия океан, на около 1180 километра източно от нос Еримо на японския остров Хокайдо. Японските военни не са правили опит да свалят ракетата, която е минала над японска територия в 6.06 часа сутринта местно време. След първите съобщения за изстрелването населението на шест префектури е било предупредено чрез правителствената система за извънредно оповестяване Джей алърт да вземе предпазни мерки. В североизточната и северната част на Япония временно е било спряно движението на високоскоростните влакове \"шинкансен\". След проверка на системите за безопасност, то е било възобновено, предаде ТАСС. Премиерът Шиндзо Абе заяви, че ще направи всичко възможно, за да предпази японците. \"Ще положим максимални усилия, за да защитим живота на хората\", каза Абе в кратко изявление пред репортери, влизайки на извънредно заседание на правителството, свикано заради изстрелването на севернокорейската ракета. Малко по-късно генералният секретар на кабинета Йошихиде Суга съобщи, че не е регистрирано падане на някакви обекти на японска територия, предаде ТАСС. Според южнокорейските военни ракетата е била изстреляна от района Сунан край севернокорейската столица. Напоследък напрежението между Северна Корея и САЩ отслабна, след като няколко седмици преди това двете страни си размениха заплахи. Лидерът на КНДР Ким Чен-ун заплаши да изстреля ракети в морето край американския остров Гуам, а президентът на САЩ Доналд Тръмп предупреди Пхенян, че ако застраши САЩ, те ще реагират с \"огън и гняв\", припомня БТА. През юли Пхенян извърши две изпитания на балистични ракети и това предизвика остра реакция от страна на САЩ, Япония и Южна Корея. От Пентагона съобщиха, че севернокорейската ракета не е представлявала заплаха за САЩ. Събира се допълнителна информация за изстрелването, предаде \"Ройтерс\". Според южнокорейския генерален щаб ракетата е прелетяла около 2700 км и е достигнала височина от около 550 км. Според бивш южнокорейски военен, който работи като анализатор в Института за далекоизточни изследвания в Сеул, съдейки по първоначалните данни, може да се предполага, че това е била ракета \"Хвасон-12\" - нова ракета със среден обсег, каквато Пхенян заплаши да изстреля по района на остров Гуам, съобщи \"Асошиейтед прес\". Друг южнокорейски експерт обаче казва, че може да е била и ракета със среден обсег \"Мусудан\", която е с радиус от 3500 километра, или \"Пукгуксон-2\" - ракета с твърдо гориво, която може да бъде изстреляна по-бързо и по-засекретено от ракети с течно гориво. Веднага след изтрелването на ракетата започнаха и коментарите. Япония, САЩ и Южна Корея поискаха извънредно заседание на Съвета за сигурност на ООН във връзка с изстрелването на севернокорейска балистична ракета, предава ТАСС. Дипломатически източници твърдят, че съвещанието ще се проведе днес вечерта.", "date": "2017.08.29", "title": "Изстреляна от Северна Корея ракета прелетя над територията на Япония"}
{"url": "http://www.dnevnik.bg/sport/2017/08/29/3032399_hamiltun_ochakva_tejka_bitka_s_fetel_na_monca/", "text": "Люис Хамилтън спечели последното състезание във Формула 1 за  Гран при на Белгия  и съкрати аванса на Себастиан Фетел само на седем точки, но не си прави илюзии, че е взел психологическо предимство. Британецът обясни, че предпочита да действа стъпка по стъпка в следващите седмици, защото очаква тежка битка. Керванът на Формула 1 се пренася на пистата \"Монца\", която на хартия трябва отново да фаворизира \"Мерцедес\". Според Хамилтън обаче \"Ферари\" могат да бъдат опасни на домашното си трасе, на което нямат победа от 2010 г. \"В следващото състезание ние трябва поне отново да спечелим и да вземем нови седем точки, защото след това идват някои наистина трудни трасета. Не съм сигурен дали в тях ще успеем да държим \"Ферари\" зад нас, така че трябва да спечелим на \"Монца\", каза  Хамилтън . Според трикратния световен шампион не може да се каже кой болид е по-добър, защото всеки един има предимства на различна писта. \"Те могат да бъдат опасни още на \"Монца\", както беше и на \"Спа\". Поддържаха отлично темпо през цялото състезание и въпросът беше кой ще допусне по-малко грешки\", добави Хамилтън. Състезанието в Италия този уикенд е още по-важно в битката за титлата и от псиологическа гледна точка. Традицията сочи, че този, който спечели двата старта след паузата, в Белгия и Италия, става и шампион. В последните осем сезона имаше само две изключения – 2010 и 2012 г., когато  Фетел  не спечели нито на \"Спа\", нито на \"Монца\", но накрая триумфира. До момента Хамилтън и Фетел показват голямо постоянство през годината, като британецът спечели пет побед, а германецът четири. Двамата записаха точки във всеки един от 12-те старта, като Фетел не се качи на подиума едва три пъти.", "date": "2017.08.29", "title": "Хамилтън очаква тежка битка с Фетел на \"Монца\""}
{"url": "http://www.dnevnik.bg/bulgaria/2017/08/29/3032421_neobhodim_e_natisk_po_vsichki_frontove_za_vkarvaneto/", "text": "Необходим е натиск по всички фронтове за вкарването на децата в училище и задържането им там, каза днес по Би Ти Ви вицепремиерът Томислав Дончев. Той уточни, че това е първостепенна задача за правителството. Дончев подчерта, че справянето с проблема не може да е ангажимент само на училищата и учителите. Той посочи, че предстоят промени в системата, като със сигурност ще има обвързване между социалните помощи и поведението на семейството. Вицепремиерът уточни, че учителите, които работят в училища, където има много деца от проблемни семейства, трябва да получават поне същото заплащане, като колегите си от една престижна математическа гимназия. Дончев допълни, че обхващането на всички деца от образователната система ще доведе и до намаляване на случаите на противопоставяне между хора от разрични етноси. Според него до сегашната ситеация се е стигнало заради неща, които не са направени в последните 15-20 години. Не ме вкарвайте в интригата коя фабрика на кого е, каза вицепремиерът в отговор на въпрос за  одържавяването на \"Дунарит\" . В недалечното минало компанията беше част от имуществото на мажоритарния собственик на КТБ Цветан Василев. Дончев допълни, че най-важна за държавага е съдбата на работниците. Също в отговор на въпрос, вицепремиерът обяви, че на НДК не са давани безотчетни пари. \"Имаше целева субсидия за ремонта на НДК\", обобщи Томислав Дончев.", "date": "2017.08.29", "title": "Необходим е натиск по всички фронтове за вкарването на децата в училище, обяви Томислав Дончев"}
{"url": "http://www.dnevnik.bg/na_put/2017/08/29/3031954_fotogaleriia_na_put_kum_daulagiri_s_boian_petrov/", "text": "Преди седмица . На 31 август се очаква да стигне до базовия лагер. Междувременно ви предлагаме разходка по стъпките му до момента. Съставът на експедицията преди заминаването от Катманду. В кадър е и легендарният алпинист Карлос Сория (трети от дясно наляво), който на 78 години е на път да изкачи 14-ия си осемхилядник.", "date": "2017.08.29", "title": "Фотогалерия: На път към Даулагири с Боян Петров"}
{"url": "http://www.dnevnik.bg/bulgaria/2017/08/29/3032177_bojidar_dimitrov_iska_da_premesti_curkva_v/", "text": "Директорът на Националния исторически музей Божидар Димитров иска да премести старинна църква - паметник на културата, от драгоманското село Беренде в Националния исторически музей, защото според него в момента е недостъпна. Това съобщи той първо пред БНР и агенция \"Фокус\", а после потвърди и пред \"Дневник\", като заяви, че този път \"нещата няма да попаднат в ръцете на полуграмотни същества\" и всичко ще бъде направено по буквата на закона. \"Св. Петър и Павел\" е малък параклис  на 1 км западно от с. Беренде . В него има ценни стенописи от XIII в., които изобразяват цар Иван Асен II и според Божидар Димитров са от световно, а не само национално значение, както са категоризирани в момента. Според сайта  \"Свети места\"  църквата е в много тежко състояние, разкопана е от иманяри, покривът й е нестабилен и се нуждае от спешна реставрация. Според Божидар Димитров обаче това би било много трудно на сегашното й местоположение и най-елегантното решение би било да се премести изцяло. Това е честа практика, обясни директорът на НИМ и направи паралел с храмовете Абу Симбел в Египет, преместени парче по парче от ЮНЕСКО заради построяването на Асуанския язовир. \"В Италия бяха преместени замъци, крепости. В България също имаме известен опит, съвсем наскоро   Според Закона за културното наследство, ако археологически обект бъде открит при строителни дейности, собственикът на терена е длъжен да предостави достъп на учените и широката публика до него. Божидар Димитров твърди, че преместването на тази църква няма да доведе до допълнително увреждане и стенописите ще се запазят много добре. \"Айде, опитвам се, ваш'та мама соросоидска, да ви хвана логиката как ще доведе до унищожение на паметници\", реагира той на въпроса на \"Дневник\". И обясни: \"Подбива се в основата една бетонна плоча, закрепва се с едни железни релси, след което се повдига с един кран и се донася до София.\" Запитан дали няма да е по-добре за региона да си има един ценен обект, той отвърна, че мястото е \"такова върло, че никой не може да стигне дотам\". Цялата операция по сметките на Димитров би струвала 40-50 хиляди лева. Директорът на НИМ обаче опроверга изказването си пред \"Фокус\", че вече има българска фирма, която ще се заеме с това. \"Знам законите, ще обявя обществена поръчка\", заяви той и допълни, че идеята му дошла вчера   и тепърва започвал. Църквата е притежание на българската държава и първо формално трябва да бъде прехвърлена към НИМ, след което интервенцията трябва да бъде одобрена от Националния институт за недвижимо културно наследство. \"Той не дава разрешение, той дава мнение... Министерството на културата дава разрешение. Ако не разрешат, здраве да е, има и други неща да се правят\", каза Димитров. На въпрос на \"Дневник\" той уточни, че с думите \"полуграмотни същества\" имал предвид точно хора като професора по културология от СУ Ивайло Дичев и колумниста в сайта \"Площад Славейков\" Манол Глишев, който протестираше срещу реставрацията на Ларгото. \"Вижте, тези хора си измислиха наука, за да станат професори. Да си спомняте да е имало наука културология? Всички марксисти и ленинисти от философския факултет, хранениците на стария режим станаха културолози, политолози, социолози\", заяви директорът на НИМ. Самият той е с агентурно минало и написа книга за него.", "date": "2017.08.29", "title": "Божидар Димитров иска да премести църква в историческия музей, няма да позволи на културолозите да му пречат"}
{"url": "http://www.dnevnik.bg/sport/2017/08/29/3032420_antuni_ivanov_specheli_bronz_na_svetovnoto_po_pluvane/", "text": "Плувецът Антъни Иванов затвърди успешната си 2017 г. с бронзов медал на световното първенство за юноши и девойки в Индианаполис, като стана трети в коронната си дисциплина  200 метра бътерфлай , финиширайки за 1:57.54 минути. Плувецът, който е само на 18 години, се нареди след Кристоф Милак от Унгария и Юя Сакамото от Япония. Иванов впечатли с участието си на  световното първенство в Будапеща  по-рано през годината. Там той се класира за финала на 200 метра бътерфлай и остана на осмо място. Следващата голяма цел, която Иванов си постави, е по-сериозен пробив в световното плуване на  олимпийските игри в Токио през 2020 г. : \"Тогава ще съм на 21 години, а това е отлична възраст за пробив в плуването. Там ще бъда дебютант, но ще направя всичко възможно да се подготвя и да атакувам върха.\"", "date": "2017.08.29", "title": "Антъни Иванов спечели бронз на световното по плуване за юноши"}
{"url": "http://www.dnevnik.bg/bulgaria/2017/08/29/3032446_pojarut_v_kresnenskoto_defile_e_pod_kontrol_otmenia_se/", "text": "Огънят около село Влахи е под контрол, поради което се отменя принудителната евакуация на хората, каза днес на брифинг директорът на пожарната главен комисар Николай Николов. Изявлението му беше по повод продължаващия седми ден пожар в Кресненското дефиле. Николов допълни, че нощта е била драматична, като са възникнали две сериозни нови огнища между село Сенокос и село Ощава. Днес в гасенето на пламъците се включва трети хеликоптер, който е на частна фирма. \"Направили сме нови просеки по стари горски пътища, с което смятаме, че сме установили контрол върху разпространението на пожара в посока парка \"Пирин\". Това е основната задача, категорично да прекъснем огъня към парка и с това опасността за парка да е приключила\", каза Николов. Той обобщи, че 600 души продължават усилията за ликвидиране на пожара и надеждите са, че днес основните огнища ще бъдат потушени. За това помага и дъждът. На главен път Е-79, в района на дефилето и кривия тунел, обстановката е нормална, трафикът е нормален, отчетоха от МВР.", "date": "2017.08.29", "title": "Пожарът в Кресненското дефиле е под контрол, отменя се евакуацията на село Влахи"}
{"url": "http://www.dnevnik.bg/bulgaria/2017/08/29/3032469_zapovedta_za_uvolnenieto_na_uchitelkata_ot_sofiiskata/", "text": "Заповедта за уволнението на учителката Петя Тодорова от Софийската математическа гимназия (СМГ) е отменена. Това съобщи самата тя пред Би Ти Ви. Тодорова обаче не уточни дали директорът на училището Антони Стоянов е човекът, който е решил тя да запази работата си. Между двамата възникна конфликт, след като Стоянов я отстрани от поста за уронване авторитета и престижа на училището, тъй като дискриминирала около 130 ученици от гимназията за състезание \"Европейско кенгуру\". Малко след уволнението си тя обяви, че  ще търси правата си в съда. Последваха  няколко протеста на родители  на ученици от гимназията, които поискаха тя да бъде възстановена на работа. Началникът на на Регионалното управление на образованието в София Ваня Кастрева също я подкрепи и призова Антони Стоянов да подаде оставка заради напрежение в училището. Искането за оставка беше подкрепено и от образователния министър Красимир Вълчев.  Директорът на СМГ обаче отказа да напусне поста си.  Петя Тодорова разказа, че със Стоянов имат разминавания в идеите си за бъдещето на гимназията. Тя добави, че не е ощетила учениците на състезанието \"Европейско кенгуру\". Думите ѝ бяха подкрепени и от представителя на Регионалния инспекторат Вилма Доминикова. \"При проверките в СМГ са открити нарушения на Закона за счетоводството, тъй като не са отчитани сумите, събирани от ученици, за явяване на състезания. Има и нарушения при осъществяване на обществените поръчки. Сезирали сме за проверка съответните институции\", допълни Доминикова. Тя обясни, че на директора на гимназията е връчена заповед за даване на писмени обяснения и той има 3-дневен срок да ги даде. В зависимост от обясненията му ще се вземе окончателно решение дали да бъде уволнен.", "date": "2017.08.29", "title": "Заповедта за уволнението на учителката от Софийската математическа гимназия е отменена"}
{"url": "http://www.dnevnik.bg/skorost/2017/08/29/3032491_vuzmojnost_za_drift_i_dopulnitelna_moshtnost_za_bmw_i3/", "text": "Първият изцяло електрически сериен модел на БМВ мина през обновяване, целта на коeто е била освен стилистична промяна и доставяне на повече удоволствие от шофирането. След фейслифта  моделът i3 , който е със задно предаване, вече разполага със спортен режим на управление, позволяващ контролирани дрифтове. Другата голяма новина е вкарването в гамата на спортната версия i3s (червеният автомобил на снимките), която разполага с повишена с 14 конски сили мощност (вече 184 к.с.) и с 20 Нм по-висок въртящ момент (до 270 Нм). БМВ i3s спринтира до 100 км/ч с 0.4 секунди по-бързо от i3 (6.9 секунди), а максималната скорост е повишена от 150 на 160 км/ч. Спортната версия на електрическата баварка е снабдена със спортно окачване, има със сантиметър по-малък клиренс, по-широка с 4 см следа и ще се предлага с 20-инчови алуминиеви джанти, по-широки с 2 см в сравнение с наличните досега. След фейслифта всички версии на БМВ i3 ще се оборудват с батерия с капацитет 94 амперчаса, която до момента се предлагаше срещу доплащане. С нея стандартното изпълнение на електромобила ще изминава максимум 280 километра, а версията i3s ще има пробег 290 километра. Серийният кабел за зареждане на електромобила предлага в изпълнение с оптимизирана функционалност с температурен сензор. Предлаганата зарядна станция за дома BMW i Wallbox позволява за три часа акумулаторите да получат ток за около 180 км. Това е пет пъти по-бързо в сравнение със стандартния кабел за зареждане. Като опция както за новото БМВ i3, така и за новото БМВ i3s се предлага удължител на пробега. Това е двуцилиндров бензинов двигател от мотоциклет с мощност 38 к.с. Чрез генератор той произвежда електроенергия, за да може при нужда да поддържа постоянно нивото на заряд на високоволтовия акумулатор по време на пътуване. Така общият пробег на автомобила при шофиране във всекидневието може да се увеличи от около 180 с допълнителни 150 до общо 330 км. Също за цялата гама е и преработеният контрол на сцеплението. Системата разполага с функция за ограничение на оборотите на колелата, която осигурява повишена стабилност при шофиране както при динамично ускорение, така и при движение по инерция със силна регенерация на спирачната енергия. Осезаемо се оптимизира и сцеплението при потегляне на сняг или мокра пътна настилка. Отвън има внимателни промени в някои елементи, въведени са и нови цветове. При съпоставяне с излезлия през 2014 година модел прави впечатление новата форма на броните. Елегантност и динамика излъчва и новият сребрист акцент за линията на покрива. Той се разширява в задната си част и с това подчертава характерния контур на страничните прозорци. Серийното оборудване включва изцяло светодиодни светлини отпред и отзад, който до сега бяха част от по-високите нива на изпълнение. В салона, както и досега, 80% от използваните материали са рециклирани, като сред тях има пластмаси, естествени влакна и неизбелено евкалиптово дърво. Екранът на мултимедията пък вече може да е с диагонал 10.24 инча. Предлаганите за обновеният електрически модел асистиращи системи улесняват и подпомагат водача при различни ситуации. Така например асистентът за паркиране вече поема не само работата с волана, но и контролира газта и спирачката. Активният контрол на скоростта с функция Stop & Go и асистентът за задръствания позволяват при движение със скорости до 60 км/ч колата не само сама да спазва безопасна дистанция до предното превозно средство, но и да следва извивките на пътя, като се ориентира по маркировката и движещите се отпред превозни средства. Навигационната система на електромобила също е променена, като дава информация за свободните зарядни станции, запасът от ход в различните режими на шофиране и интелигентно планиране на маршрута, включително с междинни спирания на зарядни станции.", "date": "2017.08.29", "title": "Възможност за дрифт и допълнителна мощност за BMW i3"}
{"url": "http://www.dnevnik.bg/sviat/2017/08/29/3032492_turseshtite_ubejishte_v_evropa_da_kandidatstvat_ot/", "text": "Мигрантите, които отговарят на критериите за убежище, да поискат закрила още докато са в Африка, а не в страните, където желаят да се установят – на това се съгласиха лидерите на Франция, Германия, Италия и Испания на срещата си в Париж, предаде агенция \"Асошиейтед прес\". В обща декларация след срещата, в която участваха и лидерите на Чад, Нигер и Либия, президентът на Франция Еманюел Макрон,  германският канцлер Ангела Меркел  и премиерите на Италия и Испания, Паоло Джентилони и Мариано Рахой, изтъкват необходимостта процесът за даване на убежище на \"особено уязвими мигранти\" да започва на териториите на Чад и Нигер. Лидерите обявиха, че планират \"мисии за закрила\" в африканските страни в сътрудничество с агенциите на ООН за бежанците и миграцията. Процедурата ще позволи на желаещите убежище в Европа да имигрират законно, ако фигурират в списък, предоставен от  Върховния комисариат на ООН за бежанците  и регистриран от властите в Нигер и Чад. Наред с това европейските лидери се споразумяха да помогнат на двете държави за подобряване на граничния контрол за спиране на нелегалната миграция. Меркел заяви, че Европа има \"хуманитарна отговорност\" да води битка с нелегалната миграция и с трафикантите, които трупат печалби от  отчаянието на мигрантите . Европейските и африканските лидери обсъдиха заселването на  мигрантите от Африка , които отговарят на критериите за получаване на убежище в Европа, но Меркел подчерта, че европейските страни трябва ясно да определят кой бяга от войни и насилие и кой от бедност. Тя призова за по-ефективни действия срещу нелегалната имиграция и за увеличаване на помощта на Европа за африканските страни, за да могат да подобрят икономиките си и да спрат трафика на мигранти. Президентът на Чад Идрис Деби Итно заяви, че въпросът с имиграцията може да се реши единствено чрез развитие. \"Фундаменталният проблем остава икономическото развитие, необходими са ресурси\", каза Деби, който настоя също за решаване на политическата криза в Либия, през която минават десетките хиляди мигранти, желаещи да стигнат в Европа.", "date": "2017.08.29", "title": "Търсещите убежище в Европа да кандидатстват от Африка, поискаха големи европейски държави"}
{"url": "http://www.dnevnik.bg/evropa/zemedelie/2017/08/29/3032501_prez_septemvri_fermerite_kandidatstvat_za_84_mln_lv/", "text": "Mежду 11 и 29 септември земеделските производители могат да подават заявления за подпомагане за 2016 г. по схемата за отстъпка от акциза върху газьола, ползван за селскостопанска техника. Това става ясно от съобщение на агроминистерството. Заедно със заявленията, които се подават в общинските служби по земеделие, трябва да бъдат приложение и копия и офис на фактурите за закупени горива. \"Препоръчително е земеделските стопани да направят проверка с доставчиците си на горива или НАП относно това дали фактурите за закупени гориво за 2016 г. са декларирани коректно\", казват от министерството. От ведомството допълват още, че при изчисляването на индивидуалната квота на фермерите по схемата се включват само литрите газьол, закупен с фактури, които фигурират в дневниците за продажби на търговците. В Закона за държавния бюджет за 2017 г. са предвидени 84 млн. лв. за помощта за отстъпка от акциза. За да получат финансиране по схемата, фермерите трябва да бъдат вписани в регистъра по чл. 7 от Закона за подпомагане на земеделските производители, както и да имат заверена регистрационна карта за последните две стопански години. Допълнително се изисква кандидатите да имат валидно заявление за подпомагане по схемата за единно плащане на площ и схемите за обвързано подпомагане за животни за годината,  предхождаща годината на кандидатстване по схемата за държавна помощ за акциза. Земеделските стопани, отглеждащи видове и категории животни, които не попадат в обхвата на схемите за обвързано подпомагане за животни, трябва да имат регистриран животновъден обект по Закона за ветеринарномедицинската дейност. След подаване на заявленията за подпомагане са предвидени проверки на фактурите от НАП. Помощта ще бъде изплащана на фермерите от Агенция \"Митници\" чрез фонд \"Земеделие\", сочат указанията по схемата. В предходната кампания за подпомагане бяха подадени 7468 заявления, а на земеделските производители са възстановени суми в размер над 82 млн. лв. Средствата бяха изплатени в края на 2016 г., когато бяха преведени 71 млн. лв., и в началото на 2017 г., когато земеделците получиха още 11 млн. лв. Единичното намаление на акциза за литър газьол през миналата година беше 0.40 лв. В момента акцизът върху газьола е 646 лв. за 1000 литра според Закона за акцизите и данъчните складове.  Отстъпката от акциза за горивата, която получават земеделските производители, е по одобрена в ЕК държавна схема за подпомагане, която може да действа до 2020 г. През миналата година парламентът реши помощта да се предоставя под формата на пари на земеделците, като за база се ползват определени средни норми за потреблението на горивата за отделните селскостопански производства. Преди това по тази схема фермерите получаваха ваучери, чрез които да закупят по-евтино гориво.", "date": "2017.08.29", "title": "През септември фермерите кандидатстват за 84 млн. лв. отстъпка от акциза за горивата"}
{"url": "http://www.dnevnik.bg/sviat/2017/08/29/3032504_kim_chen-un_e_stanal_bashta_za_treti_put/", "text": "Севернокорейският лидер Ким Чен-ун е станал баща за трети път, съобщи днес агенция \"Йонхап\", цитирана от ТАСС и \"Франс прес\". Според южнокорейски депутати, информирани от разузнаването, първата дама на КНДР е родила отново през февруари. Не се съобщава полът, нито името на детето. Ким Чен-ун се ожени за И Сол-джу през 2009 г. Досега бе известно, че двамата имат две деца. За първото се знаеше само, че е родено през 2010 г. Второто - момиче, наречено Ким Чжу-е, е родено през 2013 г., посочва ТАСС. За дъщеричката се знае само от думите на американската баскетболна звезда Денис Родман, който заявил пред британския в. \"Гардиън\" след посещение в Пхенян през 2013 г., че е държал бебето, напомня АФП. През 2016 г. съпругата на севернокорейския ръководител месеци наред не се появи пред публика и това породи слухове, че е бременна, добавя агенцията.", "date": "2017.08.29", "title": "Ким Чен-ун е станал баща за трети път"}
{"url": "http://www.dnevnik.bg/sport/2017/08/29/3032466_aleksandur_zverev_zapochna_us_open_s_trudna_pobeda/", "text": "Поставеният под №4 Александър Зверев срещна неочаквани трудности срещу квалификанта от Барбадос Дариън Кинг, но постигна трисетова победа в първия кръг на US Open. 20-годишният германец се наложи със 7:6 (9), 7:5, 6:4 след близо три часа игра. Въпреки че играеше своя първи мач в турнирите от Големия шлем, Кинг създаде огромни проблеми на Зверев. Фаворитът в долната половина на схемата беше далеч от формата, която му донесе две титли от сериите \"Мастърс\" през този сезон и го изкачи до шестото място в света. Кинг реализира ранен пробив и спечели три поредни гейма, за да поведе с 3:1. Зверев бързо се отърси. Той записа серия от четири последователни гейма, проби два пъти подаването на съперника и при аванс от 5:3 изглеждаше сигурен в спечелването на сета. 25-годишният тенисист от Барбадос обаче показа характер, върна пробива и стигна до тайбрек. В него той дори стигна до два сетбола - при 8:7 и 9:8, но при първия допусна непредизвикана грешка от форхенд, а при втория направи двойна грешка. Зверев се възползва от пропуските на съперника и затвори първата част след 11:9 и 82 минути игра. Във втората част двамата стабилизираха началния си удар, а Кинг спечели първите си пет подавания и принуди германеца да сервира за оставане в сета при 4:5. Световният номер 6 се справи с лекота, след което реализира ключов пробив за 6:5. С категоричен сервис гейм на 15 той сложи край на сета. В третата част Зверев пое рано контрол, след като проби за 2:1 и след това затвърди предимството си. Кинг обаче не се предаде и продължи да се бори с всички сили. Той имаше две възможности да върне пробива, но Зверев се справи с тях и удържа аванса си до края. Зверев завърши мача с 54 уинъра, но и цели 62 непредизвикани грешки. Кинг приключи с 23 печеливши удара при 42 непредизвикани грешки. Двамата имаха почти еднакъв брой шансове за пробив - 11 за германеца и 10 за барбадосеца. Зверев обаче беше по-ефективен, реализира четири пробива срещу два за съперника и това се оказа достатъчно за победата. Във втория кръг той ще се изправи срещу голямата надежда на хърватския тенис Борна Чорич, с когото се познават отлично от юношеските години. 20-годишният тенисист от Загреб победи чеха Иржи Весели със 7:6 (5), 7:6 (2), 6:2. През изминалата нощ се изиграха всички мачове от долната половина на схемата при мъжете. Четирима от 16-те поставени в нея отпаднаха, сред които една от големите надежди за добро представяне на домакините - Джак Сок. Американецът, №13 в схемата, загуби от австралиеца Джордан Томпсън в зрелищна петсетова битка - 2:6, 6:7 (14), 6:1, 7:5, 4:6. Другите отпаднали поставени са достигналият до полуфиналите в Синсинати Давид Ферер, мощно сервиращият руснак Карен Хачанов и холандецът Робин Хаазе. Всички фаворитите в долната половина обаче продължават напред. Поставеният под №5 Марин Чилич загуби сет срещу американеца Тенис Сандгрен, но спечели с 6:4, 6:3, 3:6, 6:3 и ще се изправи срещу германеца Флориан Майер във втория кръг. Жо-Вилфред Цонга се справи с лекота с румънеца Мариуш Копил - 6:3, 6:3, 6:4, а Джон Иснър се наложи над французина Пиер-Юг Ербер с 6:1, 6:3, 4:6, 6:3. По-големият от братята Зверев - Миша, също намери място във втория кръг след здрава битка с американския квалификант Тай-Сон Квятковски - 7:6 (5), 4:6, 4:6, 7:5, 6:3. ", "date": "2017.08.29", "title": "Александър Зверев започна US Open с трудна победа, четирима поставени отпаднаха"}
{"url": "http://www.dnevnik.bg/sport/2017/08/29/3032407_arsenal_gotvi_prodajba_na_dvama_tituliari_do_chasove/", "text": "\"Арсенал\" е на път да се раздели с двама от основните си футболисти преди края на трансферния прозорец. \"Артилеристите\" по всяка вероятност ще продадат Алекс-Окслейд Чембърлейн и Шкодран Мустафи, твърдят медиите на Острова. Английският национал от седмици е свързван с  \"Ливърпул\" , но изненадващо в последните часове \"Челси\" е фаворит за неговия подпис. Според \"Дейли мирър\" халфът е отказал офертата на \"Арсенал\" за нов договор със заплата от 180 хил. паунда седмично. Заради това \"артилеристите\" ще го продадат за 40 млн. паунда на един от преките си конкуренти. Очаква се халфът да мина медицински прегледи в базата на националния отбор на Англия \"Сейнт Джорджс парк\", тъй като е част от избраниците на Гарет Саутгейт. Мениджърът на \"Челси\" Антонио Конте иска да засили конкуренцията на фланговете и да има равностойна опция на Виктор Моузес за ролята на десен халф-бек. Италианецът оценява Окслейд-Чембърлейн високо и заради възможностите му да играе и в центъра на терена. Английският национал пристигна в  \"Арсенал\"  за 15 млн. паунда от родния си клуб \"Саутхемптън\", а наскоро Венгер обяви, че вижда в негово лице следващия лидер на отбора. Халфът е на 24 години. Пред напускане е и Шкодран Мустафи, който е поискал от Венгер да бъде продаден. Немският национал има проблеми да се впише в състава, твърдят медии от Германия. Мустафи пристигна преди година на \"Емиратс\" срещу 35 млн. паунда, но сега вероятно ще отиде в \"Интер\" срещу 20 млн. В последните часове напрежението около \"Арсенал\" отново се повиши, най-вече заради разгромната загуба с 0:4 от \"Ливърпул\". В същото време до края на трансферния прозорец не се очаква \"арилеристите\" да направят значима покупка. На този етап неясно е бъдещето и на  Алексис Санчес . Звездата на отбора има договор до края на сезона, но сериозен интерес към него има от \"Манчестър сити\" и ПСЖ. \"Гражданите\" са готови да дадат сериозна сума за чилийския нападател, а изненадващо в офертата ще бъде включен и Рахийм Стърлинг. Английският национал започна сезона добра и отбеляза голове срещу \"Евертън\" и \"Борнемут\", но Пеп Гуардиола е готов да се раздели с него, за да привлече Санчес. Венгер обаче няма никакво намерение да се разделя с чилиеца, защото го счита за един от най-важните футболисти в състава си. Единствено оферта около 70 млн. паунда или повече може да промени мнението на французина.", "date": "2017.08.29", "title": "\"Арсенал\" готви продажба на двама титуляри до часове"}
{"url": "http://www.dnevnik.bg/sviat/2017/08/29/3032554_slujitelite_na_letishte_v_barselona_shte_stachkuvat_v/", "text": "Служителите, грижещи се сигурността на летище \"Ел Прат\" в Барселона, ще стачкуват отново за по-добри условия на труд и повече персонал. Стачните действия ще започнат на 8 септември, предаде агенция \"Ройтерс\". Служителите на фирмата по сигурността на летището \"Еулен\" организираха серия от кратки прекратявания на работата в началото на август. Това доведе до повече време за чакане за пътниците в разгара на лятото. Работниците от фирмата гласуваха единодушно за нови стачни действия - два периода от по един час всеки петък, считано от 8 септември. \"Ел Прат\" е второто най-натоварено летище в Испания след летище \"Барахас\" в Мадрид. По-рано този месец испанското правителство каза, че гражданската гвардия ще се заеме с проверките на сигурността на летището в случай на стачни действия, за да ограничи вредите за пътниците.", "date": "2017.08.29", "title": "Служителите на летище в Барселона ще стачкуват в началото на септември"}
{"url": "http://www.dnevnik.bg/photos/2017/08/29/3032475_snimka_na_denia_zasushavaneto_v_ispaniia_razkri/", "text": "Останките от стария град Мансила де ла Сиера, отдавна потопен под водите на резервоара Мансила, започват да се разкриват след продължителната суша в провинция Риоха, Испания.", "date": "2017.08.29", "title": "Снимка на деня: Засушаването в Испания разкри руините на стар град"}
{"url": "http://www.dnevnik.bg/sviat/2017/08/29/3032555_da_izlezem_nezavisimo_ot_cenata_edin_bastion_na/", "text": "В пристанищния град Тилбъри, на 35 км източно от Лондон, подкрепата за излизане от Европейския съюз остава нерушима като скала и хората настояват за незабавен Брекзит. \"Надявам се, че ще може да напуснем напълно, нали за това гласувахме\", изтъква Дейвид Кънингам, 65-годишен пенсионер, без да крие нетърпението си. \"Време е. Колкото повече се бавим, толкова ще е по-трудно да скъсаме\", добавя той пред АФП. За новия кръг от преговори, които започнаха тази седмица Лондон и Брюксел, този бивш производител на коли заявява, че иска \"независима Великобритания, както по времето, когато можеше да търгуваш с цял свят\". \"Нямам нищо против континента. Но общият пазар не вървеше. Щом нещата не вървят, излизаме\", отсича той. Разположен край устието на Темза, Тилбъри е прочут с пристаните си и крепостта от 17-и век, бранила столицата от морски набези. Градът с 12 000 жители е сред най-важните пристанища в страната. На референдума от 23 юни 2016 г. местният окръг Търок бе четвърти от общо 382 сред най-масово гласувалите за Брекзит със 72.3% подкрепа за  излизане от ЕС. Общността на нациите е предпочитана пред ЕС \"Трябваше да си останем с Общността на нациите\", коментира Дерек Хауърд, 77-годишен дърводелец в пенсия, посръбвайки чай. Той описва града си като \"поизтощен\", \"с много безработица\", и твърди, че местните искат парите, харчени сега в Брюксел, да отиват за британските социални служби и здравеопазване. Нарича \"смехотворни\" дискусиите ще се наложи ли кралството  да плати за Брекзит  милиарди лири, но добавя убедено: \"Щом такава е цената...\" \"Тъй или иначе трябва да излезем\", повтаря той. Докато Лондон обсъжда споразумения за преход, който да трае с години след предвиденото напускане на европейския блок през март 2019 г., анкета на YouGov показа, че решимостта на избирателите, поддържащи Брекзит, не е намаляла. Според 61 на сто от тях \"значителните щети за британската икономика са  цена, която си струва да бъде платена \" за излизането от ЕС. Близо 39% мислят същото за собственото си положение и за възможността член от семейството да изгуби работата си. Застанал край местен паметник от времето на войната, 42-годишният Дарън разсъждава, че масовата имиграция е била ключов фактор за вота в  полза на Брекзит. Брекзит като \"възможно най-доброто\" \"Те вършат нашата работа. Тук работните места са много. Ако си тръгнат повечко от тези хора, ще е по-добре за нас\", твърди безработният, който отказва да се представи с фамилно име. \"Според мен страната вече не се справя. Според мен те трябва да си заминат. Тук вече не е страна на британците. Наистина не е\", казва той. В очите му Брекзит е \"възможно най-добрият\" изход. Именно на пристаните в Тилбъри са били стоварени първите мигранти от Карибските острови, докарани през 1948 г. с кораба \"Емпайър уиндръш\". \"Ще има отрицателен ефект върху доста неща\", смята 69-годишната Джеки Валънтайн, работила в държавното здравеопазване. Тя обаче е гласувала за Брекзит в знак на протест срещу \"политиците в Брюксел, които ни диктуват какво да правим\". \"Медицинските сестри от Европа, които биха могли да потърсят работа тук, вече не кандидатстват. Не идват вече свестни хора, които бихме могли да приемем у нас\", казва със съжаление тя. Но \"ще оцелеем\", убедена е Джеки. Шейсет и пет годишният Тони Чърч кротко лови риба в устието на реката: \"Гласувах да напуснем. Не желая хора, които не са избирани, да ми казват какво да правя.\" \"Струва ми се, че те са по-добре подготвени да преговарят от нас. А ние сякаш се влачим едвам-едвам\", отбелязва той. И допълва: \"Дано не стане така, че просто да се предадем и да се откажем от твърде много неща.\"/ БТА", "date": "2017.08.29", "title": "Да излезем независимо от цената: един бастион на Брекзит губи търпение"}
{"url": "http://www.dnevnik.bg/razvlechenie/2017/08/29/3032559_posledniiat_epizod_ot_sedmi_sezon_na_igra_na_tronove/", "text": "Последният епизод от седмия сезон на сериала \"Игра на тронове\" постави рекорд по гледаемост, предадоха световните информационни агенции. Той излезе тази неделя, като е бил гледан от 12.1 млн. души. Зрителският интерес към епизода \"Драконът и вълкът\" е с 36% по-голям спрямо този към последния епизод от шести сезон, който е бил гледан от 8.9 млн. души. Освен това още около 4 млн. души са го гледали в стрийминг платформите. Първият епизод от последния сезон пък е бил наблюдаван от малко над 10 млн. души. Той излезе през юли и предизвика сериозен интерес сред любителите на сериали. \"Игра на тронове\" ще има още един сезон, обявиха създателите му. Очаква се той да излезе през 2019 г.", "date": "2017.08.29", "title": "Последният епизод от седми сезон на \"Игра на тронове\" постави рекорд по гледаемост"}
{"url": "http://www.dnevnik.bg/biznes/2017/08/29/3032580_danuchnite_shte_proveriavat_firmi_razpolagashti_s_nad/", "text": "Национална агенция за приходите (НАП) обяви, че започва проверки на фирми и нестопански организации, които в своите счетоводни баланси са посочили, че имат голяма сума пари в брой. Общо 1289 фирми попадат в този списък, тъй като са обявили, че разполагат с над 1 млн. лв. в касата си. Данъчните инспектори ще проверяват дали дружества не са извършили по този начин скрито разпределение на печалба. Съмненията им са, че като декларират голяма сума пари кеш, фирмите избягват плащането на корпоративни данъци и дивиденти. \"В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството – например скъпи командировки до екзотични държави, ползване на чужди активи за лични нужди на акционерите и т.н.\", посочва НАП в съобщението си до медиите. От агенцията за приходи уточняват, че ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години.", "date": "2017.08.29", "title": "Данъчните ще проверяват фирми, разполагащи с над 1 млн. лв. в касите си"}
{"url": "http://www.dnevnik.bg/sport/2017/08/29/3032550_livurpul_potvurdi_rekordnata_sdelka_za_keita/", "text": "\"Ливърпул\" потвърди рекордния за клуба  трансфер на Наби Кейта . 22-годишният полузащитник на \"Лайпциг\" ще се присъедини към мърсисайдци следващото лято, когато влиза в действие клаузата за откупуване в договора му с германския вицешампион. Откупната цена на гвинейския национал е 48 милиона паунда. \"Ливърпул\" ще плати на \"Лайпциг\" и бонус за това, че си осигурява подписа на играча предсрочно. Сумата не беше обявена официално, а в английските медии също липса информация. Договорът на Кейта с \"Ливърпул\" ще е за пет години, като влиза в сила от 1 юли 2018 г. Мениджърът Юрген Клоп и ръководството на клуба положиха големи усилия да го привлекат още това лято. Те отправиха две оферти, втората от които за около 70 млн. паунда, но получиха отказ. Гвинейският национал отбеляза осем гола в 31 мача в Бундеслигата през миналия сезон. Той имаше огромна заслуга за сребърните медали, които \"Лайцпиг\" спечели още при първото си участие в елита на германския футбол. \"След като всичко около бъдещето ми беше решено, сега мога да се фокусирам върху това да помогна на \"Лайпциг\" да постигне страхотни неща през този сезон\", каза още 22-годишният полузащитник.", "date": "2017.08.29", "title": "\"Ливърпул\" потвърди рекордната сделка за Кейта"}
{"url": "http://www.dnevnik.bg/sport/2017/08/29/3032581_plamen_konstantinov_podgotveni_sme_da_igraem_vseki_den/", "text": "Селекционерът на мъжкия национален отбор по волейбол Пламен Константинов остана доволен от втората поредна победа на Евроволей 2017. Успехът с  3:0 над Словения  осигури на тима второто място в група С и мач срещу Финландия в плейофите. \"Твърде рано е да си правим сметки и да говорим за такива неща. За мен по-важни са фактите, а те са, че в този турнир изненади не липсват. Ние сме част от европейското първенство и трябва да играем добре\", коментира Константинов след двубоя със Словения. Той отчете добрата тактика на отбора и силното представяне на блокадата, която се справи отлично със словенската атака. България излиза  срещу Финландия в сряда , а при победа ще се изправи срещу Сърбия на четвъртфиналите ден по-късно. Константинов не се притеснява от сгъстения цикъл. \"Мисля, че сме достатъчно добре подготвени физически, за да играем мачове ден след ден. Засега е по-важно да имаме по-добър манталитет и да можем да победим всеки участник на европейското първенство\", добави селекционерът.", "date": "2017.08.29", "title": "Пламен Константинов: Подготвени сме да играем всеки ден"}
{"url": "http://www.dnevnik.bg/photos/snimka_na_denia/2017/08/29/3032632_snimka_na_denia_valeri_simeonov_i_bastuna_na_daskal/", "text": "Вицепремиерът Валери Симеонов показа бастуна на Ботьо Петков. \"Реликвата\" е подарена от директора на Българския културен център Дмитрий Фьодорович Терзи при посещение на българска правителствена делегация. Симеонов каза още, че генералният консул в Одеса - Димитър Тучков, със свои средства е закупил къщата в Задунаевка, в която е живял Христо Ботев и е посещаване от Георги С. Раковски. \"Възстановява я и буквално след няколко месеца той ще я дари на българската държава\", каза Симеонов. Зад Симеонов е Петър Харалампиев, председател на държавната агенция за българите в чужбина.", "date": "2017.08.29", "title": "Снимка на деня: Валери Симеонов и бастуна на даскал Ботьо Петков"}
{"url": "http://www.dnevnik.bg/bulgaria/2017/08/29/3032646_ukrainskiiat_poslanik_poiska_razsledvane_za/", "text": "Украинският посланик Микола Балтажи изрази възмущението си от разпънатото знаме на Донецката народна република (ДНР) по време на честването на 140-годишнина от боевете на Шипка. Кадър с флага беше разпространен от Българската национална телевизия. Дипломатът допълва, че е притеснен от \"присъствието на знамето на терористичната и престъпна \"ДНР\" на Шипка\". По думите му това е \"поругаване на паметта на украинските войници и истинските опълченци, които донасят свобода на българската земя\". В позицията си, разпространена чрез профила на посолството във Фейсбук, Балтажи призова българските власти да разследват случая. Той го определи като \"позорна провокация\". Външният министър Екатерина Захариева също коментира кадъра със знамето на Донецката народна република. Според нея това е \"неприятна история\". \"Ние сме свободна държава, всеки има право на мнение. Много е неприятно точно на Шипченската епопея да се вее знаме на република, която никой не е признал и която е символ на това как се нарушават правните норми и как се застрашават мирът и сигурността в Европа\", заяви тя в интервю за Нова телевизия.", "date": "2017.08.29", "title": "Украинският посланик поиска разследване за разпънатото знаме на Донецката народна република на Шипка"}
{"url": "http://www.dnevnik.bg/regioni/2017/08/29/3032649_vodata_v_trunskoto_s_zelenigrad_veche_e_godna_za_piene/", "text": "Питейната вода в трънското село Зелениград вече отговаря на нормативните изисквания, съобщи Регионалната здравна инспекция, цитирана от БТА. В края на май се разбра, че във  водата в 7 села от област Перник, сред които и Зелениград, е засечена повишена радиоактивност . Изследване на водата от каптаж \"Бара\" в Зелениград установи повишена алфа активност - 0.585 бекерела на литър при норма до 0.03 бекерела на литър. Сега са били направени допълнителни изследвания на специфични радионуклиди и е получена експертна оценка от Националния център по радиобиология и радиационна защита. Допълнителните проби са от резервоара, който ползва селото, уточни кметският наместник Николина Димитрова. В друго от засегнатите села - Забел, продължава да се доставя вода с водоноски, след като на чешма в центъра му бе установена по-висока обща алфа активност и естествен уран.", "date": "2017.08.29", "title": "Водата в трънското с. Зелениград вече е годна за пиене"}
{"url": "http://www.dnevnik.bg/bulgaria/2017/08/29/3032150_deloto_za_sdelkata_s_evn_vliza_v_suda_sled_kato_beshe/", "text": "В Софийския градски съд (СГС) днес бе публично разпределено делото за сделката с ЕВН. Системата за случайно разпределение избра Костадинка Костадинова за съдия-докладчик по казуса.  Вчера стана известно, че За това обаче не съобщи държавното обвинение, каквато е практиката му по всяко повдигане на обвинение или внасяне на обвинителен акт в съда, а пресцентърът на съда. Обвинените са бившият икономически министър Трайчо Трайков, бившият вицепремиер и финансов министър Симеон Дянков, съиздателят на \"Капитал\" и \"Дневник\" Иво Прокопиев, както и изпълнителният директор на \"Булброкърс\" Радослав Рачев и Петър Василев и Любомир Евстатиев също от компанията. Става дума за  продажбата на миноритарните държавни дялове в ЕВН. Зам.-председателят на СГС Даниела Борисова, която извърши разпределението на делото, обясни, че то се води \"критерийно\", защото обвинените са шестима, свидетелите са 66, а томовете доказателства са 95. За такова се определя всяко дело, което има над 20 свидетели и над 10 тома доказателства. Тя обясни, че най-тежкото обвинение по казуса е за безстопанственост в особено големи размери, но не посочи кой от шестимата е подведен под наказателна отговорност за това. Отказа и всякакъв друг коментар по делото и обвинителния акт. Зам.-шефът на съда каза още, че Костадинова има два месеца да насрочи делото, като може да поиска от председателя удължаване на срока с още един месец, но кога ще започне по същество не може да се каже. \"Дневник\" научи, че делото е стигнало до съда по молба на един от обвиняемите - Радослав Рачев. Той се е възползвал от правото си да поиска прокуратурата да внесе обвинителен акт или да прекрати разследването спрямо него, съдът е излязъл с такова решение, а срокът по него изтича в следващите дни. Явно затова прокуратурата е побързала да внесе делото в съда, иначе то е трябвало да бъде прекратено. От държавното обвинение не са коментирали нищо по казуса днес. Един от обвинените Трайков обясни днес пред \"Дневник\", че очаква съдът да върне делото на прокуратурата, която ще го внесе отново, но след като промените в НПК вече са в сила, и тогава то ще отиде в Специализирания съд (бел.ред. - промените в НПК влизат в сила на 5 ноември и според тях делата срещу представители на властта ще се изземат от СГС и  ще се прехвърлят в Специализирания съд ). Според него \"прокуратурата продължава да не се хвали с това дело\", а за обвинението си коментира, че в него няма логика, тъй като е дал съгласие само в началото на процедурата и след това нито е давал мнение, нито е подписвал нещо по сделката. В края на миналата година  Трайчо Трайков съобщи, че е получил призовка  на 23 декември и на 28 е привлечен като обвиняем. Действията на държавното обвинение дойдоха след края на президентската кампания, в която Трайков беше кандидат на Реформаторския блок, и преди кампанията за предсрочните парламентарни избори. Тогава той коментира, че \"продажбата е извършена на Българската фондова борса, по състезателна методика, одобрена от Комисията за финансов надзор, в изпълнение на приета от Народното събрание стратегия, и то не от мен, а от единствения орган в държавата, който може да я извърши - Агенцията за приватизация и следприватизационен контрол (АПСК)... Явно никой не смята, че хората, пряко осъществили и одобрили условията по сделката, са постигнали лош резултат. За който аз като министър нямах и не съм и искал да имам възможност да влияя по какъвто и да е начин\". (Тогавашният председател на АПСК Емил Караниколов в момента е министър на икономиката в третия кабинет \"Борисов\" - бел. ред.) През януари тази година след обвинението срещу Дянков  от прокуратурата обясниха, че разследването е започнало през 2014 година  по сигнал на тогавашния председател на Комисията за финансов надзор Стоян Мавродиев. Продажбата на акциите, за които става дума, е от 2011 година. Тогава държавата като миноритарен акционер в \"ЕВН България електроразпределение\" АД решава да продаде своите 51 612 бр. акции, представляващи 33% от капитала на дружеството. Инвестиционен посредник по нея е \"Булброкърс\" ЕАД - част от \"Алфа финанс холдинг\" (което се контролира от Иво Прокопиев). Държавното обвинение твърди, че \"Булброкърс\" е използвал грешни коефициенти при изчислението на цените. През януари след повдигането на обвинението  от \"Бубркокърс\" обясниха, че е  \"категорично невярно, че е заобиколен законът,  и \"Булброкърс\" е изготвил и е определил цената на остатъчния дял от \"ЕВН България\", както и че дружеството е избрало методология за оценка, която ощетява държавата. Оценката е изготвена от независим лицензиран оценител по методология, определена от Агенцията по приватизация и следприватизационен контрол, както повеляват законът и договорът на инвестиционния посредник. \"Булброкърс\" ЕАД е изпълнявал инструкциите на АПСК, препоръчал е минимална цена на акция, под която не съветва да се продават дялове, което е прието от агенцията.\" През 2014 година Административен съд – София, постановява, че \"Булброкърс\"  не е извършил каквото и да било нарушение при продажбата на остатъчния дял от ЕВН,  и отменя наказателното постановление, наложено от Комисията за финансов надзор, като неправилно и противоречащо на закона. Съдът приема, че \"Булброкърс\" е организирал предлагането на остатъчния дял от ЕВН изцяло по зададените критерии от Агенцията по приватизация и следприватизационен контрол и стриктно следвайки закона.", "date": "2017.08.29", "title": "Делото за сделката с ЕВН влиза в съда, след като беше публично разпределено"}
{"url": "http://www.dnevnik.bg/bulgaria/2017/08/29/3032660_okolo_27_mln_leva_dopulnitelno_ot_bjudjeta_sa/", "text": "Обещаното увеличение на опитите за зачеване с процедурата инвитро с финансиране от Центъра за асистирана репродукция ще струва допълнителни около 2.75 млн. лв. на бюджета, показват изчисленията на Министерството на здравеопазването. Това включва 2.25 млн. лева за четвърти полагаем опит за всяка жена, при която първите три не са проработили, както и 500 хил. лв. за ембриотрансфери на размразени ембриони. В момента лимитът за опити на всяка жена, кандидатствала за държавно финансиране, е три инвитро процедури, след което няма право на повече. С промяна в нормативната уредба ще се позволи и четвърти опит, както и допълнително още четири опита с криоконсервирани ембриони. Спрямо статистиката за 2016 г. се очаква за четвърта процедура да кандидатстват около 450 жени, а за ембриотрансфер - 1020. Но опитите няма да са неограничени,  както първоначално обяви министър-председателят Бойко Борисов , защото според доклада на здравния министър от това няма да има ефект. След всеки неуспешен опит шансовете за зачеване намаляват - след третия път са вече под 10%, а след четвъртия става \"нецелесъобразно от медицинска гледна точка\" да се финансират още, пише в мотивите на здравното ведомство. Здравното министерство е обявило  за обществено обсъждане  в понеделник своя проект за изменение на постановлението за работата на Центъра за асистирана репродукция, като освен увеличените възможности за инвитро опити, там се предвиждат и повече правомощия за контрол от институцията. Според текста, Центърът не само ще може да прекратява договори за финансиране с клиники при установени нарушения, но също така директорът на центъра ще може да налага и финансови санкции. Освен това фондът ще може да прави и самостоятелни проверки върху дейността на лечебните заведения, с които има сключени договори. Досега те бяха единствено съвместно с Изпълнителната агенция по транспалнтациите. \"Анализът на нормативната уредба в областта на медицинските дейности показа, че Министерството на здравеопазването няма преки контролни функции да извършва оперативни проверки на лечебните заведения по асистирана репродукция, поради което към настоящия момент фигурирането му като пряк контролен орган в постановлението не съответства на действащото законодателство\", признават от ведомството. Но с промяната нормативният проблем ще се отстрани.", "date": "2017.08.29", "title": "Около 2.7 млн. лева допълнително от бюджета са необходими за увеличаване на опитите за инвитро"}
{"url": "http://www.dnevnik.bg/sviat/2017/08/29/3032668_v_hranitelnata_voina_mejdu_belarus_i_rusiia_se/", "text": "\"Хранителната война\" между Беларус и Русия, недоволна от беларуския реекспорт на храни, забранени за внос в Русия, предизвика нов скандал. Федералните митници разкриха огромна мрежа от доставчици на забранени хранителни продукти и с помощта на руската Централна банка смятат да им вгорчат живота, пише в.  \"РБК\" , цитиран от Би Би Си и БТА. През 2014 г., в отговор на ограничителните мерки на Запада, Москва забрани вноса на редица хранителни продукти от много западни страни. Руски официални лица заявяват, че  контрасанкциите  съдействат за развитието на аграрния сектор в страната. Митниците са преброили 29 руски компании нарушителки - основни продавачи на  забранени  за внос храни, посочва източник на \"РБК\". Повечето са регистрирани след 2014 г., главно от беларуски граждани, с основен предмет на дейност доставка на хранителни стоки. Почти всички имат сертификати за внос на плодове и зеленчуци, морски дарове и други. Заподозрени са, на първо място, фирми, сключвали сделки с три беларуски компании - \"Белтаможсервис\", \"Газ Венчуре\" и \"Глобалкаст\", внасящи в  Беларус  стоки, забранени в Русия. Срещу руските фирми нарушителки са образувани дела за административни нарушения, но ги заплашват и други мерки. През юли митниците са информирали за тях не само ресорните ведомства, но и Централната банка. След получаване на данни от митниците за \"съмнителни операции\" Централната банка на Русия има готовност да откаже прехвърлянето на средства от руски компании на беларуските им партньори. \"РБК\" уточнява, че тази схема, дори ако не спре доставките на контрабандни храни в Русия, съществено ще затрудни взаимните плащания между нарушителите.", "date": "2017.08.29", "title": "В \"хранителната война\" между Беларус и Русия се включи Централната банка в Москва"}
{"url": "http://www.dnevnik.bg/sport/2017/08/29/3032563_skai_si_osiguri_trima_ot_nai-golemite_talanti_v/", "text": "Съставът на \"Скай\" прояви сериозна активност в последните дни на трансферния пазар за сезон 2018. Водещият тим в професионалното колоездене ще бъде напуснат от ключови фигури в края на годината, но вече направи стъпка към това да попълни състава си. В отбора от следващия сезон ще карат трима от най-големите таланти в спорта. Това са колумбиецът Еган Бернал, руснакът Павел Сиваков и норвежецът Кристофер Халворсен. \"Скай\" обяви привличането и на тримата чрез официалния си сайт. Бернал е считан за новата голяма звезда на Колумбия след Найро Кинтана. Катерачът е само на 20 години, а преди броени дни спечели \"Тур л'Авенир\" - най-престижното състезание за колоездачи под 23 години. Сиваков идва от развиващия тим на BMC, където караше през последните два сезона. Руснакът също е на 20 години, а в \"Тур л'Авенир\" спечели последния етап, както и фланелката за най-добър катерач. Състезателят е считан за копие на Крис Фрум и  Том Дюмулен  заради отличните си часовникарски умения. По-рано през годината Сиваков спечели и младежкото издание на  \"Джиро д'Италия\" . Последното ново попълнение Халворсен е спринтьор и ще трябва да замести напускащия Елиа Вивиани. Той е и световен шампион до 23 години. Норвежецът е много силен и в еднодневните класики, където \"Скай\" винаги преследва добри класирания. \"Мисля, че с тези три трансфера ние показваме, че мислим за бъдещето. Изграждаме много талантлив млад отбор, с който искаме да сме на върха години наред. Еган, Павел и Кристофер ще са идеално попълнение към опитните ни състезатели\", каза директорът на \"Скай\" сър Дейв Брейлсфорд. Британският отбор ще се раздели с  Микел Ланда, който отива в \"Мовистар\",  и Микел Ниеве - \"Орика\". По-рано през лятото \"Скай\" обяви привличането на други двама доказани колоездачи – катерача Давид де ла Крус от \"Куикстеп\" и Джонатан Кастровиехо от \"Мовистар\". Нови договори с тима подписаха звездите  Крис Фрум , Герант Томас и Михал Квятковски, както и двама от най-важните помощници – Йън Станард и Кристиан Кнеес.", "date": "2017.08.29", "title": "\"Скай\" си осигури трима от най-големите таланти в колоезденето за следващия сезон"}
{"url": "http://www.dnevnik.bg/bulgaria/2017/08/29/3032675_koncesionnata_taksa_za_plajovete_shte_zavisi_ot/", "text": "Групиране на плажовете по българското Черноморие предвиждат предложенията за промени в Закона за устройство на Черноморското крайбрежие, които Министерството на туризма публикува за обществено обсъждане на портала за обществени консултации  strategy.bg . Мнения и предложения по тях могат да се подават на електронния адрес на ведомството :  m.uzunova@tourism.government.bg  до края на следващия месец (до 29 септември 2017 г.) След това проектът влиза за обсъждане и гласуване от депутатите в Народното събрание. Поправките, изготвени от Министерството на туризма, предвиждат да се въведат четири големи групи плажове: – в урбанизирани територии; – в неурбанизирани територии, но в близост до туристическа дестинация; – в неурбанизирани територии, които са отдалечени от туристически дестинации; – плажове с ограничено ползване или развиване на специален вид туризъм. В рамките на всяка група ще има и по три подгрупи, които ще се определят с наредба на министъра на туризма, която трябва да бъде готова до три месеца след приемането на законопроекта. В проекта липсва категорията плажове за природосъобразен туризъм – Карадере, Иракли и Корал бяха одобрени като плажове с такъв специален статут с цел опазването на последните незастроени места по Черноморието. Предвиждаше се тези екоплажове да не се отдават на концесия. Вероятно тяхната защита ще бъде уредена със специална наредба допълнително. Според основната група и подгрупата на плажовете ще се определя и концесионното възнаграждение, предвиждат промените. Плажовете, които не се отдадат на концесия, ще се управляват от Министерството на туризма и ще бъдат отдавани под наем за срок до 5 години, предвиждат текстовете.", "date": "2017.08.29", "title": "Концесионната такса за плажовете ще зависи от категорията им, предвиждат промени в закона за Черноморието"}
{"url": "http://www.dnevnik.bg/sport/2017/08/29/3032251_fotogaleriia_stroiashtite_se_stadioni_za_svetovnoto/", "text": "Русия строи шест изцяло нови стадиона за световното първенство през 2018 г. Калининград, Нижни Новгород, Самара, Саранск, Волгоград и Екатерингбург се готвят да приемат Мондиала на нови съоръжения.", "date": "2017.08.29", "title": "Фотогалерия: Строящите се стадиони за световното първенство в Русия"}
{"url": "http://www.dnevnik.bg/bulgaria/2017/08/29/3032718_krizisniiat_shtab_za_pojara_v_kresnenskoto_defile_e/", "text": "Всички огнища на пожара в Кресненското дефиле са ограничени и локализирани. Задачата ни е изпълнена, по тази причина закривам кризисния щаб, каза на пресконференция днес на място министърът на вътрешните работи Валентин Радев. Координационното звено беше създадено преди шест дни със заповед на министър-председателя Бойко Борисов. Средно по 500 души - пожарникари, военни, горски и доброволци, са участвали всеки ден в гасенето на огъня. Ангажирани са били средно 70 единици техника, два военни и един частен хеликоптер. Навсякъде е възстановено електроподаването, включително и в тунела на главен път Е-79, няма проблем с далекопроводите. \"Прокуратурата и МВР продължават следствените действия за установяване на причините за разразяване на пожара. Важно е те да бъдат изяснени, за да може в бъдеще подобни случаи да бъдат предотвратени\", заяви министър Радев. Тепърва предстои изясняване на размера на нанесените щети, като ще бъде направено предложение за изготвяне на независима експертиза за поразените площи и направените от държавата разходи за провеждане на операцията. \"Няма жертви и пострадали нито сред местните хора, нито сред участниците в гасителните действия\", подчерта министърът на вътрешните работи. Директорът на Главна дирекция \"Пожарна безопасност и защита на населението\" главен комисар Николай Николов съобщи, че навсякъде по периметъра е спокойно и няма никакво пламъчно горене. Единични са огнищата, които продължават да тлеят в центъра на целия пожар. Те не са опасни, но хеликоптерът остава в готовност в Симитли. Остава и полицейското присъствие в района на Стара Кресна, Ощава и Влахи, включително и на главния път.", "date": "2017.08.29", "title": "Кризисният щаб за пожара в Кресненското дефиле е закрит"}
{"url": "http://www.dnevnik.bg/biznes/2017/08/29/3032719_krai_kozlodui_zapochna_stroitelstvoto_na_hranilishte/", "text": "Днес в зоната на АЕЦ \"Козлодуй\" беше направена първата копка на Националното хранилище за ниско- и средноактивни радиоактивни отпадъци, съобщи Министерството на енергетиката. Първият му етап ще бъде въведен в експлоатация през 2021 г. Там ще се съхраняват отпадъци от промишлеността, медицината и бита; отпадъци, генерирани при извеждането от експлоатация на I-IV блок на АЕЦ \"Козлодуй\", както и от дейността на бъдещи нови ядрени мощности, съобщи пресцентърът на Министерството не енергетиката..  Министър Теменужка Петкова обяви по време на церемонията, че то ще отговаря на всички изисквания за безопасност и ще бъде едно от най-модерните в Европа. \"Изграждането на хранилището е задължително условие за развитието на ядрената енергетика в България. Строежът на съоръжението е залегнало и в настоящата програма на правителството за управление на Република България в периода 2017-2021 г. – изпълняваме приоритетите си, а не остават само на хартия\", подчерта министърът.  Проектът се изпълнява от Държавното предприятие \"Радиоактивни отпадъци\". Съоръжението е предназначено за преработени и обезопасени радиоактивни отпадъци, генерирани единствено на територията на България. В него ще бъдат съхранявани ниско- и средноактивни радиоактивни отпадъци от промишлеността, медицината и бита; отпадъци, генерирани при извеждането от експлоатация на I-IV блок на АЕЦ \"Козлодуй\", както и от дейността на бъдещи нови ядрени мощности. В НХРАО няма да се съхраняват високоактивни радиоактивни отпадъци и отработено ядрено гориво. Капацитетът на хранилището е 138 200 куб. метра, предвижда се хранилището да се експлоатира 60 години като през целия период ще се провежда стриктен контрол както на площадката на съоръжението, така и на околната среда. След затварянето му ще бъде подложено на мониторинг в продължение на още 300 години.  За първия етап от изграждането е осигурено безвъзмездно финансиране в размер на 143 млн. лв. от Международен фонд \"Козлодуй\" чрез Европейската банка за възстановяване и развитие. Очаква се да бъде въведено в експлоатация през 2021 г. ", "date": "2017.08.29", "title": "Край Козлодуй започна строителството на хранилище за радиоактивни отпадъци"}
{"url": "http://www.dnevnik.bg/sviat/2017/08/29/3032724_svetovniiat_ikonomicheski_forum_klimatut_i_korupciiata/", "text": "Климатичните промени, конфликтите и корупцията са най-големите проблеми за младите хора, гласи доклад на Международния икономически форум, базиран на интервюта с над 30 000 души на възраст под 30 години по света. Промените в климата за трета поредна година са най-важният глобален проблем според запитаните, а корупцията е най-важният национален проблем и основната причина зад неравенството. Темата се пренася и на работното място, тъй като младите хора ценят \"достойнството и откровеността над всичко друго, когато става въпрос за лидерите на страната, включително работодателите\". Най-големите проблеми – климатът, конфликтите и корупцията Най-сериозните глобални проблеми са  климатичните промени  (48.8% от запитаните),  военните конфликти  (38.9%) и  неравенството  (30.8%). Над 91% от интервюираните са на мнение, че е науката е доказала, че хората са отговорни за измененията в климата. Що се отнася до националните предизвикателства, те са определяни като \"отчетност на правителството и прозрачност/корупция\" от 46.9% от запитаните, неравенство (38.1%) и липса на икономически възможности/работа (30.5%) Корупцията бива определяна и като основната причина зад неравенството от 48.6% от отговорилите, а веднага след нея се нареждат ниските приходи и достъпът до качествено образование. Кой е отговорен Запитани кой носи най-голямата отговорност за справяне с належащите проблеми, 34.2% отговорят отделните хора, а 29% - правителството. Международните организации и глобалните компании получават едва 9%. Склонността към поемане на лична отговорност личи и в отговора на въпроса \"Бихте ли променили начина си на живот, за да опазите природата и околната среда\", на който 78.1% отговарят с \"да\". Идентичност За много млади хора идентичността вече не се основава на региона, в който живеят, религията или етноса; те се определят просто като \"хора\" (40.8%). Това е най-популярният отговор и при разбивката по отделни региони. 18.6% се определят като  граждани на света , а едва 13% посочват националността като основен стълб на идентичността си. С още по-малка подкрепа са отговорите \"религия\" (7.3%), \"регион\" (5.8%), \"философски вярвания\" (5.7%) и \"етнос\" (2.5%).", "date": "2017.08.29", "title": "Световният икономически форум: Климатът и корупцията са най-големите проблеми за младите"}
{"url": "http://www.dnevnik.bg/morski/2017/08/29/3032747_prokuraturata_atakuva_v_suda_naredbite_za_shuma_v/", "text": "Окръжната прокуратура в Добрич протестира пред съда незаконосъобразни текстове в наредби на общините Шабла и Каварна за озвучаването на открити площи на заведенията за хранене и развлечение, съобщи пресцентърът на държавното обвинение. В средата на август бургаската прокуратура  атакува по подобен начин наредбата за шума  на община Несебър, която е от 2012 г.  Държавното обвинение едва сега установи, че в морските курорти има проблем , тъй като актове на общините са по-либерални по отношение на шума, отколкото законодателството. Повод станаха  акциите на вицепремиера Валери Симеонов  (\"Обединени патриоти\") в няколко заведения в курорта Слънчев бряг и заявката му да се пребори с нощния шум. Според добричката прокуратура текстовете в наредбите на общините Шабла и Каварна противоречат на действащата норма в Закона за защита от шума в околната среда. В него е указана забрана за озвучаване на открити площи в интервала от 23 до 7 часа. В двете наредби обаче се забранява ползването на озвучаване на открито от 14 до 16 часа и след 24 ч. в обекти, които се намират на по-малко от 200 метра от жилищни сгради за Шабла и в урбанизираната територия на Каварна. Текстовете в местните общински наредби бламират законовите разпоредби и заради това са незаконосъобразни, се казва в протеста на прокуратурата. Тя настоява Административният съд в Добрич да отменени двата документа.", "date": "2017.08.29", "title": "Прокуратурата атакува в съда наредбите за шума в Шабла и Каварна"}
{"url": "http://www.dnevnik.bg/bulgaria/2017/08/29/3032735_ivo_prokopiev_kazusut_evn_e_represiia_na_oponenti_na/", "text": "\"Оценявам  внасянето на обвинителния акт по делото ЕВН  в съда като позитивно развитие, защото ще мога да се защитя и да докажа невинността си.\" Това коментира съиздателят на \"Капитал\" и \"Дневник\" Иво Прокопиев, след като днес делото бе публично разпределено.  Той допълва, че злоупотребява с властта си. В материалите, с които имах възможност да се запозная досега, липсват каквито и да било доказателства за престъпление или за вредни последствия за някого. След като прочета самия обвинителен акт, ще мога да дам по-подробен коментар по същество\".", "date": "2017.08.29", "title": "Иво Прокопиев: Казусът ЕВН е репресия на опоненти на корупционния модел на управление на държавата #КОЙ"}
{"url": "http://www.dnevnik.bg/sport/2017/08/29/3032755_skromnoto_bulgarsko_uchastie_na_svetovnoto_po_boks/", "text": "Една победа и две загуби. Това е крайният резултат от българското участие на световното първенство по бокс за мъже в Хамбург. България беше представена от двама състезатели в леките категории - Даниел Асенов и Стефан Иванов, като нито един от тях не успя да стигнe до четвъртфиналите. В понеделник вечерта Асенов, който е действащият и двукратен европейски шампион в категория до 52 кг, стартира директно от втория кръг. 20-годишният боксьор загуби с 2:3 съдийски гласа срещу шампиона на Азия Ясурбек Латипов. Двубоят беше много равностоен, като нито един от двамата не успя да вземе явно предимство. Реферите дадоха предпочитанията си за боксьора от Узбекистан, който е сребърен медалист от световното в Алмати през 2013 г. и бронзов от Баку 2011 - 29:27, 27:29, 28:28, 28:28, 29:27 (двете равенства са с разменени преференции). \"Направих всичко, което се искаше от мен. Понякога дори и това не е достатъчно. Благодаря на всички българи за подкрепата\", написа Асенов в страницата си във \"Фейсбук\" след края на двубоя.  В категория до 56 кг Иванов постигна победа с 5:0 съдийски гласа срещу Жерсон Силва Роча от Кабо Верде в първия кръг. Във втория кръг българският боксьор отстъпи със същия резултат срещу шампиона на Азия и поставен под №2 в схемата Дзяуей Джан от Китай.", "date": "2017.08.29", "title": "Скромното българско участие на световното по бокс приключи с победа и две загуби"}
{"url": "http://www.dnevnik.bg/sport/2017/08/29/3032759_sudiiskata_komisiia_nakaza_dvama_stranichni_sudii_sled/", "text": "Съдийската комисия към БФС наказа сериозно асистент-арбитри след седмия кръг в Първа професионална лига. На извънредно заседание комисията санкционира Николай Христов – асистент на мача  \"Черно море\" - \"Септември\",  и Никола Джугански – асистент на \"Левски\" - \"Славия\". В двубоя на \"Тича\" Христов отсъди две засади през второто полувреме, след които бяха отменени попадения на Марек Кузма и Николай Минков за домакините. \"За незадоволително представяне и допуснати груби, явни, важни грешки, които влияят пряко върху крайния резултат и са неприемливи за нивото на асистент-съдия от професионалния футбол, повтарящи се и в предни негови решения, и съгласно чл. 51, т. 5 от Правилника на футболното съдийство изважда от ранглистата на асистент-съдии в Първа професионална лига\", се казва в съобщение на комисията за Христов. Петър Джугански, който е син на бившия шеф на Съдийската комисия Никола Джугански, също допусна грешки в двубоя между  \"Левски\" и \"Славия\" (4:0) . От БФС не съобщават какви са те, но претенции към него може да има за третия гол, дело на Жорди Гомес. При него Габриел Обертан се намираше в засада, която реферът не маркира. \"За допусната явна, важна грешка, влияеща на крайния резултат, спира съдийските права за неопределен период от време на Петър Джугански\", съобщи комисията.", "date": "2017.08.29", "title": "Съдийската комисия наказа двама странични съдии след кръга в Първа лига"}
{"url": "http://www.dnevnik.bg/sviat/2017/08/29/3032692_ne_mojem_da_mulchim_za_polsha_nito_da_govorim_za/", "text": "Турция в момента не спазва основни принципи на правовата държава и затова Берлин реши да \"преориентира\"  политиката си към Анкара , каза германският канцлер Ангела Меркел на редовната си лятна пресконференция. Изявата ѝ пред медиите е по-малко от месец преди федералните избори и ден преди посещение на председателя на Европейската комисия Жан-Клод Юнкер в Берлин. \"Искам да имаме по-добри отношения с Турция, но в момента това не е възможно... Трябва да гледаме към реалността. Това е много сложен момент в отношенията ни.\" Меркел също така настоя всички задържани германски граждани \"да бъдат освободени\". \"Относно митническия съюз искам ясно да кажа - и ще го кажа да председателя на (Европейската) комисия утре и на председателството (на ЕС), което е отговорно за това - аз, а и ние като германското правителство, не мислим, че ще можем в близките месеци, да дадем мандат за разговори за митнически съюз, докато ситуацията в момента продължава\", добави канцлерът. Преди две седмици Анкара  обвини  Германия, че \"дава заповеди\" на Еврокомисията за митническия съюз, чието разширяване страната обсъжда с Европа от години. Меркел коментира и въпроси, свързани със ситуацията в Полша, мигрантската криза, еврозоната и скандала с емисиите в германската автомобилна индустрия. \"Не можем да мълчим\" за Полша След въпрос на репортер за позицията на правителството в Берлин за спорната  съдебна реформа  в Полша тя каза: \"Върховенството на закона в Полша... е сериозна тема... Не можем просто да се сдържаме и да не казваме нищо, за да е тихо и спокойно.\" Меркел добави, че ще обсъди темата на срещата с Юнкер в сряда. \"Изискванията за сътрудничеството в рамките на Европейския съюз са принципите на върховенството на закона\", каза още тя. Според \"Шпигел\" думите ѝ са необичайно остра форма на критика към Варшава, срещу която ЕС вече започна няколко процедури. Европа \"не си е написала домашното\" за мигрантската криза Меркел се обяви за реформа на Дъблинското споразумение за мигрантите, каквато подкрепи отново на среща с европейски и африкански лидери в Париж ден по-рано, заставайки зад предложението за създаване на \"горещи точки\" за регистрация на кандидати за убежище в Европа на африканска територия. \"Европа не си е написала домашното... (системата) трябва да се реформира и вътрешните министри работят по това. Не всички искат да гарантират справедливо разпределение на мигранти, когато те пристигат в Европа.\" Канцлерът същевременно  защити сегашния курс  на мигрантската политика на Германия и каза, че стъпките, инициирани от Берлин, срещу трафикантите на хора и за справяне с мигрантския проблем на територията на Африка са в духа на решенията от 2015 г. Скандалът с вредните емисии е \"голямо разочарование\" Коментирайки скандала с манипулираните  вредни емисии  на германски автомобили, тя каза, че \"има голямо разочарование\" от автомобилната индустрия заради скандала: \"И то не само у мен, можете да го видите сред хората. Има известно усещане за гняв. И не може да продължим както обикновено с автомобилната индустрия\", обясни тя и подчерта, че ще предстоят нови разговори с представители на автомобилната индустрия. Изненадата Необичайният ход на Меркел се състои в решението ѝ да назове политическите си противници директно дни преди изборите, което обикновено не прави, коментирайки телевизионен дебат с опонента си от социалдемократите Мартин Шулц и наричайки \"расистко\" изказване на Александер Гауланд от \"Алтернатива за Германия\", пише в. \"Франкфуртер алгемайне цайтунг\". Гауланд, който е кандидат за канцлер от AfD, каза миналата седмица за министър Айдан Йозогуз, че ще я \"върне\" в Турция. \"Днес още един път споменах Мартин Шулц\", каза още тя. До момента канцлерът се въздържа да споменава основния си противник, пред когото има сериозна преднина според социологическите проучвания. Меркел същевременно отрече кампанията, която води, да е \"скучна\" и каза, че няма смисъл да се занимава с нападки към политическите противници, когато това не е необходимо.", "date": "2017.08.29", "title": "\"Не можем да мълчим\" за Полша, нито да говорим за митническия съюз с Турция, каза Меркел"}
{"url": "http://www.dnevnik.bg/photos/2017/08/29/3032743_snimka_na_denia_buria_s_poroi_minava_prez_ispaniia/", "text": "Буря с гръмотевици и поройни дъждове премина през централните части на Испания, като на места за броени часове се изляха почти 40 литра на квадратен метър. Дъждът предизвика наводнения, затвори пътища, а в 15 провинции е обявено предупреждения за проливни дъждове и светкавици. Хесус Дигес от агенция ЕФЕ е заснел бурята до ветропарк на хълма Пердон край Памплона, както и до скулптурна композиция на пилигрими близо до същия град от Навара.", "date": "2017.08.29", "title": "Снимка на деня: Буря с порои минава през Испания"}
{"url": "http://www.dnevnik.bg/bulgaria/2017/08/29/3032748_bulgarite_piiat_sredno_po_114_litra_alkohol_na_godina/", "text": "Средната консумация на алкохол в България е 11.4 литра на година. Това показват данните от доклад на Световната здрава организация (СЗО). Те се отнасят за легално продадения алкохол в периода между 2008 и 2010 г., като се отчита спад с 0.2 л спрямо предходното изследване от 2005 г. Според изчисленията на СЗО мъжете в България пият значително повече от жените, като консумират средно по 17.9 литра алкохол на година. Жените ограничават употребата си на спиртни напитки до 5.3 л. От доклада се разбира още, че всеки българин пие на ден средно по 37 грама алкохол. Най-предпочитаните спиртни напитки в страната са ракията и мастиката. Високоградусовият алкохол пък е най-предпочитаният сред българите от 2000 г., като измества бирата и виното. Литовците са първи в света по употреба на спиртни напитки.  Те пият средно по 18.2 л на човек. Останалите нации в Европа, които са сред водещите по пиене са Беларус, Молдова и Русия. Най-малко алкохол на Стария континент употребяват в Армения, Израел и Азербайджан. Най-близо до българските показатели за консумация на алкохол са Естония и Унгария, които са непосредствено зад страната ни, както и Финландия и Словения, където средно се пие съвсем малко повече.", "date": "2017.08.29", "title": "Българите пият средно по 11.4 литра алкохол на година"}
{"url": "http://www.dnevnik.bg/bulgaria/2017/08/29/3032788_vtora_partida_zamursen_s_fipronil_iaichen_prah_e/", "text": "Втора партида замърсен с фипронил яйчен прах, доставен от Германия, е установила Българската агенция по безопасност на храните (БАБХ). Става дума за общо 500 кг яйчен жълтък на прах, за който лабораторен анализ е установил наличие на фипронил над допустимите нива. Почти цялото количество - 407 кг, е било налично в склада получател. То е насочено за унищожаване, съобщават от пресцентъра на БАБХ. От останалите около 93 кг яйчен жълтък на прах са произведени около 12 500 кг сладолед, който също е възбранен и изтеглен от пазара. Фипронилът (Fipronil) е инсектицид, който беше открит в яйца в търговската мрежа на редица държави от Западна Европа. Веществото е силно токсично и се използва за защита на реколта и във ветеринарната медицина за борба с бълхи, кърлежи и хлебарки. Повече за него четете  тук . Миналата седмица  от пазара бяха изтеглени над 30 тона продукти  заради замърсен с фипронил яйчен прах. От БАБХ са уведомили ЕК за втората замърсена партида чрез системата за бързо предупреждение RASSF. В момента се извършват проверки на фермите за добив на яйца, на складовете за търговия с яйца и яйчни продукти, на предприятията за производство и преработка на яйчни продукти в страната, като целта е на пазара да не бъдат допуснати замърсени продукти. Всяка постъпваща в България пратка яйца и яйчни продукти с произход ЕС, за която няма предоставени доказателства от лабораторно изпитване за отсъствие на замърсяване с фипронилq ще бъде подложена на лабораторен анализ, посочват от агенцията.", "date": "2017.08.29", "title": "Втора партида замърсен с фипронил яйчен прах е изтеглена от българския пазар"}
{"url": "http://www.dnevnik.bg/photos/2017/08/29/3032551_fotogaleriia_festivalut_burning_man_za_31-i_put/", "text": "Около 70 000 души от цял свят се събраха на първия ден от ежегодния музикален фестивал Burning Man (от англ. \"Горящият човек\"), който започна в пустинята Невада в САЩ вчера.", "date": "2017.08.29", "title": "Фотогалерия: Фестивалът Burning Man за 31-и път"}
{"url": "http://www.dnevnik.bg/skorost/2017/08/29/3032799_stari_baterii_ot_elektromobili_reno_shte_se_izpolzvat/", "text": "Френският производител на автомобили \"Рено\" и британската компания \"Кънектед енерджи\" представиха първите по рода си станции за бърз заряд на коли на ток, които използват стари батерии от електромобили. Това решава едновременно два проблема - последващо използване на вече негодните за задвижване на превозно средство акумулатори и изграждане на станции за бърз заряд, където е невъзможно или твърде скъпо да се докара електричество с нужните характеристики. Тайната на зарядните станции \"И-стор\" (E-STOR) се крие в това, че батериите в тях се зареждат от ток със стандартни показатели, но отдават съхранената енергия с нужните характеристики за бърз заряд. Първите две устройства са инсталирани на магистрали в Белгия и Германия. Нормалният жизнен цикъл на една батерия за електромобил е осем-десет години. Дори след бракуването си те имат достатъчно капацитет, за да се ползват за други нужди, като резервна мощност например. Така, преди да се премине към скъпото рециклиране на акумулаторите, те намират допълнително приложение, което води и до сваляне на цената им. Зарядните станции \"И-стор\" могат да се свържат към вятърни генератори и соларни панели, което позволява монтажът им дори на места, до които няма изградена електрическа мрежа.", "date": "2017.08.29", "title": "Стари батерии от електромобили \"Рено\" ще се използват в станции за бърз заряд"}
{"url": "http://www.dnevnik.bg/sviat/2017/08/29/3032793_stotici_migranti_lageruvat_v_brjukselski_park/", "text": "Стотици мигранти, повечето суданци и еритрейци, които се надяват да достигнат Великобритания, спят всяка вечер в парк в Брюксел. Явлението се разрасна през лятото и породи опасения от възникването на ситуация като тази с бившата \"Джунгла\" в Кале. От един месец колектив от неправителствени организации бие тревога за лагера в парк \"Максимилиан\" и призовава политиците да действат, \"за да не се превърне Брюксел в  нов Кале \", имайки предвид гигантския бидонвил, който бе  разтурен във Франция  в края на 2016 г. Искането им да се отвори същински приемен център с предлагане на лечение и юридически съвети обаче е в задънена улица. Според държавния секретар за миграцията Тео Франкен от десния националистически \"Нов фламандски алианс\" и дума не може да става държавата да поеме \"нелегално пребиваващи, които не искат убежище в Белгия\". В парка, който е на две крачки от гара Север, положението е по-сложно. Повечето от тези дошли от  Субсахарска Африка  млади хора мечтаят за Англия, като тези, които живееха в бившата \"Джунгла\" на Кале, откъдето бяха евакуирани около 7000 души, обясняват представители на властите и на граждански сдружения. Има обаче и примери за обратното. 25-годишният Адам, който миналата година е заминал от родния си Судан през Чад и е прекарал \"много тежки\" шест месеца в Либия, казва, че за него Брюксел е финалният етап от пътешествието му. \"Твърде много страдам, искам правителството (на Белгия) да ми даде защита\", обяснява той на английски и моли да се унищожи записът на пръстовите му отпечатъци, направен при влизането му в Италия. Такова е положението на много от мигрантите, които наброяват между 500 и 600 души според организацията \"Лекари на света\" и сдружението \"Белгийска кухня\", което им осигурява вечеря. Те са дошли в Европа през бреговете на Италия и са  \"Дъблински случаи\" , по името на регламента, който изисква молбата им за убежище да се разглежда в първата европейска страна, в която са влезли. Полицейски тормоз За властите това е равнозначно на задължение да напуснат територията, напомня белгийската Служба за чужденци, която приема молбите за убежище и участва в полицейските проверки, които редовно се организират в парка. За сдруженията тези проверки са сплашване или дори тормоз. \"Информираме ги, обясняваме им какви права имат\", изтъква обаче Доминик Ерну от Службата за чужденци. Директорът на операциите на \"Лекари на света\" Стефан Ейманс, който предлага лекарски грижи два пъти седмично в парка \"Максимилиан\", осъжда липсата на информация към непридружените непълнолетни и малолетни лица, които според него са 15-20 процента от общия брой и \"не знаят, че за тях има специален статут на защита в Белгия\". Заради изчаквателната позиция на правителството гражданите проявяват солидарност и осигуряват спални чували и храна, като посещаемостта на района е нараснала тройно от април до юли. В августовската вечер, когато АФП следеше доброволците ѝ в действие, \"Белгийска кухня\" раздаде 620 порции ориз с доматен сос и зеленчуци за 40 минути на мигрантите, които са се събрали на малки групи в заобиколеното от жилищни блокове зелено пространство. Целта е да бъде избегнато масово струпване на хора, за да не се смущават местните жители, подчерта един от представителите на сдружението, Ясин Хадж Идриси. Поляната е осеяна с празни кенчета и няколко носителя на СИМ карти. Бариерите на игралните площи пък се ползват за сушене на пране. На сутринта обаче всичко това се разчиства и паркът си възвръща нормалния вид. Мигрантите пък се връщат по подлезите или край близката гара, като някои от тях са решени да продължат пътя си на север. По този маршрут те рискуват да попаднат на други полицейски проверки по магистралите или на пристанището в Зеебрюге. В провинцията на това крайбрежие, Западна Фландрия, от началото на годината е имало по стотина задържания седмично. В края на юли 17-годишен судански юноша бе ранен смъртоносно в Брюксел, сгазен от автобус, в който се опитвал да се вкопчи. Такава драма в столицата не се бе случвала от началото на мигрантската криза през 2015 г. /БТА", "date": "2017.08.29", "title": "Стотици мигранти лагеруват в брюкселски парк"}
{"url": "http://www.dnevnik.bg/zdrave/2017/08/29/3032738_naredba_zabraniava_na_vdovica_da_zachene_invitro_ot/", "text": "Нормативната уредба в България и други страни в ЕС не позволява здрав генетичен материал от починал човек да се използва за зачеване след настъпилата смърт. Всъщност материалът - мъжки или женски, сперматозоиди, ембриони, яйцеклетки или зиготи - трябва да бъде унищожен, дори ако приживе починалият е дал съгласието си за извършване на инвитро процедурата. С това правило се бори вдовицата Ася Йорданова, чийто съпруг е починал този юли, скоро след като двамата са сключили договор с клиника за старт на опити за зачеване с инвитро. Жената е решена да роди дете на починалия си съпруг, изпълнявайки неговата мечта, но здравната наредба №28 от 2007 г. не допуска това. За казуса разказа в понеделник Би Ти Ви и по него вече взимат отношение Министерството на здравеопазването и омбудсмана на България Мая Манолова. Институциите изглежда са на страната на жената, само че промяната в наредбата ще отнеме поне месец, и то ако процедурата по обществено обсъждане започне веднага. В това време вдовицата ще се опита да премести замразените си ембриони в клиника, която не заплашва да ги унищожи, но пак против правилата. Разказът на жената Ася Йорданова и съпругът й мечтаели за дете от години, но без успех. През април тази година започнали необходимите процедури и лечения, за подготовка на процеса по инвитро. През юни вече трябвало да се направи опитът за изкуствено зачеване, но поради здравословни причини при жената, бил отложен с малко. Тогава бил подписан договорът с клиниката за съхраняване на замразените ембриони с уговорката, че веднага щом тя оздравее процедурата ще се състои. Платили са и 5000 лв. като част от таксата за процедурата. На 13 юли мъжът на Йорданова загинал при трудова злополука, която променила обстоятелствата. Жената решила, че въпреки това ще направи процедурата и ще сбъдне мечтата на семейството за дете, само че от клиниката й отговорили, че договорът трябва веднага да се прекрати и шестте ембриона да се унищожат, защото така нарежда нормативната уредба.  \"Не бях съгласна, бях в шок. Тръгнах по институциите, подадохме жалби в Агенцията по трансплантациите, омбудсмана. Мечтата на моя мъж беше да имаме дете и аз искам да я изпълня\", казва жената пред Би Ти Ви. След като срещнала подкрепа от омбудсмана, сега планът й е да опази ембрионите, докато законодателството не се промени и не й позволи процедурата. Отговорът на институциите  По сигнала на Ася Йорданова, омбудсманът Мая Манолова е настояла пред здравното министерство ограничаващата наредба да се коригира. Гражданският застъпник е убеден, че \"прилагането на разпоредбата при липса на императивно нормативно основание, нарушава правата на гражданите, несправедлива е и не подпомага преодоляването на демографската криза\". Заместник-министърът на здравеопазването Мирослав Нейков се съгласява, че правилото е ощетяващо, защото е еквивалентно на това бременна скорошна вдовица да бъде принудена да абортира вместо сама да реши дали ще си отгледа бебето, или не. \"Това, което можем да направим ние, е да стартираме веднага промяна на тази наредба. Промяната обаче минава през задължително обществено обсъждане от един месец и едва след това тя може да стане факт. Това нещо обаче трябва да бъде добре обмислено и консултирано с нашите юристи\", коментира д-р Ненков. \"Аз не мога да принудя колегата да довърши процедурата, защото това би било нарушение на функциониращ в момента нормативен акт\", допълни той по адрес на лекаря, който казал на Ася, че вместо да изпълни процедурата по договор е принуден да унищожи ембрионите. Според юристите Юристът и преподавател по биологично право Стоян Ставру коментира отново пред Би Ти Ви, че правилото в основата на този казус не е съвсем безсмислено, а е наложено, защото в миналото в други държави е имало сериозни казуси с употребата на генетичен материал на починали хора. По думите му във Франция например е била разпространена практиката на \"деца-сувенири\" - деца родени \"за спомен\" след като някой си е отишъл. И дори когато има съгласие от починалия да се ползва генетичният му материал за тази цел, то се обезсилва със смъртта. Но такива деца създават множество чисто юридически казуси, казва Ставру. В случая процедурата вече е била подготвена и обстоятелствата са я отложили, но правото пак клони към отказ. \"Ако имаше ембриотрансфер, нямаше да има проблем. Решението излиза извън контрола на бащата в момента, в който имаме вече бременност или поне вкарване на генетичен материал в тялото на жената. Но след като това не се е случило, не може да продължи процедурата. Подписът му, съгласието му за процедурата, се девалидизира, защото той не може да взима решения за след смъртта си\", пояснява специалистът по биологично право. Позицията на клиниката В позиция до медиите от АГ медицински център \"Димитров\" в София, където трябвало да бъде извършено оплождането, посочиха, че се съобразяват със законодателството, макар и да са съпричастни с трагичните събития в живота на Ася Йорданова. Те предоставят извадка от декларацията (информирано съгласие), която и двамата със съпруга й са подписали преди началото на подготовката за инвитро, където изрично е упоменато:  \"Съгласно чл.70.ал.5 от Наредба 28./20.06.2007 за дейностите по асиситирана репродукция въпросните ембриони са блокирани и се съхраняват в медицинския център. До ден днешен няма постъпило заявление от страна на пациентката относно прехвърлянето на ембрионите в друга клиника. При постъпвенето на такова заявление действията от наша страна ще са съгласно препоръките на контролния орган Изпълнителната агенция по трансплантации\", уточняват още от клиниката.", "date": "2017.08.29", "title": "Наредба забранява на вдовица да зачене инвитро от починалия си съпруг. Търси се решение"}
{"url": "http://www.dnevnik.bg/biznes/2017/08/29/3032811_uiz_er_ostavi_na_letishteto_putnici_s_bileti/", "text": "Нискотарифната авиокомпания \"Уиз ер\" (Wizz air) е оставила днес 23-ма души от полета за Лондон в София за по-късен час, съобщи читател на \"Дневник\". Според подалия сигнала 23-ма души са били оставени на летището за следващ полет без обяснения и по случаен избор, включително семейство с три деца било разделено. В отговор на запитване от \"Дневник\" от авиокомпанията отговориха, че законодателство допуска продажбата на повече билети, отколкото са местата в самолета като обикновено се търсят доброволци сред пътниците, които получават компенсации. Друг вариант е да бъдат оставени последните чекирали се, като за тях също се предвиждат компенсации. \"Международно установените стандарти в авиосектора и приложимото законодателство за защита на потребителите, позволява известно надвишаване на броя резервирани места (overbooking) на най-популярните маршрути, за да предостави възможност на повече пътници да пътуват и да избегне наличието на празни места, ако пътник не се появи\". Случаи, в които всички пътници се появяват за своя полет, са прецедент, според авиопервозвача. При подобна ситуация доброволци сред пътниците получават допълнителни ползи срещу съгласието си да пътуват по-късно, информират оттам. Друг вариант е пътниците, които са се чекирали последни, да се регистрират за следващ полет като получават и компенсации съгласно законодателството за правата на пътниците. \"Уиз ер\" искрено се извинява на всички засегнати пътници и полага всички възможни усилия да им осигури не само приятен престой на летището, но и да съдейства за удовлетворяването на всички техни нужди, се казва в официалния отговор на компанията. Днес от София \"Уиз ер\" има 17 полета, между които два са до Лондон, се вижда от разписанието на летището.", "date": "2017.08.29", "title": "\"Уиз ер\" остави на летището пътници с билети"}
{"url": "http://www.dnevnik.bg/sport/2017/08/29/3032807_kralev_zapochva_proverka_na_federaciiata_po_borba_sled/", "text": "Министерството на младежта и спорта започва проверка на изпълнението на програмата за развитие на Българската федерация по борба (БФБ) след тоталния провал на световното първенство в Париж. Проверката е по нареждане на министър Красен Кралев. \"Целта й е да се установи изпълняват ли се заложените в проекта за финансово подпомагане на федерацията по борба дейности\", се посочва на сайта на спортното министерство.  България записа най-слабото си представяне в шампионат на планетата от цели 56 години насам. Въпреки че участваше с цели 20 състезатели - шест при жените и 14 при мъжете, отборът не успя да спечели нито един медал. Това се случва за пръв път от първенството в Йокохама през 1961 г. Под претекст че е най-успешният български спорт, борбата получава най-голямо държавно финансиране. Само за 2017 г. спортното министерство е отпуснало 3 милиона лева на БФБ. Това е с половин милион лева повече, отколкото федерацията получи за олимпийската 2016 г. След слабото представяне в Рио де Жанейро, белязано от един бронзов медал на дебютантката Елица Янкова, федерацията проведе редица работни срещи с Кралев с цел да бъде започната цялостна реформа, припомни вестник  \"Сега\" . В реформата беше заложено преструктуриране на бюджета, като парите да се насочват по клубовете за сметка на лагерите на националните отбори. Освен това трябваше да се финансира създаване на отбори от осем състезатели и треньор, които да представят обединени регионални центрове. Идеята беше всеки месец да се организират отборни двубои, за да се предизвика раздвижване на вътрешния календар, ангажиране на местната власт към борбата и привличане на спонсори. На практика обаче всичко продължава по старому.  \"Борбата е най-успешният български спорт в исторически план и затова взехме решение да го подкрепим и да му помогнем да върне позициите си на водеща световна сила. Замисълът на предложената от федерацията реформа е добър и може да доведе до конкретни резултати, но само, ако се изпълнява съвестно\", заяви днес Кралев. \"На европейското първенство нашите състезатели спечелиха шест медала, но за съжаление резултатите от световния шампионат в Париж не отговарят на очакванията ни. Длъжни сме да проверим дали публичните средства, които получава БФБ, се изразходват правилно и по предназначение\", каза още спортният министър. През април Валентин Йорданов се оттегли като президент на българската федерация по борба. Олимпийският шампион от Атланта '96 заемаше поста в продължение на 19 години. На негово място беше избран световният и европейски шампион Христо Маринов, а Йорданов остана почетен президент на организацията. \"Факт е, че тази програма бе разработена от екипа на Валентин Йорданов, но сега федерацията е с ново ръководство и ние искаме да сме сигурни, че идеите, които бяха предложени, се изпълняват. Ако се окаже, че има допуснати пропуски, средствата ще бъдат значително редуцирани\", закани се Кралев.", "date": "2017.08.29", "title": "Кралев започва проверка на федерацията по борба след провала на световното"}
{"url": "http://www.dnevnik.bg/analizi/2017/08/29/3032722_ne_piarstvaite_na_putin/", "text": ".    Аз, драматургът и режисьор Иван Вирипаев, бих искал да се обърна към дейците на руската култура по повод ареста на моя приятел и колега, режисьора Кирил Серебреников. . Виждам, че мнозина от вас написаха писма в негова подкрепа, дойдоха на митинга, дадоха интервюта и дори се обърнаха към президента. А това вече, простете, е трагикомично явление. Та нали в същото време мнозинството от вас продължават да снимат своите филми, да поставят спектаклите си и да получават дотации от Министерството на културата. Така или иначе, като сътрудничим на тази власт и си мислим, че със своето творчество и гражданската си позиция можем да променим нещо в тази страна и да дадем според силите си своя принос за промяна, ние просто за пореден път мамим себе си и страната си. А това, простете, наистина изглежда много инфантилно. Като начало би било добре да кажем честно каква и чия е тази власт. През 1917 г. в Русия се извършва въоръжен преврат и властта преминава в ръцете на незаконно създаденото правителство на \"болшевиките\". Вземайки властта, тази група хора устройва кървав терор против своите съграждани. Владимир Ленин и Йосиф Сталин са безусловно престъпници и са достойни единствено за всеобщо осъждане. От 1917 г. до ден-днешен властта в Русия не се е сменила.  Паметниците на Ленин си стоят в почти всеки град, а тялото му лежи на Червения площад, да не говорим за това, че се поставят бюстове и паметници на Сталин. Освен това властта открито използва атрибутите на терористичната организация на \"болшевиките\": знамена, символи, названия на улици с имената на главатарите на червения терор, музиката на комунистическия химн (макар и с други слова) и т.н. След разпада на СССР през 1991 г. в Русия не бе проведен всенароден референдум за това каква и чия е сега Русия. И какво отношение има съвременна Русия към незаконната власт на \"болшевиките\". Формално ние започнахме да се наричаме Руска федерация, но нашите държавни идеали наследиха идеалите на властта на \"болшевиките\". Нямаше отричане от престъпленията на Ленин и Сталин, не бе извършено общо покаяние. Ленин не е погребан и до този момент, а политическият символ \"сърп и чук\", който в повечето цивилизовани страни е равнозначен на фашистката свастика, присъства и днес открито в публичното пространство и като атрибут, и като сувенири, и като памет, която в нашата страна се почита открито. Достатъчно е да минеш по Стария Арбат, за да видиш как там буквално аленее от червени звезди, будьоновки, Лениновци и Сталиновци. Представете си, че в центъра на Берлин се продава фашистка символика в подобно изобилие! . В това, изглежда, е основният проблем на Русия и по отношение на вътрешното изграждане на обществото, и в комуникацията с другите страни. Трябва да се разбере обаче, че освобождението на съвременна Русия от нейната \"болшевишка\" идеология не се извършва и поради факта, че днешната власт е наследник на тази незаконна престъпна власт, която продължава да удържа контрола над обществото от времето на октомврийската революция. Интересно е, че основният аргумент на Владимир Путин, който оправдава завземането на територията на Крим и въобще участието на Русия в конфликта в Украйна, е аргументът, че в Украйна е извършен държавен преврат, а на власт е дошла незаконна политическа групировка, но нали тъкмо това може да се каже и за Русия, в която днешната власт е пряк наследник на незаконната власт на терористичната групировка на \"болшевиките\". Във всеки случай официалният отказ от делата на комунистическия режим и от неговите атрибути, признаването на незаконното управление на този режим, признаването на неговите престъпления и забраната на неговите атрибути и символи не се случи. Именно оттук тръгват конфликтите с прибалтийските страни, с Полша и останалите страни от бившия \"соцлагер\". И именно поради това възникна такова неприемане на съвременна Русия и на руския език в редица страни (Украйна, прибалтийските страни и др.), доколкото руският език директно се асоциира с властта, окупирала не само Русия, но след Втората световна война и редица страни от Източна Европа. Разбира се, това отношение към руския език би следвало да се промени, както преди години го направи следвоенна Германия, която изразходва огромни средства и сили за отделянето на \"всичко немско\" от \"всичко фашистко\". Но там е работата, че това не бе извършено именно поради факта, че днешната власт е все още наследник на властта на Сталин – власт, която открито се договаря с хитлеристкото правителство, поддържа действията на фашистите в отношенията си с други страни и дори сама участва във военните действия, нападайки например през 1939 г. Полша. Получава се така, че тази власт всъщност управлява Русия и до този момент. И ако в края на 90-те години и началото на XXI век тази позиция на властта се премълчаваше и се скриваше по някакъв начин, днес тя се проявява открито. Аз съм гражданин на Русия и смятам Русия за своя Родина, за свой дом. Дом, в който преди много години нахлуват въоръжени хора и започват да грабят, да убиват и насилват, да разрушават църкви и да унищожават вярата на хората в тяхната изначална духовна свобода. В действителност тези престъпници са все още на власт. Не обичам да обиждам хората и не искам да оскърбявам никого. В това число и хората на властта, защото те по-скоро, както се казва, \"не знаят що правят\" (Лука 23:34 - бел. ред.). . И то именно поради факта, че позицията на Русия днес открито следва политическата позиция на комунистическия режим, отричайки много неща само формално, например \"сталинизма\", като същевременно продължава да счита комунистическия режим за поредния важен етап в развитието на руската държава, а не за нейни \"черни времена\" и трагическа грешка. А не признаеш ли своята грешка, няма как да я поправиш, и по-точно – нямаш потребност да я поправяш. . А ние – дейците на културата – отново пишем тези свои писма и се опитваме да обясним на властите, че не са прави, опитваме се да постигнем справедливост и уважение. Но към кого се обръщаме и за какво молим? Това е същото, като да молиш Сталин да прости на Мейерхолд, но защо собствено Сталин да прощава на когото и да било? Сталин и неговият режим действат последователно и както се казва на съвременен език, \"по свой формат\". Простете, но за мен е унизително да наблюдавам как забележителният режисьор Алексей Учител, който се бори за своя филм с атакуващите го депутати и попове, съзнателно не изказва никакви претенции нито към властта, нито лично към президента, сякаш депутатът или митрополитът са основната причина за това, което се случва с неговия филм. Нима наистина така смятате, Алексей Ефимович? Та нали за тази власт е напълно нормално онова, което се случва с вашия филм? Пиша това, разбира се, с уважение към вас и с болка, наблюдавайки как вие и други уважавани колеги за пореден път се домогвате до дотациите на Министерството на културата за своя пореден филм, който може би няма да ви забранят, защото сега ще бъдете по-внимателен и ще изберете по-проста и безобидна тема. Вие какво, нима не разбирате, че Министерството на културата на Руската федерация начело с днешния министър е наследник на същия този комунистически режим, само дето сега са по-доброжелателни и вече не така жестоки, тъй като са ви дали разрешение за разпространение по екраните и не са ви разстреляли. И Кирил Серебреников не разстреляха, както Мейерхолд, а само публично го оскърбиха и арестуваха. Значи сега времената са по-добри, така ли? Проблемът е там, че докато ние воюваме с депутати, с разгневени попове и несправедливостта \"по места\", не само нищо няма да се промени, но даже обратното, това ще даде на тази власт увереност, че от нея зависи всичко. и промяна на основната ценностна парадигма, която лежи в основите на живота и дейността в тази страна. По какъв начин? Аз лично не вярвам в насилието. То няма да доведе до нищо добро. Затова единственото ни оръжие е формирането на обществено мнение. Възпитанието на младото поколение в други ценности. И първото, което ние, дейците на културата, интелигенцията, прогресивните хора в Русия, можем да направим, е да престанем да поддържаме тази власт. Не е нужно да получаваме всички тези държавни награди и да стискаме публично пред камерите ръката на Владимир Путин. Нима вие, скъпи мои многоуважавани колеги и изтъкнати люде, не разбирате, че вашата игра на благородния \"Шиндлер\" и двойнственият ви живот в крайна сметка доведоха Кирил Серебреников зад решетките? Аз се познавам с много влиятелни хора от различни сфери (крупния бизнес, изкуството и науката), които са ми признавали своята позиция \"да правят всичко, което е по силите им, но да не се проявяват, за да продължат да правят онова, което правят, докато се смени тази власт\". Само че аз, простете, вече не вярвам в целесъобразността на този метод. Нима не разбирате, че като помагате например на болните деца или влагате своите пари в частното образование с цената на подкрепата на Путин, вие правите \"мечешка услуга\" на бъдещото поколение, което е принудено да расте и да се учи в училищата в Русия при този режим? Режим, който изцяло контролира образователната система и я превръща от \"наука\" в \"пропаганда\". Същото може да се каже и за дейците на науката и спорта. Нима наистина се надявате на това, че скоро всичко някак ще се промени от само себе си, а вие сега трябва да вършите своята работа и да мълчите? И в какво е нашата работа? В научните открития? В спектаклите и филмите? Или главното ни дело е възпитанието на \"свободния и открит за живота човек\"? През 2018 г. ни предстоят президентски избори. Най-вероятно на тях отново ще победи Владимир Путин, но ние имаме една година, за да се опитаме максимално да понижим рейтинга му и най-вече да отслабим неговия авторитет, авторитета на цялата тази управляваща идеология. Мнозина от нас общуват с представители на крупния бизнес, ние знам в крайна сметка какво недоволство към властта съществува в тези кръгове, разбира се, от страна на онези, които не са сред най-близкото обкръжение на президента. Ала страхувайки се да не изгуби големите си пари, бизнесът се крие и мълчи, и се надява да преживее това време, като за всеки случай изнася капиталите си извън граница. Та нали в края на краищата ви е добре известно на какво се крепи тази власт и как е устроена тя. Владимир Путин е гарант на някаква стабилност и ред за това близко обкръжение, което може да заработва своите капитали при съществуващия порядък. Но само щом действащият президент изгуби своя контрол над масите, той веднага ще стане ненужен дори на близките му приятели, защото взирайки се в лицата на тези хора, виждаме ясно какви ценности имат те – само прагматични. . Да не стискаме ръцете им пред телевизионните камери, да не се появяваме на общи мероприятия, да не споменаваме фамилията на действащия президент в пресата, точно както самият той, по съвета на своята пиар служба, при никакви обстоятелства не споменава фамилията \"Навални\", и, разбира се, в никакъв случай да не участваме в неговата предизборна кампания. Знам, че за мнозина от вас не би било лесно да направят всичко това, но съм уверен, че е възможно. За тази една година, имайки все пак неоспоримо влияние върху голямо количество хора, а понякога явявайки се авторитети за милиони, вие можете съществено да отслабите позицията на Путин и неговата власт в очите на нашите граждани, най-вече сред младежта. И ако Владимир Путин победи на изборите вече не с такова количество гласове, на каквото разчита, то позицията му в очите на хората, които стоят зад него, ще бъде силно отслабена. И от този момент ще започне бавното угасване на силите на тази власт. При това не е нужно да рискувате и да заявявате открито своята позиция, както сега го правя аз. . Не я хвалете, не асоциирайте своето дело с делата на тази власт, игнорирайте я с всички възможни сили, не ѝ помагайте по никакъв начин и ние ще видим, че това ще има своя ефект. Защото цялата работа е в енергията: накъдето е насочена тя, там и се намира. Затова не я насочвайте в подкрепа на жизнената сила на тази власт и нейната сила ще отслабне. От друга страна, нека насочим своята енергия и авторитет за развенчаване на цялата тази \"болшевишка идеология\", нека навсякъде и колкото е възможно по-често да говорим за това какви престъпления против човечеството са извършили Ленин и Сталин, а така също и цялата им комунистическа партия. Нека все по-често и по-често говорим за това, че паметниците на Ленин, запазени в цяла Русия, са паметници на убиец. При това обаче не бива да се оскърбява паметта на хората, отдали своя живот в служба на Родината и народа. Но популярната идея, че Сталин е спечелил Втората световна война, трябва да бъде опровергана. Руският народ, както и народите на Европа, станаха жертва на безчовечната машина на хитлеризма и сталинизма. Сталин не е спечелил войната, той постига победата с телата на милиони хора, наши бащи и деди, които наистина са извършили героичен подвиг. Не бива да забравяме, че мнозина от тях са тръгвали в атака под дулата на руските автомати. За това също трябва да се говори, доколкото е възможно. Втората световна война е огромна човешка трагедия, която днешната власт безсъвестно използва като стръв на кукичката, на която е уловен руският народ. И е болно да се гледа как на 9 май, вместо тишина и скръб, по Червения площад шестват машините на смъртта, а вождовете на управляващата партия стоят редом до трупа на непогребания Ленин и вдигат в очите на гражданите своя политически рейтинг, наричайки това патриотизъм. . Основното, което сме длъжни да направим днес, е да повярваме в своята сила, а тя, повярвайте, е огромна. Насилието, революцията, държавните преврати – нищо от това няма да ни донесе щастие и няма да направи този свят по-добър, но отказът да поддържаме насилието гарантирано ще ни донесе положителен резултат, пример за което са Индия и пътят на великия Ганди. Аз съм далеч от политиката и никога не съм се занимавал с политика, но сега чувствам, че е дошло времето, че действително има шанс да се промени нещо, защото повече така не бива. Затова през тази година бих искал да посветя своето внимание и своята енергия на онова, към което призовавам и своите колеги. Лично аз имам съвсем неголяма зрителска аудитория, но пък с увереност мога да кажа, че моите зрители са хора, които не са равнодушни към своя живот и към живота на нашата планета. И главното, моите зрители са много активни и неравнодушни хора. Ще се старая да се равнявам по тях. И ако всички ние се обединим и престанем да поддържаме насилието, ще успеем да направим нещо за бъдещето на своята страна и въобще на света. Да започнем с тези избори за президент и да видим какво ще се получи. Да вършим своето дело без агресия, без гняв, без желание за отмъщение, а просто защото сме родени, за да направим живота на тази планета малко по-добър. И за свободата на Кирил Серебреников, разбира се!", "date": "2017.08.29", "title": "Не пиарствайте на Путин"}
{"url": "http://www.dnevnik.bg/bulgaria/2017/08/29/3032820_heroin_za_nad_2_mln_leva_e_zaloven_na_granichniia/", "text": "Хероин, оценен на над 2 млн. лева, е заловен на граничния пункт Лесово. Наркотикът, чието общо количество е 51.602 кг, е задържан на 24 август, се разбира от съобщение на Окръжната прокуратура в Ямбол. Днес прокуратурата привлече като обвиняеми двама турски граждани - на 48 и 32 години, и двама граждани на Република Ирак - на 42 и 20 г. Те опитали да пренесат хероина с товарен автомобил влекач и прикачено към него полуремарке. Крайна точка на пътуването им била Румъния. Наркотикът е бил разпределен в около 100 пакета, всеки по около 500 г, в два сака. Те били укрити в долната част на полуремаркето на товарния камион, като били превързани с кожени колани за специално пригодени релси. \"Този начин на укриване не е позволил на митническите служители в Република Турция и първоначално в Република България да установят престъпното деяние по време на задължителния първоначален оглед на превозното средство. В този случай е сработил елементът за анализ на риска и товарният автомобил е проверен щателно включително и чрез качването му на специална естакада. Едва тогава е било открито укритото наркотично вещество и двамата иракски граждани\", коментира на брифинг директорът на Агенция \"Митници\" Георги Костов. По данни до момента стойността на хероина е над 2 млн. лева, но тъй като честотата на съдържанието на активното вещество е много висока, е напълно възможно тя да надхвърли 4 млн. лева, посочват от прокуратурата. За престъплението, в което четиримата чужденци са обвинени, законът предвижда наказание \"лишаване от свобода\" от 15 до 20 години и глоба между 200 хил. до 300 хил. лв. Държавното обвинение вече е поискало те да бъдат задържани за постоянно в ареста. Предстои и да им бъдат повдигнати още обвинения - на двамата иракчани за незаконно преминаване на границата, а на двамата турски граждани за превеждане на иракчаните през границата.", "date": "2017.08.29", "title": "Хероин за над 2 млн. лева е заловен на граничния пункт Лесово"}
{"url": "http://www.dnevnik.bg/politika/2017/08/29/3032826_bsp_obvini_prosvetnoto_ministerstvo_v_tolerirane_na/", "text": "БСП обвини Министерството на образованието и науката (МОН) в толериране на частни интереси при скандала в Софийската математическа гимназия (СМГ) \"Паисий Хилендарски\". Ведомството  иска оставката на директора Антони Стоянов  заради напрежение в гимназията покрай уволнената учителка Петя Тодорова, чиято  заповед за уволнение по думите й днес е била отменена . Родители протестират в защита и на двете страни. Напрежението назря, след като Тодорова бе уволнена заради уронване на авторитета и престижа на училището, тъй като като участник в национална комисия дискриминирала около 130 ученици от гимназията и не ги класирала за състезание \"Европейско кенгуру\". Днес лидерът на БСП Корнелия Нинова обяви, че образователното министерство заема страна в скандала и толерира частни интереси. Тя обясни как тази година освен от Съюза на математиците състезанието е било организирано и от частно сдружение със същото име. То е регистрирано от три лица, сред които е математикът проф. Сава Гроздев. Той е и председател на националната комисия, която класира децата. \"От Съюза на математиците твърдят, че децата, които са се явили при тях, са постигнали по-добър коефициент на успеваемост, отколкото тези при паралелното сдружение. И всичко това под погледа на МОН. Това сдружение, за да проведе такова състезание, е събрало такси и от децата. Това е истинският конфликт. И това съсипва авторитета на СМГ. Става дума за пари, частни интереси и че МОН толерира това\", обяви Нинова днес. В позиция на директора на СМГ, който отказва да напусне, се казва, че деца, класирани от частното сдружение, са допускани със 70 точки за участие в състезанието, а от Съюза на математиците - със 100 точки. От МОН твърдят, че в крайна сметка не е имало ощетени деца за състезанието. Исканията за оставката на директора са и заради нарушения на трудовото законодателство. В отговор зам.-министърът на образованието Таня Михайлова обяви, че причина за ситуацията в СМГ не е състезанието \"Европейско кенгуру\", а неумението на директора на гимназията да се справи с конфликта. Според нея случващото се е недопустимо. От думите й се разбра, че уволнената учителка Тодорова не е възстановена на работа. Михайлова обяви, че подкрепя искането на Ваня Кастрева за оставката на директора Антони Стоянов. Образователното министерство имало информация, че всяка година има напрежение покрай състезанието \"Европейско кенгуру\" и засега предложението е през следващата учебна година да няма такова. \"Няма да ми омръзне да повтарям, че конфликтът не е \"Европейско кенгуру\", а е поради неумението на директора да обединява училищната общност\", заяви Михайлова.", "date": "2017.08.29", "title": "БСП обвини просветното министерство в толериране на частни интереси при скандала в Софийската математическа гимназия"}
{"url": "http://www.dnevnik.bg/sport/2017/08/29/3032721_napadateliat_sreshtu_avtobusa_na_borusiia_e_obvinen_v/", "text": "Германските власти са повдигнали 28 обвинения в опит за убийство срещу мъжа, заподозрян за атаката срещу автобуса на \"Борусия\" (Дортмунд) на 11 април, съобщава прокуратурата в Дортмунд, цитирана от \"Ройтерс\". Извършителят, който е с инициали Сергей В., детонира три бомби в близост до возилото на германския отбор. Жълто-черните се бяха отправили за  домакинството си от четвъртфиналите на Шампионската лига срещу \"Монако\" . 28 футболисти и служители на \"Борусия\" са били в автобуса, който трябваше да стигне до стадион \"Сигнал идуна парк\". При експлозиите пострадаха бранителят на жълто-черните Марк Бартра, който претърпя операция на ръката, както и един полицай. Целта на 28-годишния извършител, който е с германско и руско гражданство, е била падане в цената на акциите на клуба. Той се е надявал да се облагодетелства при срив на акциите. Нападателят е обвинен и за нанасяне на тежка телесна повреда и причиняване на експлозия. Германските власти се ограничават от допълнителни изявления, докато обвинителният лист не бъде предаден на адвокатите на извършителя. Разследването на германските власти установи, че извършителят е бил в стая в хотела, в който са били настанени играчите на \"Борусия\" преди мача с \"Монако\". Той е следял движението на автобуса след потеглянето към стадиона. Полицията разследваше различни версии за атаката, включително и терористичен акт.", "date": "2017.08.29", "title": "Нападателят срещу автобуса на \"Борусия\" е обвинен в опит за убийство на 28 души"}
{"url": "http://www.dnevnik.bg/analizi/2017/08/29/3032839_es_kum_migrantite_ot_afrika_vrushtaite_se_tuk_niamate/", "text": "Френският президент откри политическия сезон след дългата лятна почивка с разговор на чаша кафе в градината на Елисейския дворец. И ако темата не беше толкова сериозна, човек би могъл дори да си помисли, че Еманюел Макрон е поканил германската канцлерка, премиерите на Италия, Испания и Либия, както и президентите на Нигер и Чад да си говорят за това кой как е прекарал лятната си отпуска. В Париж обаче те се бяха събрали, за да говорят за съдбата на стотици хиляди хора - мигранти от Африка, които или са заклещени в Либия, или се готвят да тръгнат от родните си места по дългия и опасен път към Европа. Новият френски президент бърза с осъществяването на нова европейска бежанска и миграционна политика. Той иска да се представи пред сънародниците си като човек на действието на фона на  стремглаво спадащия му рейтинг . Неговите гости го подкрепиха в заявената цел - да бъде затворен основният средиземноморски маршрут за мигранти, които по възможност трябва да бъдат спирани още в Африка и на място да им бъде разяснявано, че нямат никакви шансове да получат убежище, т.е. да останат в Европа. При това ЕС втвърдява все повече позицията си по отношение на мигрантските потоци и е склонен да загърби досегашните си резерви относно условията в Либия и хуманитарната ситуация в Северна Африка. Италия не иска да приема повече бежанци, щом като те няма да бъдат разпределяни в други страни от общността. Испания пък внимава да не се превърне в нов транзитен маршрут за бежанци, а германската канцлерка е решена да не допусне мигрантски потоци да тръгнат от Италия през Алпите за Германия. Все пак след по-малко от месец тя желае да спечели парламентарните избори в Германия. Успешна стратегия? Италия има споразумение с Либия, по силата на което либийската брегова охрана може да залавя и връща обратно в Либия мигрантите и бежанците. Още в началото на лятото френският президент Макрон разговоря с премиера на страната и шефа на бунтовниците и дори се опита да притопли старата идея за  създаването на \"горещи точки\"  в Либия, Нигер и Чад за първоначална регистрация на кандидатите за убежище. Създаването на огромни лагери за заклещените в Либия африкански мигранти също вече не е табу. Още по-добре би било тези лагери да бъдат изградени на южната либийска граница. Колкото и да протестират във Върховния комисариат на ООН за бежанците и неправителствените организации, ЕС реши да затвори шлюзовете. И тази стратегия функционира: през юли в Европа са пристигнали значително по-малко мигранти през Средиземно море, отколкото през юни. На водещите европейски политици им е все едно какво става с хората в Либия или с тези, които пътуват от Нигерия през пустинята. По-добре да не се задълбочаваме много - това е мотото и на германската канцлерка, която понякога е склонна да се проверяват оплакванията. Тя е категорична, че Либия трябва да спазва правилата, но никой не може, а и не иска, да прави някакви щателни проверки. Новата бежанска и миграционна политика може да се похвали поне с един успех - тя ограничи значително бизнеса на каналджиите и търговците на хора. Срещата в Париж показа, че ЕС е склонен да продължи капсулирането си, привличайки към общите усилия за справяне с бежанската криза и транзитни страни като Нигер и Чад. Тяхната задача е да се погрижат мигрантите и бежанците изобщо да не стигат до Либия. Двете страни са едни от най-бедните в света. Политическият контрол върху властимащите елити е слаб. Президентите на Нигер и Чад обаче са готови да сътрудничат - ако сметката е вярна. Разбирай - ако Европа си плаща. Големите в ЕС също няма да се задълбочават толкова много и ще подминават предупрежденията на Върховния комисариат. Който иска по-добър живот, да се връща обратно! Според ООН 70 процента от преселниците са икономически мигранти. И  никой не ги принуждава да напускат родните си страни . Това е аргументът, който се чува най-често в германската предизборна борба. И то не само от дяснопопулистката \"Алтернатива за Германия\". Канцлерката Меркел може да бъде сигурна, че мнозинството от избирателите в Германия мисли по същия начин. Затварянето на пътищата от Северна Африка към Европа носи много предимства на европейците: ще облекчи положението на Италия и ще свали от дневния ред темата за разпределянето на мигрантите от Гърция и Италия в други държави от ЕС. Ако бъде затворен пътят по море, граничните контроли в шенгенското пространство могат скоро да отпаднат. В Париж натискът върху \"крепостта Европа\" беше отместен малко в посока към Африка. И Макрон, Меркел и другите ще отпразнуват това като победа. Но за мигрантите това се очертава като горчива загуба.", "date": "2017.08.29", "title": "ЕС към мигрантите от Африка: Връщайте се, тук нямате никакъв шанс"}
{"url": "http://www.dnevnik.bg/photos/2017/08/29/3032644_fotogaleriia_nivoto_na_vodata_v_hjustun_produljava_da/", "text": "Наводненията, предизвикани от тропическата буря \"Харви\", която уби най-малко седем души в Тексас, се очаква да изкарат десетки хиляди от домове им. Очаква се също нивото на водата да продължи да се покачва през следващите дни, предупредиха официални лица в щата Тексас.", "date": "2017.08.29", "title": "Фотогалерия: Нивото на водата в Хюстън продължава да се покачва заради урагана \"Харви\""}
{"url": "http://www.dnevnik.bg/zelen/2017/08/29/3032845_niama_opasno_zamursiavane_na_vuzduha_ot_pojara_pri/", "text": "Няма регистрирани превишения на допустимите норми на замърсяване на въздуха вследствие на горския пожар в района на Кресненското дефиле, който продължава вече седмица.  Това уверяват от  Регионалната инспекция по околна среда и водите в Благоевград  в отговор на запитване на \"Дневник\" дали има измерени опасни за гражданите нива на замърсяване в засегнатите населени места, има ли публикувана информация, която да предупреждава за рискове, както и препоръчителни мерки как да се защитят и предпазят от опасни замърсители във въздуха.  Заради сложната обстановка в района със заповед на областния управител на Благоевград на 24 август беше обявено бедствено положение, което днес (29 август 2017 г.) беше отменено. На сайта на община Кресна и на РИОСВ – Благоевград липсват новини и предупредителна информация за гражданите за качеството на въздуха по време на пожара.  По време на огнената стихия, която бушува седмица, качеството на въздуха е било измервано регулярно с мобилна апаратура от регионална дирекция \"Пожарна безопасност и защита на населението\" – Благоевград, обясняват от РИОСВ. Замерванията не са регистрирали наднормени резултати, посочват от екоинспекцията, като се позовават на информация на кризисния щаб, разположен на мястото на пожара. По време на извънредни ситуации и горски пожари, пожарната отговаря за измерванията на нивата на замърсяване на въздуха, както и за предупредителна информация в случай, че нивата са опасни за гражданите, обясняват от МОСВ. От своя страна екоинспекцията в Благоевград заявява, че не се налагат допълнителни измервания за качеството на атмосферния въздух в населените места, засегнати от пожара, тъй като няма данни за промишлен източник на замърсяване.  Пожарът е обхванал площ от над 20 000 дка - борова и смесена гора, сухи треви и храсти. На територията няма разположени промишлени обекти и складове за съхранение на опасни химични вещества. ", "date": "2017.08.29", "title": "Няма опасно замърсяване на въздуха от пожара при Кресна, уверяват от екоинспекцията"}
{"url": "http://www.dnevnik.bg/sport/2017/08/29/3032979_sportnoto_ministerstvo_shte_tursi_koi_e_vinoven_za/", "text": "Министерството на младежта и спорта (ММС) ще започне проверка, за да установи  кой носи вина за лошото състояние на терена на ремонтирания с държавни средства стадион в Русе . За целта е назначена комисия, която трябва да даде становище. Миналата година бяха отпуснати 1 млн. лева за подновяване на терена и изграждане на осветление. След дълго забавяне ремонтът приключи и на 28 април \"Дунав\" се завърна у дома за мача с \"Локомотив\" (Пловдив). По-малко от половин година по-късно теренът е в лошо състояние, а фирмата изпълнител \"ТАРКТУР\" ЕООД и общината в града, която трябва да се грижи за поддръжката, си разменят обвинения кой е виновен. Целта на проверката е да бъдат проверени твърденията и на двете страни в спора за терена на стадиона, обявиха от ММС. \"В комисията ще бъдат поканени експерти, които да проверят дали проблемите на терена се дължат на неизправност в дренажната система или настройката на поливната инсталация, както и дали изпълнителят е спазил изискванията на работния проект.\" Ще се изиска и дневник на операциите по поддръжка на тревния чим и списъка на машините, налични на стадиона за обработка на тревните площи. Ще бъде поискан и графикът на тренировките на клуба, за да бъде проверено твърдението, че футболният клуб е провеждал повече от допустимите тренировки и мачове на терена, както заяви представител на фирмата изпълнител пред \"Дневник\". Изпълнението на терена е на стойност близо 280 000 лева, уточняват от министерството. В договора е записан гаранционен срок от седем години. \"Фирмата изпълнител е приела някои от констатираните от Община Русе дефекти извън терена и работи по отстраняването им, но не приема, че са изпълнени условията на гаранцията на терена на стадиона\", допълват от ММС.", "date": "2017.08.29", "title": "Спортното министерство ще търси кой е виновен за лошия терен на стадиона в Русе"}
{"url": "http://www.dnevnik.bg/zdrave/2017/08/29/3032984_zdravnoto_ministerstvo_uveri_che_bjudjetut_za_invitro/", "text": "Министерството на здравеопазването уверява, че няма ограничение на бюджета за инвитро процедури. В съобщение до медиите уточнението се прави след публикации по  обявения за обществено обсъждане проект  на Постановление за създаване на Център за асистирана репродукция. В доклада към проекта се посочва, че след всеки неуспешен опит шансовете за зачеване намаляват - след третия път са вече под 10%, а след четвъртия става \"нецелесъобразно от медицинска гледна точка\" да се финансират още, пише в мотивите на здравното ведомство. Сега от ведомството твърдят, че проектът на нормативен акт е съобразен с ангажимента на правителството финансирането на инвитро процедурите за всички нуждаещи се да бъде безлимитно. С него даже се предвижда увеличаване на опитите близо три пъти: ако досега жените с репродуктивни проблеми имаха право на три опита, с промените се предвижда опитите да бъдат до осем. От медицинска гледна точка този брой опити е оптимален за максимална успеваемост, без да се допуска застрашаване здравето на пациента, допълват от ведомството.", "date": "2017.08.29", "title": "Здравното министерство увери, че бюджетът за инвитро е без лимит"}
{"url": "http://www.dnevnik.bg/sport/2017/08/29/3032985_v_bulgariia_se_chuvstvah_kato_rok_zvezda_kaza_grigor/", "text": "Григор Димитров заяви, че е усещал огромно вълнение по време на тенис турнира в София в началото на февруари, когато спечели втората си титла за сезона. \"Беше лудост още от първия ден, когато пристигнах. Усещах пеперуди в стомаха си, не защото играя, а защото съм в България. Невероятно усещане, семейството ми беше там, всички братовчеди, всичко беше перфектно. Първият мач беше особено труден, но после всичко потръгна. Чувствах се като рок звезда\", каза деветият в света в предаването \"Гейм, сет, Матек\" на Бетани Матек-Сандс по Tennis Channel, цитиран от \"Тенис 24\". Димитров  започва тази вечер участието си в US Open  с мач срещу квалификанта Вацлав Шафранек. Двамата с чеха се срещат за първи път. Хасковлията съжалява, че не е имал много възможности да играе на централния корт на US Open. Той е очарован е от атмосферата. Българинът посочи, че се стреми винаги да е положително настроен. \"Не спирай да се усмихваш, това винаги помага. Винаги, когато съм изпитвал болка, съм се опитвал да търся положителната страна на нещата. Ще имам възможност да си почина малко\", заяви той на въпрос как се справя с контузиите. Според него след като състезател се върне в игра след травма, оценява нещата по друг начин.", "date": "2017.08.29", "title": "В България се чувствах като рок звезда, каза Григор Димитров"}
{"url": "http://www.dnevnik.bg/bulgaria/2017/08/29/3032986_gerb_ne_deli_obshtinite_po_politicheski_kriterii_uveri/", "text": "БСП продължава с политиката си на остро политическо противопоставяне и за съжаление с политика на противопоставяне на институциите премиер и президент една срещу друга. Това каза в Пловдив Менда Стоянова, председател на Комисията по бюджет и финанси в НС, в отговор на становища  изразени по-рано днес от Корнелия Нинова .  Стоянова нарече изопачаване на истината това, че правителството е  вменило на община Мизия  допълнителни дейности, за които не се предвидени делегирани бюджети. Тя заяви, цитирана от БТА, ГЕРБ не дели общините по политически признак и допълни, че допълнителен финансов ресурс, за конкретни проекти се отпускат на малки и средни общини, в райони със слабо развита икономика, където общините не генерират собствен ресурс за проекти касаещи всички жители.  По думите й от всички 264 български общини  половината са в недобро финансово състояние . Менда Стоянова каза, че с  предлаганите промени в Закона за публичните финанси  се цели усъвършенстване на механизмите за финансова дисциплина на общините и за финансово оздравяване на такива в практически фалит. Според нея с предлаганите промени се затяга финансовата дисциплина, а това ще ограничи политически безотговорното поведение на някои кметове, довели общините си до натрупване на дефицити и до фалит, като посочи за пример Перник, Дупница и Сливен.  Необходимо е общините да изработят план за финансово оздравяване, одобрен от общинския съвет и внесен в Министерството на финансите. След това държавата ще отпусне безлихвен заем, който тези общини да погасяват спазвайки оздравителния план.  Според Менда Стоянова този проектозакон ще влезе за обсъждане в пленарна зала до края на септември и ще бъде разгледан до края на годината в пакета данъчни закони, които предстои да разгледа НС.", "date": "2017.08.29", "title": "ГЕРБ не дели общините по политически критерии, увери Менда Стоянова"}
{"url": "http://www.dnevnik.bg/sviat/2017/08/29/3032987_uchastnik_v_razmiricite_zaradi_sreshtata_na_g-20_v/", "text": "Съд в Хамбург осъди на 30 месеца затвор 21-годишен холандски гражданин, виновен, че е нападнал полицай, оказвайки съпротива на полицията, опитваща да го арестува около безредиците на срещата на страните от Г-20, при които бяха ранени стотици, много от тях полицаи. Присъдата му е по-сериозна, отколкото поисканата от прокуратурата, предава \"Дойче веле\". Учудване от продължителността ѝ изразиха и събралите се в залата за да чуят решението срещу обвиняемия, чиято самоличност не се споменава, предават други германски медии. Друг участник от Полша, на 24 години, часове по-късно получи шестмесечна условна присъда, предава онлайн версията на сп. \"Шпигел\". Холандецът беше признат за виновен, че е хвърлил две бутилки по полицай в квартал \"Шанценфиртел\" на Хамбург вечерта преди срещата на лидерите от Г-20. Това беше първото съдебно решение в процеса, свързан с размириците в Хамбург, в които участваха хиляди анархистки, антиглобалистки и други групи. Хамбургската полиция каза в понеделник, че е започнала над 2000 наказателни производства заради безредиците. Разследването и делата срещу обвиняемите обаче доведоха и до обвинения към съдебната власт, че предимно чужди граници са на прицела им, откакто започна процесът. Така прокуратурата в Хамбург се видя принудена да отхвърля твърдения пред медиите на адвокат на един от полските участници в безредиците, според когото действията им са ясен сигнал за всички чужденци, които искат да протестират в Германия. От 32 души, които все още са задържани заради участието си в безредиците, две трети са чужди граждани от няколко държави като Русия, Италия, Франция и Испания. Миналата седмица  вътрешното министерство  затвори главната онлайн платформа на Германия за крайнолеви активисти заради предполагаеми връзки с безредиците по време на Г-20 и други нарушения.", "date": "2017.08.29", "title": "Участник в размириците заради срещата на Г-20 в Хамбург получи неочаквано сурова присъда"}
{"url": "http://www.dnevnik.bg/photos/2017/08/29/3032682_fotogaleriia_svetovnite_snimki_na_denia_za_29_avgust/", "text": "На сухо от проливния дъжд. Мумбай, Индия.", "date": "2017.08.29", "title": "Фотогалерия: Световните снимки на деня за 29 август 2017 г."}
{"url": "http://www.dnevnik.bg/sviat/2017/08/29/3032991_melaniia_trump_poe_kum_navodneniia_teksas_na_visoki/", "text": "Доналд Тръмп и съпругата му Мелания потеглиха от Вашингтон за бедстващите от урагана \"Харви\" райони на щата Тексас, където наводнения парализираха Хюстън и блокираха по домовете им стотици хиляди хора. Но докато президентът бе с ботуши (най-после Тръмп да стори нещо правилно - шегуват се журналистите), Мелания излезе от Белия дом на високи токчета. Тръмп бе обул непретенциозни бежови панталони и водоустойчиво яке, докато Мелания бе в тесен панталон, пилотско яке и слънчеви очила, сякаш отива на модно ревю. Президентът се е облякал така, както би постъпил всеки репортер на място, където са паднали валежи от 70 литра на квадратен метър, докато изборът на Мелания сякаш казва, че тя е решила да се държи максимално далеч от наводнените улици, бяха първите коментари. Както може да се очаква, тя смени обувките в самолета със спортни, но медиите и дори сп.\"Вог\", критикуваха посланието ѝ при потеглянето от Вашингтон за район, където загинаха хора и пороите ще продължат поне до петък. \"Вог\" коментира, че якето и панталонът са ОК, но на техния фон обувките с ефект на змийска кожа и високи токчета изпъкват още повече със своята непрактичност за случая. Обикновено, Мелания Тръмп носи подобни обувки от Christian Louboutin, Dolce & Gabbana, и Manolo Blahnik, допълва изданието. Но \"Вог\" не спестява и остър коментар, който завършва с думите \"И защо, о защо, тази администрация не може да направи правилно поне едно нещо, дори да избере подходящият чифт обувки!\" В текста Лин Йегър заявява, че Мелания Тръмп просто не може да излезе с такива обувки - \"с тях се ходи трудно дори по суха земя и са по-подходящи за шопинг следобед на \"Мадисън авеню\".", "date": "2017.08.29", "title": "Мелания Тръмп пое към наводнения Тексас на... високи токчета"}
{"url": "http://www.dnevnik.bg/sviat/2017/08/29/3032838_prizrakut_na_bolestite_vitae_v_navodnenite_ot_buriata/", "text": "Освен непосредствената заплаха за хората, хванати в капан от причинените от бурята \"Харви\" наводнения, водите са замърсени от отходните канали, което поражда сериозна опасност за здравето на засегнатото население, понякога за години напред. Ако сегашните усилия са съсредоточени върху евакуацията, за да няма удавени, ударени от ток или получили хипотермия хора, в дългосрочен план картината може да е по-трагична заради огромните количества замърсени води, залели улици, къщи и офиси в цели квартали, подчертават експертите. Когато толкова населен град като Хюстън (четвърти в САЩ с 2.3 милиона жители) бива наводнен, замърсяването става част от опасността, обясняват те. \"Има отходни води, какви ли не пестициди, отпадъци, хербициди, отрови с неизвестен за нас произход и всичко това се смесва\", обяснява Ранит Мишори, общопрактикуващ лекар и преподавател в медицинския факултет на Джорджтаунския университет.  \"Тези води може да бъдат заразени със стотици видове бактерии и различни вируси\", отбелязва той. Хората може да се разболеят дори само минавайки през наводнените райони, ако имат рана или драскотина. \"Главният риск е изливането на отходни води и бактериалните инфекции\", подчертава Хауард Селинджър, преподавател по обща медицина в медицинския факултет на университета \"Куинипиак\". Възможно е също замърсените води да попаднат в мрежата за снабдяване с питейна вода, увеличавайки риска от заразяване и от холера. Тази болест, характеризираща се с остра диария, засяга между 3 и 5 милиона души и причинява смъртта на около 100 000 души по света годишно.  Въпреки че промишлено развити страни като САЩ са относително пощадени, по данни на Американските центрове за контрол върху болестите (Centers for Disease Control) от 10 години болестта е в настъпление. \"Разпространяването на холерата е една от най-големите опасности след всяко природно бедствие, още повече след ураган\", казва Робърт Глатър, лекар в спешното отделение на нюйоркската болница \"Ленъкс хил\". \"Холерата е силно заразна и може да се предаде от човек на човек чрез заразени фекалии, след поглъщане на замърсени води или чрез храна, заразена с бактерията вибрио холера (vibrio cholerae)\", пояснява той. Холера, лептоспироза, травматизъм Изследвания, извършени след множество наводнения по света, са показали също пикове на лептоспироза - болест, която се предава чрез урината на гризачи, прасета и коне, и може да бъде смъртоносна. Бактерията може да проникне в тялото през кожата, лигавиците или да бъде погълната при пиене на вода. Симптомите може да се проявят само след два дни или след четири седмици и първоначално приличат на грип, с треска, тръпки и повръщане. Впоследствие при някои болни състоянието се влошава, засегнати биват черния дроб или бъбреците, развива се менингит. \"Най-уязвими са възрастните хора и децата, те са първите жертви\", подчертава д-р Мишори. Болестите се предават и при миене със заразена вода. \"След наводнение е изключително важно водата за хигиенни нужди, за миене на зъбите или за пиене изцяло да се преварява. В такива ситуации бутилираната вода е най-сигурна\", отбелязва д-р Глатър. Към тези болести се добавя потенциалният травматизъм след принудителна евакуация, пребиваване във временни убежища и загуба на цялото имущество, като той може да продължи години след бедствието. Отровен мухъл Капацитетът на болниците често бързо се запълва, което затруднява достъпа до основна медицинска помощ. През седмиците и месеците след бедствието в подгизналите сгради се развива мухъл, който може да бъде отровен и да причини всякакви здравословни проблеми. \"Една от последиците от урагана \"Катрина\", опустошил Ню Орлиънс през 2005 г., беше мухълът, който остана много, много време в училищата и другите сгради\", казва Мишори. Заразни болести като зика и западнонилската треска също може да се разпространят през следващите седмици с увеличаването на комарите, привлечени от придошлите води за размножаването си. Според многобройни изследвания за дългосрочните последици за здравето на този род бедствия с оттеглянето на водите битката едва започва. \"Повечето от тях показват, че година по-късно равнището на смъртност в пострадалите градове е много по-високо, както и това на инфарктите и инсултите, отбелязва д-р Мишори. ", "date": "2017.08.29", "title": "Призракът на болестите витае в наводнените от бурята \"Харви\" райони в САЩ"}
{"url": "http://www.dnevnik.bg/sport/2017/08/29/3033010_italianec_specheli_dujdovniia_deseti_etap_ot_vuelta/", "text": "Италианският колоездач Матео Трентин спечели десетия етап на Обиколката на Испания. Той беше най-бърз, като измина 164.8-километровото разстояние от Каравака де ла крус до Алмаха де Мурсия за 3.36:56 часа. Денят предложи предизвикателство за състезателите. Въпреки че етапът беше равнинен, колоездачите бяха затруднени от дъжда. Трентин постигна втората си етапна победа в Испания този сезон, като изпревари представителя на домакините Хосе Хоакин Рохас. С изоставане от 19 секунди Хайме Росон завърши трети. Водач в класирането остава Крис Фрум. Състезателят на \"Скай\" има преднина от 36 секунди пред колумбиеца Естебан Чавес и 37 сек пред третия Николас Роуч. Ирландецът се представи много добре, като успя да изпревари с 29 секунди основната група, в която се движеха Фрум и Чавес и се доближи до тях. В сряда състезателите ще изминат 187.5 километра от Лорка до астрономическата обсерватория в Калар Алто.", "date": "2017.08.29", "title": "Италианец спечели дъждовния десети етап от \"Вуелта\" (видео)"}
{"url": "http://www.dnevnik.bg/biznes/2017/08/29/3033009_s_16_poveche_turisti_za_godina_sa_doshli_v_bulgariia/", "text": "Броят на туристите, посетили България с туроператора \"Томас Кук\" (Thomas Cook), една от водещите световни компании за туристически пътувания и почивки, се очаква да достигне 400 хил. души до края на този сезон, което е 16.5% ръст в сравнение с миналата година. Това съобщиха от Министерството на туризма след като по-рано министърът на туризма Николина Ангелкова се срещна с Питър Фанкхаузер, генерален изпълнителен директор на Thomas Cook Group, кметове и представители на туристическия бранш. Данните са на реализирани пътувания и резервации до септември, основаващи се на пазарната позиция и големите пазарни дялове през последните години в цялата група на водещата световна компании за туристически отдих и почивка, уточняват от ведомството. През деня премиерът Бойко Борисов също се срещна с директора на компанията. \"Обединихме се около тезата, че българското правителството би могло да кореспондира с намерения от страна на Thomas Cook Group по отношение на инвестирането във висококатегориините хотели с цел привличането на по-висок клас туристи. По този начин ние съвместно даваме нови стимули за осъществяването на реална корпоративна отговорност, което ни приближава към общата ни цел – България да стане по-добра и перспективна дестинация за правене на бизнес и инвестиции\", заяви Ангелкова, цитирана от пресцентъра си. През сезон 2017 Thomas Cook изпълнява 13 седмични полета до Бургас от Великобритания, които ще нараснат до 14 през сезон 2018, обяви директорът на туроператора Следващата година Варна е нова дестинация за туристите от Обединеното кралство, като предстои да има 2 полета седмично\". Германската авиокомпания на оператора Condor осъществява 5 седмични полета от Германия до Бургас и 2 до Варна през летен сезон 2017. \"В зависимост от ангажираните места Condor може да увеличи полетите до 9 на седмица до всяка от дестинациите от различните немски летища\", допълва Фанкхаузер.", "date": "2017.08.29", "title": "С 16% повече туристи за година са дошли в България чрез \"Томас Кук\""}
{"url": "http://www.dnevnik.bg/sport/2017/08/29/3033024_nov_doklad_razkriva_visoka_upotreba_na_doping_v_lekata/", "text": "Един от всеки трима атлети, участвали в световното първенство в Даегу през 2011 г., признава, че в кариерата си е ползвал забранени вещества. Това става ясно от доклад на специалисти от Германия и САЩ, който поставя началото на нов допинг скандал в леката атлетика. Изследването е направено от учени от Университета в Тюбинген и Harvard Medical School през 2011 г. Резултатите показват, че над 30% от участниците в световното в Даегу и над 45% от състезателите в Панарабските игри в Катар същата година са взимали вещества от забранения списък. В двата турнира са участвали общо 5187 атлети, а в проучването 2167 от тях са отговорили на въпроса дали някога са ползвали забранени вещества. Над 90% от поканените атлети са се съгласили да бъдат анкетирани, като изследването е било анонимно. В Даегу официално 0.5% от направените тестове се оказаха положителни, а за Панарабските игри положителни бяха 3.6% от пробите. От анализа става ясно, че \"състезателите са открили различни начини как да не бъдат хванати по време на тестове\". Оповестяването на резултатите от изследването се забавило с години, тъй като изследователите спорели със Световната антидопингова агенция (WADA) и Международната федерация по лека атлетика по въпроса как това трябва да се случи. Сега те са публикувани в Sports Medicine. Леката атлетика преминава през труден период, в който се бори да възроди имиджа си след допинг скандала, довел от изваждането на Русия от международните състезания. Руските атлети пропуснаха олимпийските игри в Рио де Жанейро и световното в Лондон миналия месец. В момента продължава процедурата по повторно тестване на проби от Пекин 2008 и Лондон 2012. До сега над 100 атлети са хванати с положителни резултати.", "date": "2017.08.29", "title": "Нов доклад разкрива висока употреба на допинг в леката атлетика"}
{"url": "http://www.dnevnik.bg/sport/2017/08/29/3033027_iaponka_otne_koronata_na_kerber_oshte_v_purviia_krug/", "text": "Защитаващата титлата си Анжелик Кербер отпадна още в първия кръг на US Open след тежка загуба. Германката отстъпи с 3:6, 1:6 от Наоми Осака под покрития централен корт в Ню Йорк. Японската тинейджърка изигра много силен мач и спечели след малко повече от час. Тя записа първата си победа срещу тенисистка от топ 10 на световната ранглиста. Кербер стана едва втората шампионка от Откритото първенство на САЩ, която отпада още в първия кръг в годината, в която защитава титлата си. Осака направи 22 печеливши удара срещу девет на германката и допусна по-малко непредизвикани грешки - 17 срещу 23. Шампионката от 2016 г. пропусна възможност за пробив в петия гейм. След това Осака направи решителна крачка, като проби за 5:3. Японката прояви увереност в следващия гейм, когато сервираше за спечелването на сета - тя изоставаше с 15:40, но съумя да се защити и постигна целта си. Във втория Осака реализира пробив още в първия гейм и до края не остави никакви шансове на бившата водачка в световната ранглиста. Единственият светъл лъч за Кербер във втория сет беше третият гейм, в който тя спечели на нула. В останалите шест японката беше по-добра и стигна до убедителната победа. Преди година в третия кръг на US Open Осака водеше с 5:1 срещу Мадисън Кийс в решителния сет, но допусна обрат и загуби. \"За мен това (победата срещу Кербер) означава много, особено след предишната ми поява тук. Този корт не ми донесе добри спомени, но се надявам, че сега това ще се промени.\" Японката добави, че при 4:1 се е сетила за развоя на мача с Кийс и е успяла да се съсредоточи. Водачката в световната ранглиста Каролина Плишкова се класира за втория кръг. Чехкинята победи с 6:2, 6:1 полякинята Магда Линет. Плишкова имаше и трудности, но успя да отрази девет от десетте точки за пробив на съперничката си. Тя постигна осем аса, което ѝ помогна по пътя към успеха.", "date": "2017.08.29", "title": "Японка отне короната на Кербер още в първия кръг на US Open"}
{"url": "http://www.dnevnik.bg/sport/2017/08/29/3033034_dujdut_promeni_programata_i_otloji_macha_na_grigor/", "text": "Дъжд в Ню Йорк доведе до прекъсване на мачове и промяна в програмата за първия кръг на US Open. Разместването засегна и двубоя на Григор Димитров с чешкия квалификант Вацлав Шафранек. Двамата трябваше да играят тази вечер не преди 23.00 часа, но мачът остава за сряда. Допълнително предстои да бъде обявена програмата за деня. Покривът на централния корт беше спуснат и там мачовете продължиха. Димитров, който  е четвърти сред фаворитите за триумф в Ню Йорк , очаква да се изправи за първи път срещу 210-ия в света. За Шафранек това ще е дебют в турнирите от Големия шлем. При успех срещу чеха българинът ще срещне във втория кръг победителя от мача между руснака Андрей Рубльов и представителя на Великобритания Аляж Бедене. Българинът  попадна в потока на Рафаел Надал , като евентуална среща между двамата е възможна в четвъртфиналите.", "date": "2017.08.29", "title": "Дъждът промени програмата и отложи мача на Григор Димитров от US Open"}
