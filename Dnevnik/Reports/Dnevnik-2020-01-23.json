{"url": "https://www.dnevnik.bg/photos/2020/01/23/4019846_fotogaleriia_poslednoto_shou_na_gotie/", "text": "Световноизвестният дизайнер Жан-Пол Готие представи последната си и най-нова колекция в Париж. Ревюто е посветено на 50-годишната му работа в света на модата и след него той ще се оттегли. От неговия бранд заявиха, че бизнесът му с парфюми и луксозни стоки продължава, но 67-годишният дизайнер спира да проектира облекла. Той спря да прави конфекция през 2015 г., за да се съсредоточи върху висшата мода на ръчно изработвани модели, които могат да си позволят предимно жени с доста добри доходи.", "date": "2020.01.23", "title": "Фотогалерия: Последното шоу на Готие"}
{"url": "https://www.dnevnik.bg/bulgaria/2020/01/23/4019863_borisov_poiska_izrichni_garancii_che_samo_durjavata/", "text": "Премиерът Бойко Борисов отрече с предложените от НФСБ  промени в Закона за хазарта  държавата да се готви да национализира хазартния бизнес или да цели прехвърлянето му на друг играч. В същото време той обяви, че ГЕРБ може да подкрепи проекта, но при гаранции, че само държавата ще организира хазартни игри и тази дейност няма да се преотдава ( тук ). Предложението на \"Патриотите\" включва частните лотарии да спрат работа три месеца след влизане в сила на закона и организирането им да стане държавен монопол. В изявление пред министрите и медиите преди началото на заседанието на Министерския съвет в четвъртък (23 януари) Борисов отговори индиректно на обвиненията на бизнесмена Васил Божков, който контролира частните \"Национална лотария\" и \"Лотария България\", че  се опитват да му вземат бизнеса , и на напомнянето, че ако това стане, няма да продължи да издържа футболния клуб \"Левски\". Името на Божков не беше споменато. Борисов го назова само по повод своите пристрастия към Левски и че клубът ще остане и след него, и след Божков. (Повече -  тук ). внесени от коалиционния му партньор Валери Симеонов точно преди седмица. Той идва ден след като Божков наруши дългогодишното си медийно мълчание и в  интервю за \"Свободна Европа\"  заяви, че зад идеите за държавен монопол стоят управляващите, а вносителят Симеонов е инструмент и целта е един успешен бизнес да бъде прехвърлен на друг играч. Утре Борисов ще разговаря пък с привържениците на \"Левски\" , които поискаха среща с премиера заради опасността клубът да остане без финансиране. В експозето си Борисов обяви, че има две внушения. Едното - че се готви одържавяване на частен бизнес и го свърза с доклада, базиран на незавършила още финансова ревизия на Държавната комисия по хазарта от Агенцията за държавна финансова инспекция (АДФИ).  Вчера от инспекцията съобщиха , че, възползвайки се, че в закона има два начина за плащане на такси, всички организатори на хазартни игри с изключение на Българския спортен тотализатор са плащали по по-ниска тарифа, от което държавата е загубила поне 210 млн. лв. Директорът на АДФИ Георги Начев обаче не се ангажира дали плащането само на по-ниската такса е щета, доколкото законът позволява два варианта за облагане. От \"Националната лотария\" пък твърдят, че са издължили всичко, което е било изисквано от тях по закон, и няма основание да бъдат санкционирани. Пред журналистите днес Борисов акцентира на това, че в доклада \"има много фирми\", чиито имена не може да посочи, и че ако написаното в документа е вярно, \"значи не са платени стотици милиони такси от фирми\". \"И изведнъж започват срещи с фенове, предупреждения. За какво - че не съм скрил доклада ли\", попита риторично Борисов. По думите му, Видимо ядосан, Борисов повтори неколкократно, че думи като одържавяване и национализация са дълбоко неверни, а става дума за взимане на лиценз заради нарушения: \"Никой не може да пипне на някого фирмите. Но когато държавата дава лиценз на дадени фирми да управляват един бизнес и след това да плащат такси за тях, ако не ги плащат, се взима лицензът. Само лицензът, нищо друго.\" Борисов обвърза доклада и с темата за финансирането на \"Левски\": \"В доклада има имена на фирми, но никъде в него не пише за футболен клуб \"Левски\". Не мога да разбера каква е връзката.\" ( Второто внушение според Борисов е, че промените се правят в интерес на друг. Премиерът обяви, че ГЕРБ ще ги гласува само при гаранции, че единствено държавата ще се занимава с лотарийните игри. Той заяви, че е възложил на министъра на финансите Владислав Горанов и председателя на бюджетната комисия Менда Стоянова, \"ако ще се правят промени в Закона за хазарта, с тях да се гарантира, че само държавата може да организира хазартни игри и тази дейност не може да се отдава на концесия, да се аутсорства, преотдава и приватизира\". \"Защото това е второто внушение - че едва ли не друг играч или играчи ще ги вземат\", обясни той. След предложените промени от \"Национална лотария\" дадоха примери с европейски държави, в които лотарията е държавна, но понеже бизнесът е сложен, той бива отдаден на концесия на частна компания, която го оперира. А вчера Божков в интервюто си допусна, че искат да прехвърлят успешно развит бизнес на друг играч без конкретно да назовава, че това е схемата. Така близо седмица след като  беше цитиран от Валери Симеонов да обявява подкрепа за внесените законови промени , Борисов каза, че могат да ги подкрепят, но с условие само държавата да ги оперира. Но след изказването му не стана напълно ясно какво ще се случи с идеята лотарията да стане държавен монопол. Той не коментира по същество какво според него би означавало прекратяването на тази дейност като частна (заради което са оценките за национализация), а обвърза отнемането на лицензи на фирмите с евентуални нарушения при плащане на такси, което е различно. Ако се стигне до санкции, заради плащането на хазартни компании по различни ставки в закона, и те са отнемане на лицензи, фирми могат да кандидатстват за нови лицензи за частни лотарии. А проектът на \"Патриотите\" предвижда отнемане на лиценцзите и прехвърляне на всичко към дърфавния тотализатор. Предложенията обаче бяха задвижени скоростно и влизат в дневния ред на комисията по бюджета седмица след представянето им, където обсъждането ще е интересно, защото БСП и ДПС все още не са заявили официална позиция, а ГЕРБ явно формира своята.", "date": "2020.01.23", "title": "Борисов поиска изрични гаранции, че само държавата ще се занимава с лотария"}
{"url": "https://www.dnevnik.bg/gradska_sreda/2020/01/23/4019934_pravitelstvoto_poiska_ot_stolichna_obshtina/", "text": "Доклад за преминаване на вода от язовир \"Белмекен\" през София за Перник не беше внесен за разглеждане на днешната сесия на Столичния общински съвет (СОС). Причината - изчаква се предложение от страна на Министерския съвет. Така предложението на правителството за справяне с водната криза в Перник все още не може да започне да се прилага. Председателят на групата на БСП в съвета попита защо няма да се разглежда тази тема, като толкова се бърза да се реши водната криза. От отговора на столичния кмет Йорданка Фандъкова се разбра, че първо трябва да постъпи предложение от Министерския съвет, след което СОС може да даде съгласие за преминаването на водата за Перник през софийската водопреносна мрежа. \"Чакам решението на Министерския съвет от днес, което трябва да дойде в Столичната община. Ще помоля следващата седмица да има заседание на общинския съвет, за да се обсъди и реши\", заяви Фандъкова. По принцип заседанията на СОС са през две седмици и следващото такова се пада на 6 февруари. Малко по-късно Министерският съвет прие решение да отправи искане до СОС за възмездно преминаване на допълнителни водни количества по софийската водопреносна мрежа в размер на 300 л/сек., необходими за подпомагане на водоснабдяването на Перник Фандъкова уточни, че е поискала от концесионера на ВиК мрежата на столицата \"Софийска вода\" АД да изготви информация и анализ по въпроса, за да може колкото се може по-бързо да се изготви доклад на база предложението на Министерския съвет. Днес министърът на икономиката Емил Караниколов съобщи пред журналисти, че са намерени нужните тръби за свързване на водопреносната мрежа между София и Перник. Те ще се внесат от чужбина, като за транспортирането им ще са нужни около 300 камиона. Част от тръбите вече са произведени, а другите ще бъдат готови в кратък срок.  Той каза още, че за момента няма да се прехвърля вода от язовир \"Долна Диканя\" в язовир \"Студена\". Преди около два месеца във водата на този язовир беше открита салмонела, но новите изследвания отпреди 15 дни не са регистрирали такава инфекция. \"Има вариант елементи да са слезли на дъното и когато започнем да припомпваме, те отново да се раздвижат и тогава да се констатира същото нещо (наличие на салмонела - бел. ред.)\", обясни Караниколов отказа от тази идея за пренос на вода към язовир \"Студена\" и Перник.", "date": "2020.01.23", "title": "Правителството поиска от Столичната община разрешение за преноса на вода за Перник"}
{"url": "https://www.dnevnik.bg/bulgaria/2020/01/23/4019947_chovek_zagina_pri_verijna_katastrofa_s_tramvai_v_sofiia/", "text": "Сигнал за верижна катастрофа между три трамвайни мотриси в района на жк \"Дружба\" на бул. \"Искърско шосе\" е подаден днес към 11.30 часа, съобщи МВР. По първоначални данни е загинало момче, пресичало в този момент релсите на ул. \"Искърско шосе\". В болница за преглед са откарани десет пътници от последната мотриса, оплакали се от различни наранявания. Шестима от пострадалите са приети в болница \"Св. Анна\" - пет жени и един мъж на възраст от 29 до 71 години, съобщи пресцентърът й. Ватманът на едната мотриса - жена, е с порезна рана на главата без опасност за живота. Другите пациенти са предимно с гръдни травми, отново без опасност за живота.      В момента на място се извършва оглед от столични полицейски екипи. Движението на трамваите в района временно е спряно. По случая е образувано досъдебно производство, в рамките на което ще се установяват и причините за възникналия инцидент.", "date": "2020.01.23", "title": "Човек загина при верижна катастрофа с трамваи в София"}
{"url": "https://www.dnevnik.bg/video/btv/2020/01/23/4019946_veselin_vuchkov_s_ostri_kritiki_kum_gerb_zaradi_ideite/", "text": "Бившият вътрешен министър Веселин Вучков разкритикува сериозно идеята на ГЕРБ за създаването на нова структура в Министерството на вътрешните работи, която да обединява жандармерията и Специализирания отряд за борба с тероризма (СОБТ). Идеята е записана в  нов текст, който се появи  между първо и второ четене на поправките в Закона за МВР и бе предложен от шестима депутати от ГЕРБ, сред които бившият министър на вътрешните работи Валентин Радев и председателят на комисията по отбрана Константин Попов. Според ГЕРБ новата структура трябва да се занимава не само с критични ситуации, терористични актове и масови безредици, но и с охраната на висши ръководни държавни служители и редови служители на МВР или на НАП. \"Предложено е новата жандармерия да охранява служители към органите на власт. Създава се паралелно НСО, и то само в МВР, само подчинено на новата жандармерия. Смятам, че това е абсолютно неприемливо от всяка гледна точка\", коментира пред Би Ти Ви Веселин Вучков. Той се обяви и против  идеята на ДПС частни лица да могат да плащат на НСО за личната си охрана.", "date": "2020.01.23", "title": ""}
{"url": "https://www.dnevnik.bg/analizi/2020/01/23/4019407_futbolni_fenove_se_izpolzvat_za_natisk_po_shemata_ot/", "text": "                         Ако му вземат лотариите, нямало да издържа ФК \"Левски\". А преди, като нямаше лотарии, как издържаше ЦСКА примерно? Как събра колекция за 200 млн. евро (според някои оценки и по-скъпа)? Ами като не можеш да издържаш \"Левски\", няма да си ти. Да не си Господ? Благодарение на лобистите му хазартът в България е в пълен разгул, казина има навсякъде. Близо 1500 фирми за хазарт са регистрирани. Някои от тях притежават множество казина, бингозали, игрални автомати, различни видове спортни залагания (сайтовете за интернет залагания да не ги броим). И най-сладко е да имаш фирми за спортни залагания и футболен клуб. Има страни, в които хазартът е държавен монопол или е силно ограничен. Макар да имат конституции, в които да е гарантирана неприкосновеността на частната собственост. Понеже Божков понякога сравнява със САЩ как било там, ето как е – като тръгне човек из Ню Йорк или Сан Франциско, няма да намери казино или бингозала, броят се на пръстите на ръцете и са в периферията на многомилионните градове. Казината ще ги намери в Атлантик сити и Лас Вегас и в индианските резервати. Но ако тръгнеш из София, казината и бингозалите са през 500 метра във всеки квартал. София е като индиански резерват, само че не с едно казино, а със стотици. Рай за хазарта, малък Лас Вегас. Желанието на държавата в лицето на Валери Симеонов да инкасира апетитните и абсолютно сигурни приходи от хазарта за сметка на частниците е разбираемо. Разбираема и очаквана е яростната съпротива срещу подобен модел (държавен монопол – пълен или частичен – върху хазартните игри). Това, което ме хвърля в когнитивен ступор: повтарянето и от двете страни (Симеонов и съответно Божков) на мантри около хазарта, свързани неизменно със *спорта*. \"Ама нали, спорт тото, таквоз.\" Иначе казано, и в двата модела – на държавния монопол и на частната инициатива – спортът е някакъв неподлежащ на коментиране приоритет като получател на отчисления от печалбата от хазарта. Защо? Единствено, отговарям си, заради наследени от комунистическо време стереотипи, набити дълбоко и циментирани в главите на населението. Кой природен или социален закон (Законът за спортния тотализатор е типична наследена магария и не е резултат от осмислено приоритизиране) налага именно спортът да се ползва с някакъв привилегирован статут при разпределянето на хазартната печалба? Особено на фона на крещящи хронични нужди в толкова други сектори и отрасли, свързани с общественото благосъстояние? Ако през последните 50 години \"тотото\" е наливало пари в спортните клубове, дали пък да не опитаме, ей така, за разнообразие, да посветим следващите 10 или 20 години в наливане на пари от същия източник в детско здравеопазване, култура, програми за социално подпомагане, образование? \"Ама \"Левски\", ама клубовете, ама фехтовката, футбола и кърлинга?\" Дали пък, ако зададем по правилен начин въпроса на същото това население, няма да получим, хм, други приоритети? И да забравим за известно време словосъчетанието \"Спорт тото\" в името на, знам ли, \"социал-тото\", \"култур-тото\", \"здраве-тото\"? Ето ви смислена тема за референдум. Струва ми се, при такъв сценарий общественият разговор по този въпрос би бил много по-смислен – отвъд пиперливата дихотомия \"Божков или Бойко/Симеонов\". Ето разпределението по сектори от приходите на английската Национална лотария: Здраве, образование, околна среда и благотворителност – 40% Спорт – 20% Изкуства – 20% Културно наследство – 20% Опитът да се използват футболни фенове за оказване на натиск върху промяна на законодатеството показва само същността на финансиране на футболни клубове в България: Сенчести бизнеси на мутрите от 90-те години си купуват спокойствие, финансирайки отбор с фенска маса, която е лесно манипулируема. Крайно време е практиката съмнителни бизнесмени да си гарантират спокойствие и непреследване от закона чрез покупка на фенове да спре. Абсурдно е за оправдание финансирането на футболен клуб да се нанасят щети на бюджета за над 100 млн. лв. Направо му влизат с бутонките! Но май Божков няма нищо против да падне за дузпа, ако ще вземе няколкостотин милиона, като осъди България за преждевременно прекратен лиценз... Ние обаче имаме! Защото ако за талончетата все пак плащат само тези, които си ги купят, глобите ще ги плащаме всички! А търсачите на лесно богатство ще продължат да търкат, защото \"Националната лотария\" няма да стане държавна лотария. Тя просто ще бъде завладяна от когото трябва с помощта на държавата. Кое тогава е по-голямата \"проказа\" – хазартът или политиците ни? Превръщането на лотарията в държавна няма да излекува зависимите от талончетата, само ще ги пренасочи от частния към държавния монопол. А зависимостта беше създадена, защото паднаха всякакви регулации върху рекламата и разпространението на по същество хазартна игра. Такива ограничения имаше, докато имаше държавен монопол върху игрите на късмета. После с куци промени в допълнителните разпоредби на няколко закона рекламата беше узаконена и практически превзе праймтайма на всички телевизии. После падна ограничението върху разпространението на билетчетата и от специфични пунктове, разположени на ограничени за достъп на деца места, стана практически където падне. В момента дистрибуторската им мрежа е огромна – \"Лафка\", \"Български пощи\", \"Виваком\", вериги за хранителни стоки и бяла техника, всички разпространители па печатни издания... Ако тези условия за реклама и дистрибуция останат такива, чий е монополът няма значение – този бизнес ще продължи да генерира зависими билетотъркачи и по милион печалба на ден. И ще имаме първата държава в света, официално и законно създаваща зависимост сред гражданите си, различна от тютюнопушенето. Разбира се, ако бъдат върнати забраните за реклама и талончета се продават само в пунктовете на игрите, печалбата рязко ще спихне и ще си загуби атрактивността.   : Вън от съмнение е, че Васил Божков този път е в трудно положение. Схемата е позната до болка. Бизнесът му зависи от държавата и милиардите му са функция на нейното благожелание. Както е милиардер, така и утре може да се окаже милионер. Ходът му със срещата с фен клуба на \"Левски\" е слаб. Издава слабост, оплаква се, че Борисов не му вдигал, с която ясно показва, че е в молеща, неизгодна позиция. Феновете логично, преди да тръгнат с лошо, ще опитат с \"добро\", ще потърсят среща с премиера. Защото Борисов, никога няма да остави \"Левски\" без финансиране. Нали той сам натика Божков да финансира сините. Схемата с \"национализацията\" обаче не е толкова лесна за реализиране. Дори и да приемат закона на Симеонов, закриването на частен бизнес заради решение на държавата си иска процедура, има последствия и в края на уравнението не се знае кой печели. Божков може да ги съди и у нас, и в чужбина. Може и да финансира падането на Борисов от власт, особено сега, когато нещата са \"на кантар\". Затова очаквайте по-груби действия от прокуратурата, за да \"омекне\" Божков и да не \"пърха\" много. Всичко е игра на нерви. Не е и никак сигурно дали изобщо проектозаконът на Симеонов ще бъде приет, или ако бъде приет, колко дълго ще действа.", "date": "2020.01.23", "title": "\"Футболни фенове се използват за натиск по схемата от 90-те\" – реакции в мрежата"}
{"url": "https://www.dnevnik.bg/sport/2020/01/23/4019969_kak_nai-slabiiat_sustav_na_junaited_nakara_old_traford/", "text": "Освирквания и празни места по трибуните на \"Олд трафорд\" - такава беше обстановката в сряда вечер в края на срещата между \"Манчестър юнайтед\" и \"Бърнли\". \"Червените дяволи\" загубиха едва за втори път на своя стадион от началото на сезона, но поражението с 0:2 показа кризата, в която се намира \"Юнайтед\". След 24 изиграни мача \"червените дяволи\" са на пето място в таблицата, на 30 точки зад лидера \"Ливърпул\", който дори има две срещи по-малко. \"Гледката на стадиона в края не беше приятна. Не беше никак хубаво да виждаш отношението на феновете, празните места, освиркванията. За пръв път виждам такава обстановка на \"Олд трафорд\", каза след срещата бившият халф на тима Дарън Флетчър. Феновете, свикнали на победи, титли и купи, обаче имаха своето право да протестират. \"Юнайтед\" остава далеч от топ 4, а освен това, откакто мениджърът Оле Гунар Солскяр беше назначен за постоянно през март, тимът има повече загуби, отколкото победи – 12 срещу 11. За същия този период \"червените дяволи\" са спечелили 42 от възможни 96 точки във Висшата лига, което е по-малко от актива на отбори като \"Уулвърхемптън\", \"Кристъл палас\" и \"Евертън\". Ситуацията на \"Олд трафорд\" излезе от контрол още по време на мача, когато феновете на тима скандираха срещу собствениците от фамилия Глейзър и изпълнителния директор Ед Уудуърд. \"Независимо какво мислят феновете за Уудуърд, не може да пожелаваш смъртта на някой човек\", възмути се коментаторът на BBC Radio 5 Йън Денис.      Според Флетчър и друг бивш играч на \"червените дяволи\", Рио Фърдинанд, настоящите футболисти на тима се пречупват под тежестта на очакванията. \"Те не получават достатъчно подкрепа от трибуните и това им влияе, много от тях не могат да покажат качествата си\", каза Флетчър. \"Не мога да защитя никого, в крайна сметка колко пари бяха инвестирани? Тези хора, които управляват, трябва да погледнат внимателно ситуацията и да направят план, но аз не виждам подобно нещо. Срамно е\", каза Фърдинанд. И продължи: \"Ужасно е, защото децата просто няма да искат повече да носят екипа на \"Юнайтед\". Проблемите на \"Юнайтед\" се допълват и от обратнопропорционалното качество на отбора и неговата стойност. Би Би Си изчисли как тимът, с който Солскяр разполага в момента, е най-скъпият в историята на клуба и струва 820 милиона паунда. За сравнение - в началото на миналото десетилетие съставът на сър Алекс Фъргюсън струваше само 238 млн. паунда, но с него легендарният шотландец спечели две титли за три години. Настоящият анализатор и бивш английски национал Питър Крауч дори отиде по-далеч, като описа настоящия тим на \"Юнайтед\" като най-лошия, който той е виждал.      \"Само вижте опциите, които имаше на пейката Солскяр. Това е най-слабият им състав от 30 години. Не знам какво правят в клуба, но играчите, които дойдоха в последните години, свалят нивото на отбора\", каза Крауч пред BT Sport.", "date": "2020.01.23", "title": "Как \"най-слабият\" състав на \"Юнайтед\" накара \"Олд трафорд\" да се срамува"}
{"url": "https://www.dnevnik.bg/photos/2020/01/23/4019861_snimka_na_denia_i_s_novo_pravitelstvo_protestite/", "text": "Ливанските сили за сигурност отново използваха водни оръдия и сълзотворен газ срещу демонстранти в Бейрут. Те се събраха край парламента в ливанската столица, за да протестират срещу новото правителство на страната. Президентът Мишел Аун подписа назначаването на новия кабинет, начело с Хасан Диаб. Министър-председателят обеща да започне работа по исканията на протестиращите и да изведе Ливан от най-тежката икономическа криза от десетилетия.", "date": "2020.01.23", "title": "Снимка на деня: И с ново правителство, протестите продължават"}
{"url": "https://www.dnevnik.bg/bulgaria/2020/01/23/4019990_durjavata_shte_pozvoli_na_200_hil_jeni_da_prehvurliat/", "text": "Държавата ще даде отново възможност на 200 хиляди жени, които предстои да се пенсионират от септември 2021 г., да прехвърлят партидите си за втора пенсия от частните фондове в Националния осигурителен институт (НОИ). Това каза министърът на труда и социалната политика Деница Сачева пред \"24 часа\". Мярката е част от промените в Кодекса за социално осигуряване, които правителството ще обяви през февруари, и в момента се обсъжда в работната група на социалното министерство, представителите на фондовете, синдикатите и Комисията за финансов надзор. Въпросът какво ще се случи с хората, които предстои да се пенсионират през есента на 2021 г., възникна, след като миналата пролет се разбра, че липсва законодателна уредба на фазата на изплащане на т.нар. втора пенсия, въпреки че вноските за нея се събират от 20 години. Първите, които ще имат право на втора пенсия, ще са жените, родени през 1960 г., които през септември 2021 г. ще са навършили 61 години и 8 месеца. През 2024 г. към тях ще се присъединят и мъжете от този набор. В края на 2014 г. беше дадена възможност осигуряващите се във втория стълб да прехвърлят вноските си за т.нар. \"Втора пенсия\" от частните фондове в НОИ. Прехвърлянето може да се извърши до 5 години преди навършване на пенсионната възраст. Повечето от жените, които предстои да излязат в пенсия от септември 2021 г., са изпуснали тази възможност, посочва изданието. Именно за тях ще важи вторият шанс за прехвърляне, но само ако го желаят, посочва Деница Сачева. Така пенсията им от НОИ няма да бъде намалена с 20%, отбелязва изданието. Според анализ на ЕКИП в момента всеки, който се осигурява в задължителен частен фонд, ще взима по-ниска пенсия от НОИ, отколкото би взимал иначе. По закон при осигуряване и в задължителен частен фонд пенсията от НОИ се намалява с 20%, а при това съкращаване цялата пенсия излиза по-ниска. Повече четете  тук .", "date": "2020.01.23", "title": "Държавата ще позволи на 200 хил. жени да прехвърлят вноските си за втора пенсия в НОИ"}
{"url": "https://www.dnevnik.bg/politika/2020/01/23/4020004_kakvo_obiasni_borisov_za_hazarta/", "text": "В изявление пред министрите и медиите преди началото на заседанието на Министерския съвет в четвъртък (23 януари) премиерът Бойко Борисов коментира за първи път предложените от коалиционния му партньор от НФСБ промени в Закона за хазарта, които предвиждат частните лотарии да спрат работа три месеца след влизане в сила на закона и организирането им да стане държавен монопол. Борисов отговори индиректно на обвиненията на бизнесмена Васил Божков, който контролира частните \"Национална лотария\" и \"Лотария България\", че  се прави опит да му бъде взет бизнесът , и на напомнянето, че ако това стане, няма да продължи да издържа футболния клуб \"Левски\".", "date": "2020.01.23", "title": ""}
{"url": "https://www.dnevnik.bg/skorost/2020/01/23/4019997_deputatite_prieha_pravila_za_polzvane_na/", "text": "С приети на първо чете промени в Закона за движение по пътищата депутатите приеха днес правила за ползване на електрическите тротинетки. На практика те са приравнени с велосипедите, като към тях има сходни изисквания и забрани. След общественото обсъждане са отпаднали най-спорните текстове, които предвиждаха водачите им да носят каски и светлоотразителни жилетки. Каската е задължителна само за ненавършилите 18 години ползватели. При карането на тротинетки по тъмно е достатъчно техните водачи да имат имат светлоотразителни елементи по облеклото. Според приетите текстове индивидуалните електрически превозни средства, както се наричат тротинетките в закона, могат да се движат по пътищата, ако са оборудвани със спирачки, звънец, фар, стоп и светлоотразяващи елементи отстрани на колелата. Забранява се ползването им по тротоари, улици I и II клас (популярни и като градски магистрали), освен ако на тях няма велоалеи и пътища с максимална разрешена скорост над 50 км/ч. Електрическите тротинетки нямат място също в бус лентите и в зоните, за които със знак е забранено влизането на велосипеди. На водачите им пък не е разрешено да развиват повече от 25 км/ч, да возят някого, да теглят прикачен товар или да бъдат теглени. Минималната възраст за каране на електрическа тротинетка е 14 години, ако се ползва само по велоалеи, и 16 години, ако се кара извън тях. Законът дава право на общините да въведат свой регламент, включително да определят колко споделени електрически тротинетки могат да се пуснат на тяхна територия и къде могат да се оставят те. С промени в Закона за движение по пътищата се забранява ползването по пътищата отворени за обществено ползване на самобалансиращи се превозни средства. Според текстовете в закона това е превозно средство с едно колело или с две успоредно разположени колела, задвижвано от двигател, чиято максимална конструктивна скорост не надвишава 25 км/ч, за което е характерно присъщо нестабилно равновесие и което се нуждае от спомагателна контролна система, за да се поддържа в равновесие.", "date": "2020.01.23", "title": "Депутатите приеха правила за ползване на електрическите тротинетки"}
{"url": "https://www.dnevnik.bg/bulgaria/2020/01/23/4020017_kabinetut_osvobodi_ot_taksa_bulgarskite_studenti_ot/", "text": "Да бъдат освобождаване от такси за обучение всички студенти от българската диаспора в Албания, Косово, Молдова, Северна Македония, Украйна и Сърбия, приети по актове на Министерския съвет в български държавни висши училища. Това предвиждат промените в четири нормативни акта, които Министерският съвет прие със свое постановление на заседанието си днес, съобщи пресслужбата му. До момента тези студенти плащат такса за обучението си като българските граждани. С промените в Постановлението за условията и реда за предоставяне на стипендии на студентите, докторантите и специализантите от държавните висши училища и научни организации се предвижда безусловното предоставяне на стипендии от 240 лв. през първата година на следването на приетите студенти от Албания, Косово, Молдова, Северна Македония, Украйна и Сърбия. Изменението ще обхване новоприетите студенти за учебната 2020/2021 г. Друго облекчение за кандидат-студентите ще е те да могат да подават документи и участват в класиране и чрез интернет. Промените предвиждат още участие на българските неделни училища в чужбина и на задграничните представителства на България в организиране и осъществяване на дейностите по приемане на студенти, докторанти и специализанти - българи, живеещи извън България. Дава се възможност, когато в образуването на състезателния бал участва оценката от държавен зрелостен изпит по български език и литература, но в дипломата за средно образование на кандидат-студента няма такава, по решение на Академичния съвет на висшето училище и за отделни специалности вместо нея за балообразуваща да бъде взета оценката от държавен зрелостен изпит по съответния чужд език, изучаван в държавата, и оценката от успешно положен тест по български език. Това ще важи за кандидат-студенти, които през последните 3 години на обучението си са били ученици в чуждестранни училища. С предлаганите промени се предвижда Министерството на образованието и науката да осигурява чрез трансфер на държавните висши училища и научните организации пари за обезпечаване освен на разходите за основни трудови възнаграждения и осигурителни вноски на командированите преподаватели и други законово установени задължителни плащания от работодателя.", "date": "2020.01.23", "title": "Кабинетът освободи от такса български студенти от чужбина"}
{"url": "https://www.dnevnik.bg/bulgaria/2020/01/23/4020018_deputatite_prieha_merki_za_ogranichavane_na/", "text": "Текстове, целящи да се справят с нелегалните превози, намаляване на административната тежест за таксиметровите шофьори и въвеждащи регистрация на фирмите и лицата, предлагащи \"Пътна помощ\", приеха днес на първо четене депутатите. Те са включени в Закона за автомобилните превози. Искането за ограничаването на нелегалните превози беше едно от условията на автобусните превозвачи, за да не организират национален протест, какъвто  беше насрочен за 13 януари . За целта Изпълнителна агенция \"Автомобилна администрация\" е натоварена със задачата да създаде база данни с всички лица извършващи превоз на пътници или товари за собствена сметка и превозните средства, с които се правят те. Депутатите въвеждат и регламент за превозите с атракционни цел, като кметовете на общини ще трябва да създадат и поддържат база данни за превозните средства и лицата, извършващи такива превоз. Промените в Закона за автомобилните превози предвижда също да не е задължително да има предпазни колани в автобуси, за които е записано, че возят правостоящи, както и за тези, извършващи превози на разстояние до 30 километра. Друг нов ангажимент на ИА \"Автомобилна администрация\" е създаване на единен таксиметров регистър, който да е публичен. Депутатът Георги Свиленски от БСП изрази мнение, че приетите днес текстове няма да имат нищо общо с тези, които ще се гласуват при второто четене. \"Това е и причината да не коментира сегашният текст\", допълни той. Свиленски призова също да се премахне преотдаването на таксиметрови автомобили. Той настоява таксиметрови превози да се извършват само от превозвачи, които имат автомобили и назначени шофьори на трудов договор.", "date": "2020.01.23", "title": "Депутатите приеха мерки за ограничаване на нелегалните превози"}
{"url": "https://www.dnevnik.bg/bulgaria/2020/01/23/4020007_bulgariia_obvini_trima_rusnaci_za_pokushenie_sreshtu/", "text": "Трима неназовани граждани на Русия са обвинени за опит за предумишлено убийство преди близо 5 години в София на трима българи, сред които Емилиян Гебрев, се казва в съобщение на прокуратурата. В него се посочва също, че при покушението е било използвано вещество, което най-вероятно е от групата \"Новичок\", разработвана в бившия СССР. В текста е казано буквално \"деянието е извършено чрез интоксикация с неидентифицирано вещество с фосфороорганичен характер\", а използваните за убийството начин и средства са били \"опасни за живота на мнозина\". В действителност това са характеристики на веществата от нервнопаралитично оръжие. Това също така би трябвало да означава, че България потвърждава, че на нейна територия е извършена втората в Европа (след покушението срещу Сергей Скрипал и дъщеря му във Великобритания) употреба от руснаци на нервнопаралитично вещество с бойно предназначение. През февруари 2019 г. главният прокурор Сотир Цацаров  каза , че при отравянето на Емилиян Гебрев няма открити субстанции от списъка на Конвенцията за химическите оръжия. Заключенията от химичните експертизи показали, че в кафе от кафе машината в дома на Гебрев, както и в храната на неговия син има следи от хлорпирифос – инсектицид, който е силно токсичен и се ползва за борба с неприятели по земеделските култури. Установено било също, че това вещество се е съдържало в руколата от салатата, която са консумирали Гебрев и неговите партньори, но в изключително ниски количества. Сега прокуратурата говори за средство, което не е прицелено в конкретните жертви, а е смъртоносно за мнозина. Разследването под надзора на Софийска градска прокуратура е за \"опит за умишлено отравяне на лицата Емилиян Христов Гебрев, Христо Емилиянов Гебрев и В. Т.\", като Христо е синът на предприемача, а В.Т. вече е посочен в медийни публикации като Валентин Тахчиев, производствен директор на оръжейното предприятие ЕМКО. Конкретният период, в който според прокуратурата е извършен опитът за убийство, е между 28.04.2015 г. и 4.05.2015 г. - времето, в което в болница са приети последователно Емилиян Гебрев, Тахчиев и Христо Гебрев. Софийска градска прокуратура е издала европейски заповеди за арест за всеки от обвинените, както и молби за международно издирване с цел арест и последваща екстрадиция. Тримата руснаци са обявени с червена бюлетина и в Шенгенската информационна система и в МОКП-ИНТЕРПОЛ. В понеделник прокуратурата разпространи кратки видеозаписи от охранителни камери от 28 април 2015 г., на които предполага, че е заснет заподозрян извършител на покушението. С днешното съобщение седмицата се очертава като една от най-драматичните в развитието на този случай. В началото на декември Гебрев каза за \"Свободна Европа\": \"Към днешна дата нямам каквато и да било представа какво се случва с разследването. Поради тази причина като потърпевш съгласно действащото законодателство аз имам пълно основание и право да се запозная със събраните материали по въпроса досега. За да се спази законът такъв, какъвто е, аз направих запитване към наблюдаващите прокурори по въпроса. Странно е, че получих отказ\". Разследване на групата Bellingcat, сп. \"Шпигел\" и руският сайт Insider твърди, че е разпознало поименно 8 души, служители на Главното управление (по-известно като ГРУ) на Генщаба на армията на Русия, които в продължение на месеци са влизали няколко пъти в България преди и след покушението. Според тях част от тях са свързани с опита за убийство на Скрипал или с неуспешния пуч в Черна гора. Но все още нито българската прокуратура, нито разследващи групи са оповестили убедителна версия за мотивите за покушение срещу българите. \"Това не е някакъв голям враг на Кремъл, нито е избягал член на руските спецслужби, който може да бъде атакуван като предател\",  каза  бивш служител от разузнаването на централноевропейска държава, който често е работел в България. \"На базата на това, което знаем, няма много логика, освен ако Гебрев не е замесен в нещо, което още не е направено публично достояние. Ако не е така, няма много смисъл в толкова с ложно покушение, независимо от очевидни доказателства, сочещи към ГРУ.\"", "date": "2020.01.23", "title": "България обвини трима руснаци за покушение срещу Гебрев с \"Новичок\""}
{"url": "https://www.dnevnik.bg/analizi/2020/01/23/4019725_cska_i_levski_niama_da_harchat_za_transferi_kato/", "text": "                          Абонираните подгласници на \"Лудогорец\" обявиха, че ще залагат все така на евтини аматьори, но за които вече няма да плащат големи трансферни суми и десетки хиляди евро месечни заплати. \"Правехме се на нахъсани да преследваме Лудогорец за титлата, но 10 години стигат. Няма смисъл, пари на вятъра\" – коментираха от Борисовата градина. В синия клуб също са на мнение, че може да похарчат няколко милиона евро за друго – например за кувьози за юношите, които да заякнат и така да се спре очакването на излезлите от родните школи таланти да бъдат големи надежди до 25-годишна възраст, защото изглеждат като бълхи от дискотечното кардио. По този начин се очаква и феновете на двата най-популярни клуба да имат по-спокойна пролет, тъй като дори най-наивните от тях няма как да се отдадат на илюзии от рода на \"тази е годината, когато статуквото ще се пропука\". Решението на ЦСКА и \"Левски\" да не симулират надпревара с \"Лудогорец\" доведе до протести сред съдиите и по-малките отбори, които обявиха, че липсата на притеснения за първенците ги удря лично в джоба.", "date": "2020.01.23", "title": "ЦСКА и \"Левски\" няма да харчат за трансфери, щом \"Лудогорец\" ще е шампион"}
{"url": "https://www.dnevnik.bg/analizi/2020/01/23/4019693_bate_boiko_pri_golemite_batkovci_v_davos/", "text": "                         С нетърпение очаквам да се появи монтаж на Борисов в Давос с торбичка от \"Била\". Поне в тази посока вървят коментарите около второто му посещение на престижния форум. Някои осмиват балканската му физика и предвкусват някоя байганьовска интимност. Други си представят конфузните ситуации, в които може да го постави незнанието му на езици и предвкусват творческите интерпретации на репликите му от преводачката. Трети разказват градски легенди за маниерите му на маса и че бил способен да изяде 40 кюфтета на един път (на колко ли черен хайвер се равнява това, нямам представа). Най-синтезирана беше реакцията на проф. Аретов: на въпроса ми във Фейсбук \"Какво ще прави Борисов в Давос?\", той отговори \"Селфи\". Моята версия е патриотично-романтична. Представих си нашия премиер като един Раковски, който обикалял по европейските столици и се представял за бъдещ княз на несъществуващата държава. Сключвал съюзи, правел договорки, разказвал за величието на родината си, за която никой не бил чувал. Вярно, че днешната Република България отдавна е политически факт, но дали вече е възникнала на картата на света, не съм сигурен. Така или иначе комуникативната мисия на г-н Борисов едва ли ще има връзка със страната, която управлява – или поне не повече от инициативите на Раковски. Вземете девиза на форума: \"Капитализъм на всички заинтересовани, не само на акционерите\" (играта на думи е трудно преводима, stakeholder capitalism, а не shareholder capitalism). Да сте чували някакви мисли по този повод у нас, някакви програми, политики? В чест на Давос \"Оксфам\" отново ни застреля с изследване за главоломно нарасналите световни неравенства – увеличилите се от 1000 на 2000 броя милиардери притежавали колкото две трети от населението на света. Самата България се представя най-зле от всички държави в ЕС по отношение на неравенството. Кристалина Георгиева, която също е там, скоро призоваваше да се борим срещу него. У нас не само не се борим, но и рядко срещаме данни за това колко се разтяга ножицата между бедните и богатите български граждани. А по тази тема г-н Борисов предпочита да разговаря в Алпите, не край Витоша. За правата на жените, които са специален акцент на срещата, нашите институции в ужас отказват да говорят, сакън да не ги обвини някой в Истанбулска конвенщина. Неправителствените организации са на почит в Давос, у нас – под обстрел от националпопулисти и кафяви медии. Предполагам, че българският премиер ще кима усърдно по планетарно важните теми, може дори Грета да пощипне по бузата – после ще се върне в една съвсем друга страна и ще си кара по стабилному. Не ме разбирайте погрешно, мисля, че е чудесно наш представител да е сред световните лидери. България има една такава мъчителна склонност към несъществуване – все някъде ни няма, ако пък отидем – повече обикаляме по магазините, отколкото контактуваме, ако все пак седнем до някого – сумтим и се съсредоточаваме в чинията си. Изкуството на светския разговор у нас се смята за превземка, любезностите – за лицемерие, интересът към събеседника – за загуба на време. Надявам се, че г-н Борисов вече се е понаучил да плува в международни води, а и не ми се вижда много интроверт. Пък и човешките отношения са странна работа, може тъкмо простоватият му и несръчен маниер да създава усещане за автентичност. По-ярко помним идиотските жестове, отколкото дипломатичните, нали сте забелязали? Смути ни първата снимка от Давос, пак прегърнал – този път Фон дер Лайен (\"Дано само не се изцепи като Кобрата!\" четох из форумите). Но може пък тъкмо този балкански стил да впечатли новите комисари? Ако погледнем посещението по-сериозно, Борисов извършва традиционен за своето управление маньовър: в момент на тежки проблеми вътре в страната – водна криза, вот на недоверие – той се издига над мелето и полита в стратосферата на външната политика. Последният му мандат изобщо върви в тази посока, да се отърсва от дребнотемието, за да ни подготви за ролята на бъдещ княз, пардон, президент. Ходенето му в Давос някак отново изглежда свързано с Тръмп. За да се срещне с него, щеше да ходи там миналата година; отказа се само защото американският президент тогава отмени визитата си за форума. Дали очаква да му помаха от другия край на масата, припомняйки за покупката на самолетите? Или някак в коридорите да се извини за руския газопровод, да измоли прошка? Или просто се възхищава от могъщия безпардонен батко? Сигурно ще чуем прес съобщения за важни срещи с балкански лидери, които уж покровителстваме пред ЕС. Ще ни разкажат за някой милиардер, когото премиерът е поканил да инвестира у нас, макар че тия работи по форумите не стават. Но няма лошо тия хора да ги познаваме, ако се удаде случай – да ги потупаме по рамото. Ще кажете, цялата работа – на гол тумбак нарцисизъм? Вярно, г-н Борисов вече мисли за края на активната си политическа кариера, готви се да остави следа във вечността. Но нарцисизмът на управниците не е за подценяване. Политиката е до голяма степен именно битова дейност – вечерят, обядват, карат се, правят си комплименти, в други епохи са се и женили помежду си. Тази човешка връзка допълва договорите, без нея никога не са минавали междудържавни отношения. Луксозно, безсмислено, но ако ни няма там – по-лошо, нищо, че се троши държавна пара. Който не му харесва какви хора го изобразяват като нация, да гласува другояче. Но що се отнася до подигравките, през 2005 г. царят в Давос изглеждаше по на място с маниерите, с езиците си, но и на него намерихме какво да придиряме, не помните ли? Това май си е просто спецификата на българската идентичност от времето на Алеко – да се срамуваме от сънародника, който ни излага пред чужденците.", "date": "2020.01.23", "title": "Бате Бойко при големите батковци в Давос"}
{"url": "https://www.dnevnik.bg/zelen/2020/01/23/4019290_gori_gori_bokluk_-_zakoni_za_milioni/", "text": "                         - Законодателството, свързано с управлението на околната среда, е твърде либерално към изгарянето на отпадъци - Опасенията от недостатъчен контрол на емисиите на вредни вещества са основателни -Повечето от топлофикациите са в нарушение на изискванията на Европейската комисия за предоставяне на държавна помощ - Пролем е, че повече изгаряне = повече нужда от добив на първични ресурси Българското законодателство, свързано с изгарянето на отпадъци за енергийни цели, пренебрегва част от проблемите. Но дори и в опита си да организира изгарянето на отпадъците в съответствие с европейските правила, то се проваля, допускайки възможности за лесното им заобикаляне. Изгарянето на отпадъци като енергия от възобновяеми източници Като приоритет за енергийната сигурност на България в Енергийната стратегия на Република България до 2020 е записано: \"...запазване и развитие на централизираното топлоснабдяване\", което включва \"активно ще се подкрепят методите за високоефективно комбинирано производство на топлинна и електрическа енергия с акцент върху технологиите, използващи ВЕИ, включително отпадъчна биомаса, растителни и животински отпадъци.\" Доколкото тази стратегия вече изтича, а подготовката на нова е дълбоко засекретена, какво ще следва от 2021 г. засега е само обект на спекулации. Важно е обаче да познаваме сегашните цели и доколко те легитимират изгарянето на отпадъци, за да реагираме в бъдеще.  изгарянето на отпадъци за енергийни цели. Но е записано: \"Насърчаване на производството на електрическа енергия по комбиниран начин\", в която се определят преференциалното заплащане на тази електроенергия, както и различните привилегии, свързани с изкупуването ѝ, достъпа до преносните мрежи и търговете, има препратка към \"оползотворяването\". Връзката е, че топлофикациите са с най-много заявления за изгаряне на отпадъци и срещу тях има най-много обвинения, че и в момента изгарят незаконно местни или вносни.    има няколко важни постановки, свързани с използването на отпадъците за производство на електро- и топлоенергия: - \"При определянето на държавната политика за насърчаване на производството на  се отчита приоритетният ред на отпадъците\". Този приоритетен ред всъщност са изискванията относно жизнения цикъл и цялостното въздействие на образуването и управлението на специфичните потоци от отпадъци Ще се върнем към този \"приоритетен ред\", който всъщност поставя изгарянето като крайна стъпка при управлението на отпадъците. В закона са дадени още и: - Задълженията на кметовете: да разработват \"програми за насърчаване използването на енергията от възобновяеми източници и биогорива\", които включват и \"мерки за насърчаване на производството и използването на електрическа енергия, топлинна енергия и енергия за охлаждане, произведена от възобновяеми източници, както и такава, произведена от биомаса от отпадъци, генерирани на територията на общината  .  Друго задължение на общините е \"опростяването и облекчаването на административните процедури\" за малки децентрализирани инсталации за производство на енергия от възобновяеми източници. - Задълженията на министъра на енергетиката да изготвя и представя в ЕК на всеки две години до 31 декември 2021 г. доклад за изпълнението на националните приоритети. Той включва информация за използването на биомасата като гориво, изменението в цените на стоките и земеползването в резултат на увеличаване потреблението на биомаса и други видове енергия от възобновяеми източници, прогнозата за потреблението на енергия от тях. - Законът дава приоритет и за енергията, \"произведена от биомаса, чрез технологии за пряко изгаряне\": определя как се насърчава производството на такава енергия - чрез предоставяне на гарантиран достъп до преносната и разпределителните мрежи, приоритетно оставяне в работа на мощностите на енергийните обекти, определяне на преференциална цена за изкупуване на енергията. Дадени са и различни определения: за \"биомаса\", \"енергия от възобновяеми източници\", \"комбинирано изгаряне\" и други, както и важното за нашите цели определение на \"отпадък\". Според допълнителните разпоредби, \"отпадък\" е всяко вещество или предмет, от който притежателят се освобождава или възнамерява да се освободи, или е длъжен да се освободи, с изключение на веществата, които са били умишлено изменени или замърсени, за да отговарят на това определение\". Накратко,  най-вече заради разбирането, че така се решават екологични и климатични проблеми. Скритият мотив за твърде либералното отношение може да се търси и във финансовата изгода за тези, които изгарят отпадъци за енергийни цели. Как законите насърчават изгарянето на отпадъци Рамковият   регламентира възможността за използването на отпадъците за енергийни нужди. Това е направено в раздела \"Управление на отпадъците\", където е записано, че постигането на целта \"да се предотврати, намали или ограничи вредното въздействие на отпадъците\" се осигурява чрез \"оползотворяване на отпадъците чрез рециклиране, повторна употреба или регенериране или чрез друг процес на извличане на вторични суровини или на използване на отпадъците като източник на енергия Законът задължава лицата, които образуват или третират отпадъци да осигурят преработването, рециклирането и обезвреждането им по начин, който не застрашава човешкото здраве, и да използват методи и технологии, които не водят до увреждане или риск за околната среда и не предизвикват допълнително натоварване на околната среда (шум, вибрации и миризми). Както ще видим в следващия текст от поредицата, тези задължения се нарушават, включително и от министерството на околната среда, което съдейства за заобикалянето на изискванията чрез различни хватки, като разрешения за експериментално изгаряне, липсата на екологични оценки на стратегии, планове и програми в енергетиката и др. сектори, издаване на разрешения без оценка за въздействие върху околната среда и т.н. От специалното екологично законодателство  релевантно за темата е законодателството, свързано с управлението на отпадъци:  повтаря изискването отпадъците да се третират според \"приоритетния ред\", определена в Директива 2008/98/ЕО. Първата цел е предотвратяване или намаляване на количествата, следват рециклиране и повторно използване и едва на последните две места по веригата - извличане на вторични суровини и енергия и обезвреждане.  Независимо от това, в закона за отпадъците е записана цел, според която: \"не по-малко от 60 на сто от теглото на отпадъците от опаковки трябва да бъдат оползотворени или изгорени в инсталации за изгаряне на отпадъци с оползотворяване на енергията.\" За разрешение за изгаряне или съвместно изгаряне на отпадъци, което отговаря на изискванията на закона, трябват определени документи. Задължително е и компетентният орган, съвместно с общините да оповестява и осигурява в продължение на един месец при равнопоставеност достъп на заинтересуваните лица до заявлението.  Законът определя имуществените санкции за нарушения при експлоатирането на инсталации за изгаряне от 7000 до 20000 лева. При повторно нарушение те се повишават двойно– от 14000 до 40000 лева. Как точно се определя какво е нарушение? Основният документ, който определя изискванията за опазване на околната среда и намаляване рисковете за човешкото здраве е  Наредбата определя целия процес по издаване на разрешения, определяне на норми за допустими емисии, условия за недопускане горенето на отпадъци, мониторинга и контрола, както и нормите за допустими емисии при различните инсталации, формулите за изчисляване, коефициентите за токсичност и т.н. Граждански организации нееднократно са критикували някои от текстовете в наредбата като неработещи или лесни за заобикаляне. Типичен пример е изискването за провеждане на \"не по-малко от две собствени периодични измервания на емисиите на тежки метали и диоксини и фурани в рамките на една календарна година, като през първите дванадесет месеца от експлоатацията на инсталацията се осъществява едно измерване на всеки три месеца;\" Доколкото в България продължава да няма лаборатория за анализ на диоксини и фурани (устойчиви органични замърсители, трайно увреждащи човешкото здраве), това изискване е формално и лесно за заобикаляне. Още повече, че според документа министърът на околната среда и водите е дал възможност и за легалното му заобикаляне, също както и на изискването за непрекъснато измерване емисиите на хлороводород, флуороводород и серен диоксид – тъй като този член позволява по-малко измервания при определени условия. Незаконната държавна помощ за топлофикациите – държавногарантирана кражба от всички нас В \" , документа на Европейската комисия, с който се определят правилата за държавна помощ, могат да се открият аргументи, че изгарянето в ТЕЦ с когенерация или в ТЕЦ за производство на електроенергия не трябва да получават държавна помощ. В България случаят е точно обратен – чрез цените, определяни от КЕВР, де факто се предоставя нерегламентирана държавна помощ и на двата вида инсталации (с някои изключения). Това е така, защото повечето от топлофикациите (особено свързаните с Ковачки) не отговарят на изискването, според което \"п Друго важно изискване, което се нарушава от тези, които изгарят отпадъци, е, че д Фактът, че йерархията на отпадъците в България не се спазва и целите не се изпълняват, е отдавна установен.", "date": "2020.01.23", "title": "Гори, гори... боклук - Закони за милиони"}
{"url": "https://www.dnevnik.bg/politika/2020/01/23/4019114_ocenkite_za_tretata_godina_na_prezidenta_radev_mejdu/", "text": "И през третата година от мандата си президентът Румен Радев поде инициативи, с които се изяви като алтернатива на управляващите: някои - в унисон с общественото мнение, други - като адекватна опозиция - роля, която БСП често не успява да заеме, а трети - сякаш на ново ниво, търсейки обединение на институции и общество за реформи, сред които в съдебната система и изборните правила. След като в началото на м.г. обяви, че би подкрепил  нов политически проект, който да работи за модернизацията на страната , държавният глава продължи с критиките към управляващите, но те бяха по-мотивирани и сякаш не чак толкова остри. Дали ще се кандидатира за втори мандат или ще създаде свой проект към момента е по-скоро въпрос на спекулации. Засега изглежда, че ще продължава да се опитва да играе ролята на коректив, но без рискове да бъде обвинен в нарушаване на конституционните си правомощия, както постъпи при  избора на Иван Гешев за главен прокурор  - първо го върна, но после го одобри. Според политолози оценката за третата година от мандата на Радев е между добър (4) и много добър (4.50). В края на м.г. рейтингът на президента пада и одобрението му е малко под 50% според изследване на \"Алфа Рисърч\". Коректив на ГЕРБ  След като все пак използва всички конституционни възможности, за да инициира внасянето на втора кандидатура за главен прокурор, президентът Румен Радев започна  дебат за промени в Конституцията , свързани със съдебната система. Паралелно с това се опитва да оглави промени в изборните правила, които да гарантират честни избори. И двете инициативи, които изглеждат по-значими от предишните му, не се харесват на ГЕРБ, говорители на която поддържат нападките към държавния глава, макар че и  премиерът Бойко Борисов все по-често си позволява да го атакува директно . Иначе Радев се очертава като рекордьор сред президентите по върнати в парламента закони, като за  три години е наложил 19 пъти вето , макар и управляващите да не се съобразяват с тях ( с изключение на ветото за \"лобистката поправка\" в полза на братята Домусчиеви  - бел. авт.). Сред промените, върнати от държавния глава през м.г., са  обезсмислянето на преференциите , което все пак бе отменено заради обществен натиск, отпадането на забраната  партиите да бъдат финансирани и от бизнеса , както и  ограниченията за къмпингуването . Президентът оспори и  ратификацията на международния договор за купуването на изтребители F-16 , което стана пореден повод за критики по негов адрес. Баланс навън  И през третата година от мандата си президентът Румен Радев се опита да балансира между Европейския съюз (ЕС), НАТО и Русия. Най-важните от двадесет и едното му посещения в чужбина през м.г. са в Русия, Китай и САЩ (карди от всички визити вижте  тук ). След визитата на тогавашния руски премиер Дмитрий Медведев в София държавният глава отново посети Русия, за да участва в Петербургския международен икономически форум, но се  срещна и с колегата си Владимир Путин . Там Радев получи покана за  държавно посещение в Китай , една от целите на което бе да привлече инвестиции за България. За да участва в 74-ата редовна сесия на Общото събрание на ООН в Ню Йорк, държавният глава посети и САЩ. Два месеца по-късно премиерът Бойко Борисов бе във Вашингтон за среща с президента Доналд Тръмп. През 2019 г. президентът посети още Португалия, Швейцария, Словения, Словакия, Египет, Ливан, Катар, Хърватия, Полша, Автсрия, Япония, Гърция и Великобритания. Днес приключва посещението му в Израел, което първото за т.г. Оценки от политолози  Според Стойчо Стойчев в момента има студена война между президента и премиера - не си говорят, но не се атакуват директно; противоборството е на политическа основа, а не както преди - на ниво \"махленска свада\". За разлика от предишните две години по думите му сега Радев е по-премерен и неостър в изказванията си, като разглежда проблемите в дълбочина, което се дължало на смяната на началника на кабинета му. Мнението на Евгений Дайнов е, че макар и понякога да прави неразбираеми неща от гледна точка на обществения интерес, Румен Радев е единственият човек във властта, който от време на време иска да го представлява и защитава. Оценката по шестобалната система на Дайнов за третата година от мандата на президента е 4 минус, а тази на Стойчев - 4.50. Според Първан Симеонов Румен Радев досега е успял да опази обществената си легитимност, която общественото мнение му дава. Той смята, че през последната година президентът демонстрира ново самочувствие, което личи в инициативата за конституционни промени, както и че се опитва да даде връх и да звучи на трите опозиционни линии у нас - тази на БСП, тази на дяснолибералите и тази на искащите промяна. И тримата смятат, че Радев има достатъчно високо обществено одобрение, за да се кандидатира за втори мандат. Дали би направил политически проект е рано да се каже, а предишният опит според Дайнов показва, че това е най-бързият възможен път за изход от политиката. ", "date": "2020.01.23", "title": "Оценките за третата година на Радев: между добър и много добър"}
{"url": "https://www.dnevnik.bg/sport/2020/01/23/4019699_levski_e_bil_pred_dogovor_za_modernizaciia_na_stadiona/", "text": "Левски\" е бил пред договор за модернизация на стадиона си, заяви изпълнителният директор на клуба Павел Колев в отговор на въпрос на \"Дневник\". Преговорите обаче са били замразени заради неяснотата около бъдещето на клуба. Колев обясни, че всеки клуб, който иска да е конкурентен не само в България, а и в Европа, трябва да има добър стадион. И добави, че въвеждането на \"Георги Аспарухов\" в подходящ вид е била цел, залегнала още от идването на Васил Божков начело на клуба. За думите на Божков за \"Левски\" -  четете тук .", "date": "2020.01.23", "title": ""}
{"url": "https://www.dnevnik.bg/analizi/2020/01/23/4018851_trevojno_e_che_edna_podhvurlena_ideia_samo_za_dni/", "text": "                         Специалисти по наказателно право реагираха с критични анализи.  доктор по право и преподавател по криминалистика в Юридическия факултет на СУ \"Св. Климент Охридски\", коментира идеята - с уговорката, че е запозната с нея от изнесеното в медиите. Заглавието и акцентите са на \"Дневник\". С последния случай (реакциите на компетентни органи след убийството в с. Галиче - бел. ред.) за съжаление, се затвърждават две особено опасни тенденции: -  по отношение на извършеното престъпление и да се дискутират всякакви аспекти от нея, включително такива със съмнителна достоверност, от категорията \"догадки\", по неприключили наказателни производства. Оповестяването на данни от разследването няма как да има положителен върху него ефект, но за сметка на това може да има редица отрицателни. Така органите на разследването, прокуратурата и съдът са поставени в ситуация да разследват и правораздават в условията на огромен обществен натиск, а също така се дава възможност на лица, заинтересовани от изхода на наказателното производство, да използват научената информация, за да му противодействат. Не е за пренебрегване и рискът навлизането в детайли от механизма на извършеното престъпление и начина, по който е действал извършителят преди и след него, да послужи за \"вдъхновение\" на други с подобни престъпни нагласи.  която иска налагане на наказание веднага, при това на принципа \"око за око, зъб за зъб, смърт за смърт\". И ако тази реакция е оправдана напълно по отношение на близките на пострадалия и широката общественост, то тя е недопустимо да изхожда от представители на изпълнителната и законодателната власт, които следва да имат необходимото ниво на юридическа култура, дори и без формално да са юристи. Тъй като нямам съмнение, че всички те притежават такава, то вероятно подбудите за подобно поведение са по-скоро популистки, а в конкретния случай личното ми усещане е и че представляват лешоядна експлоатация на мъката на родителите. При индивидуализацията на наказанието се взимат предвид редица обстоятелства, само едно от които е наказателноправната квалификация на деянието, т.е. престъпление по кой конкретно състав от НК е извършено. Значение има и личността на извършителя, и всички обстоятелства, при които е извършено деянието. Ако в житейски смисъл едно убийство е тежко точно толкова, колкото всяко друго, то в наказателноправен се прави разграничение, за да се постигне справедливост на наказанието, да бъдат реализирани неговите цели и всеки да бъде наказан пропорционално на тежестта на извършеното. Всяка законодателна активност следва да е резултат от задълбочени изследвания, експертни обсъждания, сравнителноправни анализи. Опасно е наказателноправната уредба да бъде променяна \"на парче\". За да постигне положителен резултат на едно изменение е необходим да бъдат оценени дългосрочните ефекти а не да се преследва потушаване на спонтанно възникналото напрежение в резултат на конкретен казус. Ефективната превенция на всяка категория престъпност включва задълбоченото изследване на всички криминогенни фактори – тези, които превръщат един човек, бил той пълнолетен или не, в престъпник, както и на механизмите за това той да бъде възпрян. Те далеч не са само наказателноправни, а също са и социални, икономически и редица други. При вече реализирано престъпление следва да се разсъждава не само върху възмездието, което извършителят ще получи, а върху всички аспекти, свързани със заличаването на последиците от случилото се в максималната възможна степен. Възприемане на направеното предложение от депутата Маноил Манев би означавало да съществува възможността по отношение на непълнолетни лица да бъде наложено наказание доживотен затвор. Лишаването от свобода доживот е наказание по отношение на извършители, които към момента на налагането му съдът е оценил като на практика непоправими, а извършеното престъпление следва да бъде такова с изключително висока степен на обществена опасност. И ако е съвсем възможно престъпление, извършено от непълнолетен, да се характеризира с изключителност по отношение на своята тежест, то не може да се приеме, че непълнолетните са непоправими. Непълнолетните са с по-лабилна психика, по-ниска степен на емоционална устойчивост и значително по-малък житейски опит в сравнение с навършилите пълнолетие. Поради тези причини задръжките им за извършване на противообществени прояви обикновено са по-слаби. Едновременно с това обаче у тях по правило отсъстват трайни престъпни навици, поради което те не само че е възможно да бъдат поправени, но и това може да се постигне с прилагането на значително по-леки средства от приложимите по отношение на пълнолетните. При възприемането на идеята за промяна, каквато беше изложена в публичното пространство, би се стигнало до абсурда лица на еднаква възраст да бъдат подлагани на различен наказателноправен режим, респективно по отношение на престъпления по един и същ състав от НК с относително еднаква степен на обществена опасност и характеристики на извършителя да бъдат налагани съвършено различни наказания. Не може, по мое мнение, да бъде възприет и другият аспект от идеята – възможността за приравняване на непълнолетните на пълнолетни да се отнася само до някои престъпления. Възрастта е обективна характеристика на дееца и не е възможно той веднъж да бъде третиран като непълнолетен, друг път като пълнолетен според това престъпление по кой състав от НК е извършил. Струва ми се и че Така например се посочва, че непълнолетните често биват \"търсени\" като извършители на различни категории престъпления. Ако приемем, че непълнолетните действително могат да бъдат мотивирани и склонени към извършване на престъпление с по-голяма лекота, то това се дължи именно на лабилността на психиката им и податливостта на въздействие, а не на решимостта да извършат престъплението, тъй като ще бъдат по-леко третирани. По отношение на другия аргумент – необходимостта всяко наказание да бъде справедливо, мога единствено да кажа, че няма как да бъде определено като справедливо наказание, което пренебрегва една от основните характеристики на дееца при индивидуализирането му. Истина е, че подобно правно разрешение съществува в други държави, макар към момента на излагане на идеята си самият депутат да не беше съвсем сигурен дори кои са те. Една от най-големите грешки при извършване на законодателни промени обаче е механичното пренасяне на чужди правни постановки. Дори и най-брилянтното и доказало се като работещо правно разрешение не може и не бива да бъде възприемано безкритично и без отчитане на спецификите на обществена среда и особеностите на правната система у нас. Ако бъде премахнат дори само един елемент от нея или бъде подменен с непригоден, това може да коства работата на целия механизъм. Тревожен е фактът, че нещо, което беше подхвърлено в публичното пространство като идея, родена спонтанно по конкретен повод, за броени дни е на път да се превърне в законопроект.", "date": "2020.01.23", "title": "Тревожно е, че една подхвърлена идея за броени дни става законопроект"}
{"url": "https://www.dnevnik.bg/gradska_sreda/2020/01/23/4017635_zashto_be_sprian_proekt_na_raion_lozenec_v_sofiia_za/", "text": "Кандидатурата на софийския район \"Лозенец\" за финансиране на проект по европрограма пропадна. Една от причините – районите не могат сами да бъдат бенефициенти на европейски средства, но се оказа, че има и други. Това се разбра при обсъждането на доклада, внесен от кмета на \"Лозенец\" Константин Павлов и общинския съветник Веселин Калановски, и двамата от \"Демократична България\", в общинската комисия по образование и култура. Проектът е насочен към създаване на двегодишна програма за продуциране на публично изкуство в района. Той цели и да стимулира представянето на изкуството на творчески личности, както и 3D-мапинги върху фасадите на сгради. Програмата на район \"Лозенец\" включва и лекции, уъркшопи и детски събития, които да се провеждат в училищата и в университетите в София. На 12 декември 2019 г. районният кмет Павлов и Калановски изпращат доклад до Елен Герджиков, председател на Столичния общински съвет, в който го уведомяват, че крайният срок за кандидатстване е 10 януари. Те молят за съдействие за по-бързо процедиране в общинския съвет, заради наближаващия краен срок. В доклада на двамата вносители е отбелязано, че като бенефициент кандидатства \"Столична община - район \"Лозенец\", а не само районът. Програмата е \"Културно предприемачество, наследство и сътрудничество\", раздел \"Подобрен достъп до изкуства и култура\" по финансовия механизъм на Европейското икономическо пространство 2014-2021 г. Нейни донори са Норвегия, Лихтенщайн и Исландия.      Ресорната комисия по образование и култура разглежда проекта на района чак на 14 януари, което е 4 дни след крайния срок за кандидатстване по европрограмата. На заседанието вносителят Калановски го оттегли от дневния ред с мотива, че крайният срок вече е пропуснат и просто няма смисъл. Председателят на комисията Малина Едрева от ГЕРБ прояви разбиране и заяви, че трябва да се подкрепи образователният проект на район \"Лозенец\" като се преодолее тази формална пречка, за да може да кандидатства за реализацията му. Прогнозната стойност на проекта \"Фестивал за публично изкуство\" е 390 хиляди лева. Зам.-кметът по културата доц. Тодор Чобанов разясни, че проблемът не е само в пропуснатия краен срок, а и в статута на районите, които не могат самостоятелно да кандидатстват по европейски програми. \"Трябваше Столичната община да кандидатства с този проект\", препоръча той на Калановски и добави, че в такива случаи е добре районите по-рано да предлагат своите идеи, за да има време общината да намери най-доброто решение за кандидатстване. Европейските програми, конкретно норвежката, по която сега кандидатствахме, допуска само един кандидат от община. Те разглеждат Столична община заедно с 24-те района като един субект, обясни Михал Сотиров, зам.-кмет по образованието и културата на район \"Лозенец\". По същата европейска програма обаче се оказало, че самата Столична община вече е подала документи за финансиране и така проектът на \"Лозенец\" за публично изкуство автоматично отпада. \"Столичната община обикновено кандидатства по всички европрограми и поради това 24-те столични райони рядко могат да се вредят за финансиране на свои проекти\", обясни Сотиров за \"Дневник\". Районите, които са административни единици само в София, Пловдив и Варна, не са самостоятелни юридически лица и поради това техните кметове не могат да сключват договори без да са упълномощени от кмета на общината. Те нямат свои бюджети и според Закона за местното самоуправление и местната администрация районният кмет изпълнява функции, възложени му от кмета на общината. Въпросът за по-голяма отговорност на районите чрез развиване на децентрализацията е една от основните цели в политическата група на \"Демократична България\" в общинския съвет. Кметът Йорданка Фандъкова също обяви, че ще иска повече отговорности от 24-те райони за подобряване на инфраструктурата им. В тази насока са и обещанията, че част от приходите от повишаването на два местни данъка - общо 10 милиона лева, ще бъдат разпределени между районите.", "date": "2020.01.23", "title": "Защо бе спрян проект на район \"Лозенец\" в София за финансиране по европрограма"}
{"url": "https://www.dnevnik.bg/sviat/2020/01/23/4019576_putin_svari_opoziciiata_nepodgotvena/", "text": "След изненадата дойде объркването: хваната неподготвена, руската опозиция не знае как да реагира на внезапната реформа на политическата система в Русия, предприета от Владимир Путин. Руският президент рязко извади руската политическа класа от състоянието на задрямалост през зимните празници, като на 15 януари предложи реформа на конституцията. Още същия ден непопулярният премиер Дмитрий Медведев и правителството му подадоха оставка. Пет дни по-късно Путин внесе предложенията си за конституционни промени в парламента. Опозиционерите са единодушни в противопоставянето си на реформата, но изпитват затруднения как да реагират на тази светкавична операция, която не знаят как да интерпретират. \"Никой не разбира какво се случва. Нищо не е ясно. Изобщо. Животът ще ни покаже как да действаме в близко бъдеще\", написа в блога си основният противник на Кремъл Алексей Навални. Единственото нещо, за което Навални е сигурен: \"Путин иска да бъде доживотния лидер на Русия\". Бизнесменът и опозиционер в изгнание Михаил Ходорковски разкритикува мерките, които ще позволят \"съхраняването до живот на една система, гарантираща непоклатимостта на бандата на Путин\". Промените в конституцията обаче не казват как Путин разчита да съхрани влиянието си след 2024 г., когато ще бъде принуден, заради ограниченията на президентските мандати, да напусне Кремъл, карайки наблюдатели и опозиционери да тънат в догадки. Тези реформи предвиждат прехвърляне на парламента на някои правомощия, като например това да избира премиер, но освен това разширяват правомощията на президента да номинира кандидати за поста. Те засилват и ролята на един консултативен орган, давайки повод за спекулации, че предложения от Путин Държавен съвет може да се превърне в централен орган на режима след 2024 г. \"Това може би е първият път, когато не разбирам вътрешната логика на Путин. Просто не разбирам защо трябваше да действа толкова припряно\", признава бившият депутат от опозицията Генадий Гудков. Някои опозиционни формирования, като либералната партия \"Яблоко\", казват, че искат да направят алтернативни предложения за реформа на конституцията, приета през 1993 г. по времето на първия руски президент Борис Елцин. Депутатите от Думата обаче, където доминират партии, симпатизиращи на властта, вече започнаха да проучват предложенията за промени и се очаква бързо да ги одобрят. След това те ще бъдат представени на руските граждани, вероятно през пролетта. Според някои критици Кремъл действа толкова бързо, за да не остави време за мобилизиране на опозицията, която миналото лято успешно организира улични демонстрации с участието на хиляди хора в навечерието на местните избори в Москва. За двадесетте си години във властта Владимир Путин до голяма степен вече успя да сложи намордник на медиите и да изключи опозицията от политическия живот. Последните големи антиправителствени демонстрации, през 2012 и през миналата година, се сблъскаха със сериозна полицейска репресия. Някои демонстранти получиха тежки присъди затвор. Според опозиционера Иля Яшин противниците на Кремъл планират за 29 февруари голяма демонстрация срещу обявените наскоро реформи на Путин, шест седмици след анонсирането им. Междувременно критиците на системата осъдиха припряността на Кремъл, която според тях е опасна при правенето на промени в основния закон. Още повече, че сформирането от държавния глава на работна група от 75 души, която да работи по конституционната реформа, бе лишено от всякакъв смисъл с разгласяването в понеделник на подробности от промените. \"Всичко това, което се случва, е унижение на конституцията и обществото\", заяви Лев Шлосберг, представител на партия \"Яблоко\" в регионалните власти, според когото реформите наподобяват \"блицкриг\".", "date": "2020.01.23", "title": "Путин свари опозицията неподготвена"}
{"url": "https://www.dnevnik.bg/evropa/2020/01/24/4018540_smiana_na_mestata_evropa_i_kitai_prez_2020/", "text": "На фона на посещението миналата седмица на китайския вицепремиер Лю Хъ във Вашингтон за  подписването на търговска сделка  със САЩ европейските столици се подготвят за критичен период в отношенията си с Пекин – Китай определи тази година като неговата \"европейска година\". През изминалите няколко години ЕС често бе един от непреднамерените облагодетелствани от напрежението между Китай и САЩ. Докато администрацията на Тръмп преобърна нормалния ред в работата с Китай, Пекин положи допълнителни грижи, за да поддържа стабилни връзки с други големи сили, за да изпревари заплахата от по-широко балансиращо коалиционно обединение и да демонстрира, че по-умерен подход към двустранните безпокойства може да доведе до по-добри резултати. Миналата пролет рискованата политика на ЕС и втвърденият му език се проявиха под формата на заплахи за отмяна на планираната среща на върха ЕС - Китай и определянето на Китай като \"системен съперник\". Без контекста на натиска от САЩ ЕС вероятно щеше в отговор да се натъкне на негативна реакция от Пекин. Вместо това изтръгна отстъпки в последната минута. Макар че много други измерения на конкуренцията между САЩ и Китай ще продължат да се активизират, търговската сделка между тях даде на Пекин възможност за почивка преди изборите в САЩ през ноември. Подписвайки споразумение за увеличаване на покупките на продукти от САЩ, а не по-всеобхватната сделка, която първоначално се обсъждаше, Китай ще навлезе в тазгодишните търговски и инвестиционни разговори с ЕС, без да бъде изправен пред сериозен натиск от САЩ за вътрешни субсидии и други структурни икономически промени, които все още са на върха на дневния ред на преговорите на Брюксел. На търговския фронт ЕС е този, който в момента попада в полезрението на администрацията на Тръмп след сключването на сделки с всяка от другите му големи цели, включително най-скоро с Япония, Мексико и Канада. Отчасти в резултат на това през 2020 г. Докато през пролетта на 2019 г. Китай внимаваше с действията на ЕС за определяне на нова политическа насока, Пекин сега е в офанзива. В края на миналата година китайският външен министър Ван И изнесе реч в Брюксел, в която атакува на практика всички нови елементи в европейския подход – концепцията за \"системния съперник\"; исканията за по-голяма реципрочност; регулиране на степента на европейската икономическа отвореност към Китай. За \"Хуауей\", Хонконг и човешките права китайските заплахи към Европа напоследък станаха още по-категорични, като китайски посланици от Стокхолм до Берлин отправиха открити предупреждения за търговските последици, ако се стигне до \"грешни\" решения. Перспективите за всеобхватно инвестиционно споразумение, някога планирано като основното осъществимо тази година, също изглеждат неясни: топ служителят на ЕС за търговията Сабине Веянд заяви, че двете страни \"все още не са на пътя\" към сделка, а разговорите се движат \"със скоростта на охлюв\". Междувременно Китай вдигна на по-високо ниво своята предизвикваща разделение среща \"17+1\" с централно- и източноевропейските страни: априлското ѝ издание ще се председателства от Си Цзинпин. Европейски служители гледат на това като на китайски ход за подкопаване на една от целите на срещата на върха в Лайпциг, насрочена за септември 2020 г., която Берлин планира като демонстрация, че страните от Централна и Източна Европа ще спечелят повече от Китай, работейки чрез формати на ЕС. Има голяма вероятност германската среща между Си и европейските лидери да се завърши с разочарование, объркване или конфронтация. Заради Китай се очертават А след Лайпциг факторът САЩ отново ще придобие застрашителни размери. През оставащите месеци на германското европредседателство през втората половина на 2020 г. почти със сигурност ще има друга сериозна колективна преоценка в Брюксел и националните столици по въпроса дали допълнително да се втвърди балансът на елементите на сътрудничество, конкуренция и съперничество в европейския подход към Китай. Какво ще означава целият този преглед ще зависи от изборите в САЩ през ноември. Различията в подхода между администрацията на Тръмп и повечето възможни администрации на демократите ще променят значително европейските разисквания. Демократите почти единодушно подчертаха, че техният подход към Китай ще постави по-голям акцент върху партньорите и съюзниците, включително и върху самия ЕС. Извън търговията, все още по-скоро става въпрос за тема за разговор, отколкото за изпълнена със съдържание серия от предложения. Но стане ли дума само за търговията, малко са съмненията, че ще възникне много по-различен политически контекст от премахване на митата срещу ЕС по силата на раздел 232, не толкова безскрупулен подход към Световната търговска организация и отдалечаване от фиксацията върху двустранните дефицити. И в други области има възможни варианти на платформа на демократите, които биха били също толкова сурови към Китай, но които са по-близки до линията на ЕС и други съюзници на САЩ. Те биха включвали възобновяване на ограничени аспекти на сътрудничеството с Китай по въпроси като климатичните промени; възстановяване на ангажираността с многостранната система, в която Пекин се възползва от пространството, освободено от администрацията на Тръмп; и по-ангажиран подход към въпроси, свързани с ценностите, отколкото настоящият американски президент възприе. Дори и в случай на преизбиране на Тръмп и Европа, и САЩ ще водят битка със същия проблем за упражняване на влияние, що се отнася до Китай. Последните две години бяха отчасти експеримент по въпроса в китайските икономически практики. Въпреки че покачването на митата наред със заплахата за инвестиционни ограничения и контрол върху износа помогна за ускоряването на отделянето на двете икономики в определени области, то не убеди китайските власти да преосмислят жизнеспособността на модела си. Но и от един максимално \"стратегически автономен\" ЕС явно не може да се очаква да постигне това. Така както стоят нещата в момента, в най-добрия сценарий за европейския подход към Китай тази година ЕС наред с останалото ще установи: амбициозна индустриална стратегия и серия от планове за свързаност; по-твърд подход към изпълнение в областта на търговията; нов антитръстов инструмент, центриран около Китай; реципрочни мерки за обществени поръчки; засилен фокус върху сигурността и ценностите в отношенията му спрямо телекомите, данните и по-широките дигитални въпроси. Всичко това значително ще засили способността на Европа да защити своите принципи и интереси. Но отвъд дефанзивните инструменти за всякакви надежди за упражняване на ефективен натиск върху Пекин или оформяне на по-широкия политически и икономически пейзаж, в който действа Китай, ще са необходими по-широки коалиции, за да работят съвместно в няколко критични области. И въпреки всичко, което ЕС може да очаква да постигне с Япония, Индия, Австралия, Канада и Великобритания след Брекзит, както и с други партньори със сходни възгледи, Голяма част от дневния ред на Европа за Китай през 2020 г. ще остане вътрешна. Битките за европейската политика спрямо Китай ще бъдат интензивни и ще се развиват на фона на значително по-голям натиск от Пекин. Има обаче реален риск и за Китай. Ако неговата \"европейска година\" завърши така, както много европейски служители очакват, не само подходът на ЕС ще се насочи още повече в посока на конкуренция и системно съперничество. Има потенциал 2020 г. да бележи началото на по-концентрирани усилия за изграждане на коалиция сред либералните демокрации, които въпреки всичките си различия все още имат значителни области на допирни точки, що се отнася до Китай, и започват да се изправят пред ограниченията на това какво могат да се надяват да постигнат сами.", "date": "2020.01.23", "title": "Смяна на местата: Европа и Китай през 2020"}
{"url": "https://www.dnevnik.bg/evropa/2020/01/23/4019427_molim_vi_vurnete_se_obrushtane_na_iztichaneto_na/", "text": "Молим ви, върнете се! Това е посланието на гръцкото правителство към талантливите млади хора, напуснали страната по време на финансовата криза, пише \"Политико\". За да ги насърчат да се върнат, властите започнаха схема за субсидии, наречена \"Rebrain Greece\". В рамките на програмата на 500 от най-умните и успешни емигранти се предлага месечна заплата от 3 хил. евро (преди облагане с данъци), ако се върнат в Гърция като част от проекта. Трудовото министерство ще покрие 70% от разходите. \"Това е първото усилие от страна на гръцката държава, която иска да създаде условията за постепенно завръщане\", коментира Константинос Аграпидас, високопоставен служител в министерството на труда, който ръководи програмата. Схемата започна през април миналата година като начин да се спре \"изтичането на мозъци\" и бе сметната за толкова важна, че дори и смяната на правителството след изборите през юли не доведе до нарушения в нея. \"Докато Гърция излиза от кризата и сега върви по стабилен път на икономическо и социално възстановяване, тя си връща средствата и силата директно да насочи усилията си към създаване на подходяща среда за завръщане на гръцката диаспора, която потърси работа и перспектива за по-добър живот в чужбина по време на кризата\", каза министърът на труда Янис Вруцис при представянето на програмата. Смята се, че около 500 хил. души са се преместили в чужбина по време на финансовата криза, заради която гръцката икономика се сви с една четвърт, а безработицата се изстреля до 28%. Оттогава безработицата намаля, но все още е над двойно по-висока от средната за Европейския съюз и еврозоната. \"Изтичането на мозъци\" ускорява най-голямата опасност за гръцката икономика – лошата демография. До 2050 г. се очаква населението на Гърция да намалее с приблизително между 800 хил. и 2.5 милиона души до между 8.3 и 10 милиона, а един на всеки трима гърци ще бъде на възраст над 65 години, показва статистика на научния и политически институт Dianeosis. Отговорът на правителството беше да предложи финансов бонус от 2 хил. евро за всяко раждане. Гърция е преживявала масова миграция и преди, включително в десетилетията след Втората световна война, но разликата сега е, че гърците с най-високо ниво на образование и умения са тези, които емигрират. Според международната организация с нестопанска цел Endeavor \"изтичането на мозъци\" от Гърция генерира годишно еквивалента на 12.9 милиарда евро брутен вътрешен продукт и 9.1 милиарда евро данъци за страните, в които гърците се преместват, докато самата Гърция е похарчила 8 милиарда евро, за да образова тези хора. Зина Мария Пентериду, 27-годишен анализатор на географски информационни системи, която е живяла почти четири години в Лондон, била ентусиазирана, когато разбрала за новата програма. Тя казва, че не е искала да напуска Гърция, когато е завършила образованието си, но кризата тогава е била в пика си и родителите ѝ са я убедили да замине за чужбина. \"Наясно съм, че връщането вероятно ще значи по-ниска заплата и стандарти на работа, но все пак бих искала да се върна, ако има добра възможност\", отбелязва тя. Не всички харесват схемата. Според някои тя е несправедлива към тези, които са устояли на изкушението да напуснат и са избрали да останат в Гърция по време на най-тежките години от кризата. Аграпидас обаче отхвърля подобни критики, като подчертава, че това не е програма за намаляване на безработицата, а цели да се покрие нуждата от експерти, които просто липсват. Въпреки високото ниво на безработица много фирми в Гърция, особено в технологичния сектор, казват, че трудно намират служители с необходимите умения. Според доклад на консултантската фирма ICAP корупцията и липсата на меритокрация (системата, при която водещите позиции се заемат от най-талантливите и способните) са основните причини, които карат гърците да търсят по-добър живот в чужбина, следвани от финансовата криза, лошото социално подпомагане и лошите условия за работа.", "date": "2020.01.23", "title": "Молим ви, елате си: Усилията на Гърция \"да си върне мозъците\""}
{"url": "https://www.dnevnik.bg/bulgaria/2020/01/23/4019757_pojar_zasegna_goliama_chast_ot_dragomanskoto_blato/", "text": "Пожар горя тази нощ в Драгоманското блато, като по първоначална информация е засегнал много голяма част от него. Рано тази сутрин огънят е овладян, но на място продължава да има пожарни екипи, които да следят да не прехвърчат искри и да не се поднови отново пожарът, съобщава БНТ. По данни на държавната медия близо една трета от Драгоманското блато е засегната. Част от горелите територии попадат в Натура 2000. Според кмета на Драгоман Андрей Иванов става въпрос за умишлен палеж. Той уточни, че са изгорели екопътеката, мостчето и кулата за наблюдение на птици. \"Моето мнение е, че това е умишлен палеж, тъй като при пристигането ни огънят беше отвътре навън, тоест няма как да е станало небрежно. Има някакъв интерес блатото да се пали. Преди 6 месеца горя стабилно и изгоря голяма част от него. Трябва да се правят разследвания. Не бива след като се изгаси пожарът, това да се забравя. Просто органите да си свършат работата\", каза Андрей Иванов.", "date": "2020.01.23", "title": "Пожар засегна голяма част от Драгоманското блато"}
{"url": "https://www.dnevnik.bg/evropa/2020/01/23/4019758_velikobritaniia_napravi_pochti_posledna_stupka_kum/", "text": "Великобритания направи още стъпка към напускане на ЕС на 31 януари, след като парламентът одобри законопроекта, необходим за ратифициране на споразумението с Брюксел, предаде \"Ройтерс\". Законът ще влезе в сила, след като получи одобрението на кралица Елизабет Втора. Това може да се случи още днес. По-рано вчера Камарата на общините отмени промените в законопроекта,  внесени от Камарата на лордовете  (горната камара на британския парламент). Те включваха клауза, гарантираща защита на децата бежанци след Брекзит. Премиерът Борис Джонсън отказа да приеме каквито и да било промени в закона за споразумението за напускане на ЕС въпреки възраженията на опозиционни депутати, че е втвърдил условията му.  Депутатите от горната камара на британския парламент можеха да се опитат да внесат отново промени, но решиха да се въздържат и така позволиха приемането му. /БТА", "date": "2020.01.23", "title": "Великобритания направи почти последна стъпка към Брекзит"}
{"url": "https://www.dnevnik.bg/evropa/2020/01/23/4019760_ostavkata_na_partien_lider_zasili_neiasnotata_okolo/", "text": "Луиджи ди Майо се оттегли като лидер на Движение \"Пет звезди\", което участва в правителството. Решението показва сериозното разделение в партията и засилва неяснотата около бъдещето на нестабилната управляваща коалиция, предаде \"Ройтерс\", цитирана от БТА.  Ди Майо съобщи, че подава оставка, на среща с партийни членове за представяне на нова структура от регионални ръководители. Временно ръководният пост поема Вито Крими, а новият лидер ще бъде избран на конгрес, който ще се събере през следващите месеци, каза Ди Майо.  Той заяви, че смята задачата си за изпълнена и е дошло време движението да навлезе в нов етап, за да разработи модел за развитие на страната в бъдеще, предаде ТАСС. Ди Майо застана начело на \"Пет звезди\" през 2017 г., когато неговият основател, комикът Бепе Грило, реши да се оттегли.  Смята се, че Ди Майо, който пред последната година и половина заемаше ключови постове в правителството, носи отговорността за неуспеха на партията на последните регионални и европейски избори.  На 26 януари в областите Емилия Романя и Южна Калабрия  предстоят местни избори . Очаква се, че резултатите им, особено в Емилия Романя, ще имат важни последици за управляващата коалиция. Основната битка ще е между лявоцентристката Демократическа партия и дясноцентристката коалиция на \"Лига\", \"Напред, Италия!\" и \"Италиански братя\". Намаляваща подкрепа Антисистемното Движение \"Пет звезди\" спечели 33% от гласовете на националните избори през 2018 г., но оттогава популярността му рязко намаля и в скорошни социологически проучвания падна до около 16%. След като изборите не дадоха категорична победа на никоя партия, \"Пет звезди\" първоначално сформира коалиция с \"Лига\", но през септември  премина към съюз с Демократическата партия , след като лидерът на \"Лига\" Матео Салвини се отказа от правителството. Ди Майо, който беше на едва 31 години, когато през 2017 г. беше избран за лидер на \"Пет звезди\", беше скептичен за обединението с Демократическата партия, но предвид, че много от депутатите на партията му бяха против нови избори, той беше убеден от основателя на \"Пет звезди\" Бепе Грило неохотно да се съгласи с този ход. Като лидер на най-голямата партия в правителството Ди Майо досега е бил вицепремиер, министър на промишлеността и трудов министър в коалицията с \"Лига\". Той напусна и трите поста, за да поеме външното министерство в кабинета с Демократическата партия. Напрежението в партията му беше подсилено от усещането, че Ди Майо не е успял да сподели властта извън вътрешния си кръг съветници. След изборите над 30 депутати и сенатори напуснаха парламентарната група на \"Пет звезди\" някои отидоха в други партии, а други бяха изключени. Това бягство от партията остави правителството с крехко мнозинство в горната камара на парламента – Сената.", "date": "2020.01.23", "title": "Оставката на партиен лидер засили неяснотата около нестабилната коалиция в Италия"}
{"url": "https://www.dnevnik.bg/bulgaria/2020/01/23/4019763_v_pernik_shte_postaviat_himicheski_toaletni_v_parkovete/", "text": "В опит да се намалят разходите на вода в домакинствата в Перник ще поставят химически тоалетни в парковете. Това заяви кметът на града Станислав Владимиров пред \"Нова телевизия\". Той уточни, че химическите тоалетни ще са големи, като в тях ще има и мивка. Към момента са поръчани 10. Владимиров не изключи бройката им да бъде увеличена. Кметът на Перник добави, че няма да се включи в протеста на съгражданите си в събота. Те ще изразят недоволството си от водната криза в града, заради която са на воден режим от 18 ноември. По думите на Владимиров постът му не му позволява да протестира. \"Нормално е хората да са гневни. Поставени са на такова изпитание месеци нареди и още месеци ще е така. Има обективно несвършена работа\", каза още той. Владимиров уточни, че основният водоизточник на Перник яз. \"Студена\" може много бързо да се напълни и изпразни и заради това е нужно да бъде наблюдаван внимателно. Според него това не е свършено и така се е стигнало до кризата. Той за пореден път подчерта, че има риск от хепатит, който може да плъзне в града заради липсата на вода.", "date": "2020.01.23", "title": "В Перник ще поставят химически тоалетни в парковете"}
{"url": "https://www.dnevnik.bg/evropa/2020/01/23/4019764_na_hiitrou_lekari_shte_posreshtat_prekite_poleti_ot/", "text": "Британското министерство на здравеопазването съобщи, че разполага на лондонското летище \"Хийтроу\" медицински екипи, които ще посрещат преките полети от китайския град Ухан, където се появи  новият коронавирус . Медиците ще предлагат помощ и съвети на тези, които не се чувстват добре. Според британското министерство тези мерки са \"пропорционални и превантивни\" и при нужда могат да се разширят, за да обхванат и пристигащите от други китайски градове, предаде \"Франс прес\", цитирана от БТА. Заплахата за населението на Великобритания се оценява като \"ниска\". От днес ще бъде въведена подобна система и на римското летище \"Фиумичино\", където всяка седмица пристигат три полета от Ухан. Температурата на пътниците ще се проверява със скенер. Предвижда се пътниците да попълват формуляр, в който да описват през кои летища са минали и за къде пътуват.  Във вторник Европейският център за превенция и контрол на заразните заболявания оцени риска от появата на новия коронавирус в ЕС като \"умерен\". Според здравните експерти обаче опасността се повишава заради увеличаването на пътуванията около китайската Нова година. Румънските власти заявиха, че искат да въведат проверка на температурата на пътниците на летищата. Френският министър на здравеопазването Анес Бюзен оцени във вторник риска от поява на заразата като \"нисък\", но подчерта, че опасност съществува. Във Франция не са въведени мерки за измерване на температурата на идващите от Китай пътници. Вчера след стотици заболели и неизвестен брой (поне 17 според Китай) жертви на новия вирус, засегнал азиатския гигант и в по-малка степен други държави, специална комисия към Световната здравна организация се събира, за да реши дали болестта представлява международен риск. Тя трябваше да обяви заключенията си снощи, но току-що ръководителите ѝ обявиха, че обсъжданията ще продължат и днес (повече четете  тук ).", "date": "2020.01.23", "title": "На \"Хийтроу\" лекари ще посрещат преките полети от Ухан заради новия китайски вирус"}
{"url": "https://www.dnevnik.bg/ot_vas/galeriiotvas/2020/01/23/4019767_fotogaleriia_sedemte_ezera/", "text": "Седемте езера са като ..... Чавдар войвода. Кой не е чувал за тях?Много са ги виждали, откакто стана лесно ходенето с лифт до новата хижа \"Рилски езера\". В случая е улеснение и за мен, защото съм помъкнал цял автобус ученици. По същата причина избирам и по-лекия път, направо към Бъбрека.", "date": "2020.01.23", "title": "Фотогалерия: Седемте езера"}
{"url": "https://www.dnevnik.bg/evropa/2020/01/23/4019766_fon_der_laien_es_se_nadiava_na_turgovska_sdelka_sus/", "text": "Възможно е постигане на търговско споразумение между Европейския съюз и САЩ до няколко седмици, заяви вчера в Давос председателят на Европейската комисия Урсула фон дер Лайен, цитирана от \"Франс прес\" и БТА. Тя каза това въпреки многократните заплахи на Вашингтон да наложи мита за европейските автомобили. \"Като цяло имах много добър разговор с американския президент Доналд Тръмп\", посочи тя пред журналисти извън официалната програма на Световния икономически форум в швейцарския ски курорт. По думите й може да се очаква след няколко седмици да има споразумение, което да бъде подписано от двете страни. Фон дер Лайен уточни, че документът ще включва търговията, технологиите и енергетиката. Президентът на САЩ Доналд Тръмп заплаши да наложи мита на автомобилния износ на ЕС, ако двете страни не постигнат търговско споразумение. През октомври  влязоха в сила  митата на САЩ върху редица стоки от ЕС заради незаконно отпуснатите от блока субсидии за \"Еърбъс\" (Airbus). Решението е пореден етап от дългогодишния конфликт между европейския самолетостроител и американския му конкурент \"Боинг\" (Boeing). Търговска сделка с Великобритания ЕС ще направи всичко възможно да приключи до края на годината преговорите с Великобритания за сключване на търговско споразумение след излизането на страната от Евросъюза, изтъкна още ръководителят на Еврокомисията, цитирана от ТАСС. Според нея сроковете за постигане на споразумение в голяма степен зависят от Лондон.  В началото на годината  Фон дер Лайен предупреди , че няма достатъчно време за договаряне на всички аспекти от бъдещите отношения между ЕС и Великобритания до края на годината, така че двете страни ще трябва да изберат върху какво искат да се фокусират. Британският премиер Борис Джонсън изключи  възможността за удължаване на преходния период , а този график значи, че Великобритания и ЕС ще разполагат с едва 10 месеца, за да договорят и ратифицират споразумение за бъдещото си партньорство. Преговорите за бъдещите отношения между Великобритания и Европейския съюз  не се очаква да започнат  преди края на февруари или началото на март.", "date": "2020.01.23", "title": "Фон дер Лайен: ЕС се надява на търговска сделка със САЩ до няколко седмици"}
{"url": "https://www.dnevnik.bg/bulgaria/2020/01/23/4019782_s_pari_za_naem_i_detegledachka_durjavata_shte_se_opita/", "text": "С осигуряване на средства за наем и детегледачка държавата ще се опита да върне българите от чужбина. Това са част от мерките, които зам. социалният министър Зорница Русинова представи пред \"Нова телевизия\". Те са насочени към успелите българи в чужбина и как те могат да бъдат стимулирани да се завърнат в България чрез различни привилегии. Тя обясни, че първоначално ще се направи кампания, която да даде достатъчно подробна информация какви са наемите и цените на жилищата в страната, какви са лихвите по кредитите, както и какви са цените в детските градини. \"Можем да предложим подкрепа, като осигурим за няколко месеца наема на жилище. Наемът ще е съобразен с цените в конкретния град. Задължително условие ще е човекът да няма собственост в същия град\", каза Русинова. Тя уточни, че много фирми предлагат добри работни места и в по-малките градове. Даде пример с Пазарджик, където австрийски инвеститор предлагал заплата от 900 лв. За да се върне българин от чужбина и заживее там, към възнаграждението му ще бъде добавена половин минимална работна заплата, което в момента се равнява на 305 лв. Друга предложена мярка от Русинова е осигуряване на детегледачка, докато семейството се установи в България и запише детето си на ясла или детска градина. По думите ѝ услугата ще се предоставя безплатно в рамките на 4 месеца. Ако пък член от семейството не говори български език, то тогава ще му бъде осигурен безплатен курс.", "date": "2020.01.23", "title": "С пари за наем и детегледачка държавата ще се опита да върне българите от чужбина"}
{"url": "https://www.dnevnik.bg/video/2020/01/23/4019783_makron_se_razvika_na_izraelski_policai_v_erusalim/", "text": "Френският президент Еманюел Макрон се скара на израелски полицаи, влезли в църквата \"Света Ана\" в Ерусалим, която принадлежи на Франция, съобщиха осведомителните агенции.  \"Всички знаем правилата. Не ми харесва това, което направихте пред очите ми\", високо заяви Макрон, обръщайки се на английски към израелски полицай, препречил му пътя на входа на църквата в старата част на Ерусалим. Няма нужда от провокации, добави Макрон и призова да се спазват съществуващите от векове правила.  Храмът е построен от кръстоносците през XII век и от 1856 г. е собственост на Франция, подарен от Османската империя. Тъй като църквата е френска, сигурността в нея е отговорност на френските власти.  Източник от Елисейския дворец каза, че не е станало нищо сериозно и Макрон просто се е опитал да сложи край на проблем, възникнал, след като израелски сили за сигурност се опитали да влязат в църквата. По-късно самият Макрон каза пред журналисти, че инцидентът е приключил приятелски и той е стиснал ръцете на представители на израелските сили за сигурност.  Избликът на Макрон е бил предшестван от спор между охраната на френския лидер и местните сили за сигурност. Израелски полицай влязъл в църквата сутринта, а когато заедно със свой колега по-късно отново се опитал да го направи, там вече били хората от охраната на Макрон. Стигнало се до лек сблъсък между мъжете.  Инцидентът напомни за известен случай с френския президент Жак Ширак през 1996 година. Тогавашният френски държавен глава скастри израелски войници, заобиколили го прекалено плътно, и поиска от тях да напуснат района на църквата \"Света Ана\", заплашвайки, че в противен случай \"ще се качи обратно на самолета си\". Преди да отиде в \"Света Ана\", Макрон се разходи из старата част на Ерусалим. Посети църквата \"Възкресение Христово\" и Храмовия хълм, помоли се пред почитаната от евреите Стена на плача. /БТА", "date": "2020.01.23", "title": ""}
{"url": "https://www.dnevnik.bg/bulgaria/2020/01/23/4019804_grajdansko_sdrujenie_sezira_evropeiskiia_glaven/", "text": "Гражданското сдружение БОЕЦ внесе сигнал до европейския главен прокурор Лаура Кьовеши, председателя на Европейската комисия Урсула фон дер Лайен и ресорните еврокомисари за \"установените фалшификации и манипулации на данните за дейността и професионалните резултати\" на главния прокурор Иван Гешев, които са били представени пред Висшия съдебен съвет (ВСС) по време на неговата номинация и изслушване. От БОЕЦ припомнят, че са поискали по Закона за достъп до обществената информация повече данни какво е работил Гешев като прокурор в Софийска градска прокуратура от 2009 до 2016 г. В този период той е внесъл общо 20 обвинителни акта, по които са осъдени 27 души. Тези данни драстично се разминават с представените пред ВСС за дейността му данни, посочват от гражданското сдружение. \"Фалшификацията става видима, след като тези данни се сравнят с представените пред ВСС данни за дейността на Гешев при неговото номиниране и избор. В специален доклад се цитират други данни – за периода от 2006 г. – 2016 г. прокурор Гешев има внесени в съда 230 акта и по тях са били осъдени 233 лица. Десет пъти са завишени данните. Има малко разминаване в периода, защото на нас от СГП ни отговарят за 2009 – 2016, а там се цитира 2006-2016г, защото от 2006 до 2009 г. Гешев е бил в районна прокуратура, където няма внесен нито един обвинителен акт\", пишат от БОЕЦ. Днес гражданското сдружение организира протест срещу Иван Гешев пред сградата на ВСС.", "date": "2020.01.23", "title": "Гражданско сдружение сезира европейския главен прокурор за работата на Иван Гешев"}
{"url": "https://www.dnevnik.bg/evropa/2020/01/23/4019807_frenskiiat_senat_odobri_zakonoproekt_pozvoliavasht/", "text": "Френският Сенат подкрепи в сряда законопроект, който ще разреши на несемейните жени и лесбийските двойки достъп до инвитро оплождане, предаде \"Ройтерс\". Това е първата голяма социална реформа на президента Еманюел Макрон, отбелязва агенцията. Законопроектът  беше приет със 160 срещу 115 гласа в Сената, където центристката партия на Макрон разполага с по-малко гласове, отколкото дясната \"Републиканците\". Законопроектът е част от по-широкото законодателство за биоетиката, което през октомври премина първото четене в Националното събрание, долната камара на парламента, където Макрон разполага с мнозинство. Законът ще разхлаби едни от най-стриктните правила в Западна Европа за медицински асистирана репродукция, обещание от предизборната кампания на Макрон. Сенаторите обаче отхвърлиха член, одобрен от долната камара, който щеше да позволи инвитро оплождането да бъде изплащано от френското социално осигуряване. Според сега действащото законодателство във Франция инвитрото е достъпно само за хетеросексуални двойки и само поради безплодие или риск от прехвърляне на болест или медицинско състояние на детето или един от родителите. Медицински асистираната репродукция като инвитрото е като цяло разрешена за всички жени в страни като Великобритания, Белгия и Испания. Във Франция обаче тя е част от по-широкия дебат за комерсиализирането на здравеопазването и правата на хомосексуалните. Легализирането на гей браковете във Франция преди шест години предизвика масови улични протести, въпреки че се смяташе, че влиянието на католическата църква намалява. Сега проучвания показват, че мнозинството французи подкрепят биоетичната реформа. Някои опоненти на законопроекта за биоетиката се опасяват, че той ще проправи път за легализирането на сурогатството, чиято популярност се увеличава по света, особено сред ЛГБТ+ двойките, които искат да станат родители. През уикенда 41 хил. души проведоха мирен протест срещу законопроекта.", "date": "2020.01.23", "title": "Френският сенат одобри законопроект, позволяващ инвитро за хомосексуални и самотни жени"}
{"url": "https://www.dnevnik.bg/sviat/2020/01/23/4019811_trumo_shte_bude_purviiat_prezident_na_sasht/", "text": "Доналд Тръмп ще участва утре в \"Похода за живота\" във Вашингтон, с което ще стане първият президент на САЩ на тази ежегодна национална демонстрация против правото на аборт, предаде агенция \"Франс прес\". \"Президентът Доналд Тръмп ще стане първият президент в историята, който участва в Похода за живота\", съобщи Белият дом в страницата си в \"Туитър\". \"Ще се видим в петък\", туитна милиардерът републиканец, който прогнозира масово участие. Шествието традиционно се организира около датата на годишнината на емблематичното становище на Върховния съд на САЩ от 22 януари 1973 г. по делото \" Роу срещу Уейд \", с което се узаконяват абортите в страната. След встъпването си в длъжност Тръмп номинира, а Сенатът утвърди двама съдии във Върховния съд, като и двамата са противници на абортите, отбелязва АФП. Наскоро над двеста американски конгресмени поискаха Върховният съд да отмени свое ключово решение от 1973 г., което защитава правото на аборт. В писмо към институцията те искат ново решение по делото \"Роу срещу Уейд\", което потвърди, че достъпът до  безопасни аборти  е конституционно право на американките. Писмото е подписано от 205 републиканци и 2 демократи и е изпратено като тяхна позиция по дело, свързано с нов закон против абортите в щата Луизиана. То идва след няколко години на все по-строги ограничения на абортите и преди важни дела, които се очаква да стигнат до Върховния съд. След последните две назначения в него консерваторите имат мнозинство. Кампаниите срещу абортите  се водят предимно от радикално настроени християнски групи, които са добре представени във властта – чрез евангелиста вицепрезидент  Майк Пенс  и държавния секретар Майк Помпео. (Повече за това как религиозните им настроения влияят на здравето на жените по цял свят  четете тук .) По-рано тази година строги рестриктивни мерки бяха приети в няколко щата, като в Алабама прекратяването на бременността бе забранено, дори ако тя е настъпила в резултат на изнасилване или кръвосмешение. Законът бе временно блокиран от федерален съд, но противниците на абортите всъщност се надяват битката да се пренесе във Върховния.", "date": "2020.01.23", "title": "Тръмп ще бъде първият президент на САЩ, протестирал срещу правото на аборт"}
{"url": "https://www.dnevnik.bg/bulgaria/2020/01/23/4019823_pojarut_v_dragomanskoto_blato_e_unishtojil_ekoputekata/", "text": "Една трета от Драгоманското блато е засегната от пожара, който пламна късно снощи, съобщи пред БНТ кметът на Драгоман Андрей Иванов. Изгорели са екопътеката, мостчето и кулата за наблюдение на птици. Според Иванов става дума за умишлен палеж. Радослав Иванов предостави на \"Дневник\" кадрите от пожара, които е успял да заснеме късно снощи. Гледайте ги във видеото. Повече за последствията от пожара може да научите  тук. Как изглеждаше Драгоманското блато няколко години преди пожара вижте  тук.", "date": "2020.01.23", "title": ""}
{"url": "https://www.dnevnik.bg/sport/2020/01/23/4019845_podaite_na_zaiun_toi_shte_se_spravi_kak_se_praviat_17/", "text": "Баскетболистът, който беше избран под №1 в драфта, изигра впечатляващ първи мач в НБА. Зайън Уилямсън завърши с 22 точки при загубата на \"Ню Орлиънс пеликанс\" със 117:121 от \"Сан Антонио спърс\". Той привлече погледите, като направи забележителните 17 поредни точки за отбора си в четвъртата част, като 12 от тях дойдоха след четири тройки.", "date": "2020.01.23", "title": ""}
{"url": "https://www.dnevnik.bg/evropa/2020/01/23/4019844_ecb_zapochva_da_prerazglejda_strategiiata_si_za_purvi/", "text": "Без да променя паричната си политика, Европейската централна банка (ЕЦБ) най-вероятно ще обяви днес началото на мащабно преразглеждане на стратегията си - първото от 16 години, предадоха световните агенции. Очаква се новият ръководител на ЕЦБ Кристин Лагард да обяви официално година на мащабни промени на пресконференцията след първото заседание на банката за годината. Деветнайсетте членки на еврозоната продължават да отчитат само умерен растеж и инфлация под целевите малко под 2 процента, така че се очаква ЕЦБ да остави без промяна паричната си политика. Това включва и рекордно ниското нулево равнище на лихвата по рефинансирането. На пресконференция през декември Лагард посочи, че банката предвижда пълно преразглеждане на стратегията и планира \"да преобърне всеки камък\", преглеждайки своята политика и инструменти. Това включва оценка на вторичните ефекти от извънредни инструменти, като например отрицателните лихви, но и нещо съвсем ново - отчитане на климатичните предизвикателства. Очаква се преразглеждането на приключи в края на 2020 година. Промените могат да включват например да стане \"по-зелено\" изкупуването на частни и държавни облигации - прочутото количествено улеснение, в което се впусна ЕЦБ с над 2.6 трилиона евро от 2015 година, за да подкрепи икономиката. Сега тези покупки на облигации могат да се ориентират към активи, отговарящи на екологични критерии. Анализаторите очакват на днешната пресконференция Лагард да направи по-оптимистична оценка на риска, тегнещ върху икономическия растеж, но без да обявява завой към по-стриктна политика. /БТА", "date": "2020.01.23", "title": "ЕЦБ започва да преразглежда стратегията си за пръв път от 16 години"}
{"url": "https://www.dnevnik.bg/bulgaria/2020/01/23/4019870_sudebniiat_suvet_prie_ostavkata_na_budeshtiia/", "text": "Пленумът на Висшия съдебен съвет гласува единодушно с 20 гласа \"за\" оставката на Пламена Апостолова. Преди дни тя бе обявена като един от бъдещите заместници на главния прокурор Иван Гешев. \"Оставката не се коментира, а само се гласува\", обясни процедурата председателстващият ВСС Боян Магдалинчев. Пламена Апостолова е работила като следовател и бе избрана за член на прокурорската колегия на ВСС от парламентарната квота по предложение на ДПС. Десет минути след края на пленума бе обявено заседание на прокурорската колегия с една-единствена точка - възстановяване на Апостолова като следовател в Националната следствена служба. Процедурата е нужна, за да може да встъпи в длъжност като зам. главен прокурор. \"Както знаете, тя подаде оставка. Ще внеса предложения за нея да бъде назначена за един от моите заместници. Следваме процедурата\", обясни Гешев. Гласуването бе единодушно с 10 гласа \"за\" и без нито един \"против\". Сега трябва да започне нова процедура, при която Народното събрание да избере кой да влезе в съдебния съвет на нейно място. Всички парламентарно представени партии могат да издигат кандидати.      Междувременно, докато течеше заседанието във ВСС, пред сградата на ул. \"Екзарх Йосиф\" около 30 души излязоха на протест, организиран от гражданско сдружение БОЕЦ срещу главния прокурор с искане за оставка и скандирания \"Гешев е позор\".", "date": "2020.01.23", "title": "Съдебният съвет прие оставката на бъдещия зам. главен прокурор"}
{"url": "https://www.dnevnik.bg/politika/2020/01/23/4019856_vmro_predlaga_dva_dni_poveche_platen_otpusk_za/", "text": "Два дни повече платен годишен отпуск да имат непушачите предлага ВМРО. Промените в Кодекса на труда са внесени в Народното събрание, но не са обсъждани с работодатели и синдикати. Предложението е работодателите да могат да договарят със служителите, които не пушат на работното място, до два дни допълнителен платен отпуск. Според депутата от ВМРО Александър Сиди заради забраната за пушене на закрито пушачите получават нерегламентирана почивка между 10 и 15 минути на два часа, което е дискриминация към непушачите. По думите му имало работодатели, които давали финансови бонуси за непушачи. Според ВМРО мярката би довела и до намаляване на хората, които пушат, или на броя на цигарите, които пушачите пушат на ден.", "date": "2020.01.23", "title": "ВМРО предлага два дни повече платен отпуск за непушачи"}
{"url": "https://www.dnevnik.bg/citat_na_deniia/2020/01/23/4019880_citat_na_denia_az_sum_bolen_levskar_levski_shte_ima/", "text": "                          Това каза днес премиерът Бойко Борисов пред журналисти преди заседанието на Министерския съвет. Изказването му беше по повод опасенията на привържениците на футболен клуб \"Левски\", че  планираните промени в Закона за хазарта  ще оставят клуба без финансиране и го обричат на гибел. Стоящия зад собствеността на \"Левски\" бизнесмен  Васил Божков обяви , че ако се приеме идеята само държавата да организира лотарийни игри, той няма да може да финансира отбора. Божков контролира частните \"Национална лотария\" и \"Лотария България\". Какво ще се случи с бизнеса на Васил Божков -  тук. Какво е накарало Божков да вземе \"Левски\" -  тук. Ще съществува ли \"Левски\" според Валери Симеонов -  тук.", "date": "2020.01.23", "title": "Цитат на деня: Аз съм болен левскар, \"Левски\" ще има след мен и след Божков"}
{"url": "https://www.dnevnik.bg/bulgaria/2020/01/23/4019862_destruktiv_krieishun_pokazaha_kak_pernik_i_sega_moje/", "text": "Екипът на \"Дестръктив криейшън\" реши да покаже на жителите на Перник, че и в момента могат да взимат вода от София, и то напълно безплатно. Само за 15 минути те успяха с помощта на служители на дирекция \"Аварийна помощ и превенция\" към Столичната община да напълнят с вода от Централната баня в София 200 бутилки по 10 литра вода. След това дариха пълните бутилки на дома за стари хора \"50 плюс\" в Перник и на център за деца с увреждания в града. Как протече тяхната инициатива гледайте във видеото. Всичко за водната криза в Перник четете  тук.", "date": "2020.01.23", "title": ""}
{"url": "https://www.dnevnik.bg/evropa/2020/01/23/4019878_ispaniia_obiavi_uvelichenie_s_55_na_minimalnata_zaplata/", "text": "Новото правителство на Испания обяви в сряда увеличение с 5.5% на минималната заплата с обратна сила от 1 януари, предаде \"Ройтерс\". Това е третата голяма икономическа инициатива, която лявата коалиция обявява от  идването си на власт по-рано този месец , отбелязва агенцията. Ходът на правителството е част от плана за увеличение на минималната заплата до 60% от средното месечно възнаграждение (1944 евро) до края на 4-годишния му мандат. По думите на министъра на труда Йоланда Диас увеличението на минималната заплата до 1108 евро на месец е \"малък инструмент\" в борбата с неравенството. Според нейното министерство промяната ще засегне над 2 милиона души. Новото правителство освен това обяви вдигане на пенсиите и на заплатите за държавните служители. В края на 2018 г. премиерът Педро Санчес нареди повишение с 22% на минималната заплата. Това увеличение, най-голямото от 1977 г., изстреля Испания от една от най-ниските европейски минимални заплати спрямо средните до една от най-високите. Бизнес лидери не останаха доволни от новината от сряда, докато синдикати я приветстваха. Банка BBVA заяви, че увеличенията на минималната заплата досега са имали \"ограничено\" положително въздействие, забавяйки създаването на работни места. Според банката те са коствали 45 хил. потенциални работни места в най-слабо развитите региони на Испания като Андалусия и Канарските острови. Правителството и синдикатите поддържат позицията, че повишаването на заплатата не вреди на заетостта.", "date": "2020.01.23", "title": "Испания обяви увеличение с 5.5% на минималната заплата"}
{"url": "https://www.dnevnik.bg/sviat/2020/01/23/4019906_vunshnoto_ministerstvo_razprostrani_suveti_vuv_vruzka/", "text": "Министерството на външните работи разпространи препоръки във връзка с разпространението на новия коронавирус от Китай. Институцията препоръчва на българските граждани, които пътуват или пребивават зад граница (особено в рисковите дестинации), да спазват следните предпазни мерки: - избягване на близък контакт с хора, страдащи от остри респираторни инфекции; - често миене на ръцете, особено след директен контакт с болни хора или тяхната среда; - избягване на близък контакт с живи или умрели селскостопански или диви животни; - пътуващите със симптоми на остра респираторна инфекция трябва да практикуват етикет за кашлица (да поддържат дистанция, да покриват кашлица и кихане с тъкани или дрехи за еднократна употреба и да мият ръцете си). 314 са потвърдените случаи на заразени с новия коронавирус (2019-nCoV) в световен мащаб, сочат официални данни на Световната здравна организация. От тях 309 са в Китай, 2 - в Тайланд, 1 - в Япония, и 1 - в Република Корея. 270 от случаите в Китай са регистрирани в град Ухан, провинция Хубей, откъдето се счита, че е започнала епидемията. 51 заразените там са тежко болни, а двама са в критично състояние. В град Ухан се съобщава за 6 смъртни случая. Разпределението на заболелите по региони в Китай е следното: провинция Хубей – 270, провинция Гуандун – 17, община Пекин – 5, община Шанхай – 2, община Чунцин - 1, провинция Чжецзян – 5, провинция Дзянси – 2, провинция Съчуан – 1, община Тиянжин – 2, провинция Хенан – 1, провинция Хунан – 1, провинция Шандонг – 1, провинция Юнан – 1, и Тайван – 1. По информация на българското посолство в Пекин с цел ограничаване на разпространението на епидемията от днес, 23 януари 2020 г., местните власти са забранили влизането и излизането от китайския град Ухан, смятан за огнище на заразата, включително и за чуждестранни граждани. Затворени са летищата, а градския транспорт не функционира. Към момента на международното летище в Пекин няма въведени специални мерки, но се препоръчва пътуващите да следят официалната страница на летището за актуална информация. На този етап  СЗО не препоръчва  ограничаване на пътуването или търговията. В случай на симптоми, подсказващи за респираторни заболявания преди, по време или след пътуване, министерството съветва пътуващите да потърсят медицинска помощ и да споделят историята на пътуванията си със своя лекуващ лекар.", "date": "2020.01.23", "title": "Външното министерство разпространи съвети за коронавируса от Китай"}
{"url": "https://www.dnevnik.bg/evropa/2020/01/23/4019910_velikobritaniia_iska_i_turgovska_sdelka_sus_sasht_i/", "text": "Великобритания иска търговско споразумение със САЩ, но ще наложи  дигитален данък  върху приходите на компании като \"Гугъл\" (Google), \"Фейсбук\" (Facebook) и \"Амазон\" (Amazon). Това каза министърът на бизнеса, енергетиката и индустриалната стратегия Андреа Ледсъм, цитирана от \"Ройтерс\" и БТА. Тя заяви пред Токрадио, че САЩ и Великобритания са ангажирани със сключването на търговско споразумение помежду си и имат много силна връзка, която датира от векове. Ледсъм добави, че някои от несъгласията, които може да имат по конкретни проблеми, по никакъв начин няма да навредят на отличната и силна връзка между САЩ и Великобритания. Според Ледсъм винаги има тежки преговори и разговори, но въпросният дигитален данък е жизненоважен, тъй като огромните мултинационални компании, които имат невероятни приходи и печалба, трябва да бъдат обложени с данъци. Британският министър на бизнеса заяви, че трябва да се работи на международно равнище с останалия свят за прилагането на правилен режим, който ще гарантира, че те ще плащат справедливия си дял. Според британския план технологичните компании, които генерират поне 500 милиона лири (657 милиона долара) годишно общи приходи, ще плащат от април 2020 година данък 2 процента от спечеленото от британските потребители. По-рано тази седмица финансовият министър на САЩ Стивън Мнучин каза, че  италианският и британският внос могат да бъдат  обложени с допълнителни мита, ако тези страни не се откажат от плановете си да въведат данък върху технологичните компании. Междувременно спорът между САЩ и Франция по този въпрос  засега затихва . Френският министър на икономиката и финансите Брюно льо Мер заяви в кулоарите на Световния икономически форум в Давос, че Париж е близо до сключване на споразумение с Вашингтон за дигиталния данък. Вчера двете страни не успяха да се договорят как да продължат с пренаписването на трансграничните данъчни правила, които датират от десетилетия, въпреки че се споразумяха да загърбят двустранните разногласия за данъчното облагане на дигиталните гиганти. За \"Хуауей\"  Великобритания скоро ще реши и каква роля ще има китайският телекомуникационен гигант \"Хуауей\" (Huawei) в 5G мрежата, но истината е, че има ограничен брой алтернативни доставчици, каза Ледсъм. \"Има други доставчици, но броят им е ограничен, в идеалния случай ще има повече доставчици на технологична инфраструктура, подобна на работата, която извършва \"Хуауей\", но Великобритания следи много внимателно въпроса и скоро ще имаме окончателно решение\", каза тя пред \"Скай\".", "date": "2020.01.23", "title": "Великобритания иска и търговска сделка със САЩ, и дигитален данък"}
{"url": "https://www.dnevnik.bg/zelen/2020/01/23/4019909_emil_dimitrov_potvurdi_iska_za_promeni_bez_ekoocenka_v/", "text": "Днес последна инстанция на Върховния административен съд изслуша страните, спорещи за опита на Министерството на околната среда и водите (МОСВ) да промени плана за управление на Национален парк \"Пирин\" без екологична оценка. Представителите на ведомството, ръководено днес от Емил Димитров-Ревизоро, потвърдиха жалбата, внесена с подписа на предшественика му Нено Димов, според която министерството държи режимите за опазване на парка да се променят без екооценка. Делото е в отговор на  жалбата на Нено Димов  от април миналата година срещу  повторното отсъждане  на Върховния административен съд (ВАС) от март 2019 г. с  мотиви  за неспазване на няколко български закона. Тогава съдът потвърди, че планът за управление на Национален парк \"Пирин\" може да се актуализира само след екооценка. През септември миналата година съдът  отложи делото  заради заболяване на Нено Димов и отсъствие на юридически представител на екоминистерството. На заседанието днес министерството бе представено от директора на правния отдел Михаела Доцова и директора на Националната служба за защита на природата Мирослав Калугеров, който също е юрист. Те не изложиха доводи за искането промените да се извършат без екооценка, а само потвърдиха, че поддържат жалбата от април.      От страна на оспорващите опита за промени в режимите за парк \"Пирин\" се изказаха адвокат Александър Коджабашев (WWF - България) и Тома Белев (Асоциация на парковете в България). Адвокат Коджабашев разясни няколко нарушения на европейските директиви, които е извършило екоминистерството с  решението си от 2017г.  на финала на процедурата по актуализация на плановия документ да постанови, че няма да извършва екооценка. Според юриста на неправителствената организация всяко от тези нарушения поотделно е достатъчно основание за отменянето на министерския акт. Той апелира да се спазва водещият принцип за предпазливостта, който е залегнал в законодателството при планиране на дейности, които имат отношение към природата. Задължително е преди управленска интервенция да се извършат необходимите процедури, за да има сигурност, че публичните ресурси и околната среда няма да бъдат увредени, като това важи както за биоразнообразието на Пирин, така и при управлението на водите и при чистотата на въздуха, напомни Коджабашев. Тома Белев напомни, че актуализацията на Плана за управление на Национален парк \"Пирин\" е била възложена с обществена поръчка, в която е включено извършването на екологична оценка. За оценката е платено, макар и тя да не е извършена. Но дори и това е по-малко важно според природозащитника в сравнение с нарушенията на директивата за \"Натура 2000\", които решението на министерството включва. Той повтори довода от предишни гледания на делото, че в решението на МОСВ да не се подлага на оценка за съвместимост с \"Натура 2000\" новият план за управление на парк \"Пирин\" министърът е поставил седем изисквания и седем условия, което показва, че е нарушил Директивата за местообитанията за \"Натура 2000\" (повече за \"Натура 2000\" -  тук ). Според многократни решения от практиката на Съда на ЕС, които председателят на Асоциацията на парковете цитира, не е трябвало във фазата на предварителната проверка да се постановят условия, с които може да се избегнат последствията. МОСВ трябва първо да подложи плана на екологична оценка и на оценка на съвместимостта и едва след това да се произнесе, разясни той. След страните по спора думата взе прокурорът, който обяви, че  решението на Върховния съд  на предните инстанции трябва да бъде потвърдено. Той повтори аргументите, че министерското решение за промени без екооценка противоречи на Закона за опазване на околната среда и Закона за биологичното разнообразие в няколко точки, констатирани от предното съдебно отсъждане. Съдът се оттегли, след като даде седемдневен срок на МОСВ за писмени допълнения. Председателят на състава обяви, че решението ще бъде взето в законоустановения срок. Той дава на магистратите един месец, но не е задължителен, а само препоръчителен за тях.", "date": "2020.01.23", "title": "И новият министър иска режимите за опазване на парк \"Пирин\"да се променят без екооценка"}
{"url": "https://www.dnevnik.bg/sport/2020/01/23/4020001_snimka_na_denia_bansko_v_podgotovka_za_svetovnata_kupa/", "text": "Италианката Федерика Бриньоне изпълнява скок на пистата \"Марк Жирардели\" по време на официалната тренировка за спускането от  . Тя завърши втора зад швейцарката Йоана Хелен. В петък, събота и неделя ще се проведат три старта в Банско - в първите два дни има спускания, а в неделя е Супер-г.", "date": "2020.01.23", "title": "Снимка на деня: Банско в подготовка за Световната купа по ски"}
{"url": "https://www.dnevnik.bg/sviat/2020/01/23/4019799_bulgariia_otnovo_e_nai-korumpiranata_strana_v_es/", "text": "България отново е най-корумпираната страна в ЕС, показват тазгодишният Индекс за възприемане на корупцията на \"Трансперънси интернешънъл\". България е на 74-то място заедно с Ямайка и Тунис и е последната в Европейския съюз, изоставайки от страни като Унгария и Полша, срещу които тече  процедура за нарушаване на върховенството на закона . Индексът не е просто показател за брой дадени и получени подкупи, той отразява възприятията за корупцията в цялост и включва също способността на държавата да налага прозрачност и отчетност, ефективното съдебно преследване, защитата на разобличаващите корупция, на журналистите, несъразмерната административна тежест, степента на овладяване на държавата, административните услуги и др. Оценки се дават по скалата от 0 до 100, като нулата означава тежка корупция. Класацията е направена на база от малко корумпирани към много корумпирани държави. Средната оценка за ЕС и Западна Европа е 66. Пациентът е в полубудна кома България е на последно място в Европейския съюз за поредна година. Макар през 2019 г. страната да увеличава с 1 точка резултата си в сравнение с  2018 г. , за последните седем години индексът почти не е помръднал - през 2012 г. той е бил 41 пункта. Италия и Гърция регистрират голям напредък от 2012 г. досега – и в двете държави има конкретни подобрения, включително приемане на антикорупционни закони в Италия и създаването на антикорупционни агенции и в двете държави. Повечето посткомунистически държави обаче имат проблеми с ефективното справяне с корупцията, отбелязват авторите, като дават за пример отслабването на съдебната система в Унгария, Полша и Румъния, както и скандалите с чешкия премиер. Сред държавите с най-голям напредък са и Естония, която от 2012 г. досега покачва индекса си с 10 пункта до 74 и Чехия, която се покачва до 54 пункта. Турция и Република Северна Македония отбелязват стремглаво спадане в индекса. От 2012 г. досега Турция отбелязва спад от 49 до 39 точки, а Македония - от 43 до 35 точки. Унгария също е сред страните с голям спад - от 55 точки през 2012 г. до 44 точки сега, с които обаче пак е една стъпка пред България.", "date": "2020.01.23", "title": "България отново е най-корумпираната страна в ЕС"}
{"url": "https://www.dnevnik.bg/biznes/2020/01/23/4019937_kupuvachite_na_jilishta_se_podmladiha_s_10_g/", "text": "През изтеклата година основната група купувачи на жилища вече са с едно десетилетие по-млади - между 26 и 35 години. Това показват данните на агенцията за недвижими имоти \"Адрес\", които отреждат на тази група дял от 39%. Агенцията очаква тенденциите, проявени на пазара през 2019 г., да се задържат и през започналата - относителна стабилност на цените, покупка на кредит, търсене на предимно ново и качествено строителство, повече огледи преди решение за сделка. Купувачи, които не знаят какво искат Данните на агенцията за предходни периоди определят като водеща възрастовата група 35-45, но вече е изместена от по-млади купувачи. Те са трудни клиенти, защото не знаят точно какви жилища искат - хем да са чисто нови и модерни, хем да им напомнят за дома, казва Гергана Тенекеджиева, изп. директор на компанията. Затова и те по-бавно се решават на сделка, правят повече огледи и търсят завършени и обзаведени жилища, в които могат да се нанесат веднага. Държат също в домовете им да присъстват новите технологи, да са \"зелени\" и т. н. Готово за нанасяне Клиентите са готови да платят и по-висока цена за дадено жилище, ако преценят, че отговаря напълно на изискванията им за качествена среда на живот. С тези изисквания се обяснява и това, че разликата в цената между необзаведено жилище за ремонт и готово за обитаване може да достигне до 25%. Тенекеджиева обясни, че при жилището, което трябва да се ремонтира, нито се знае точно кога ще завърши ремонтът, нито точно колко ще струва, което отблъсква. Според нея този подход се предпочита от хората, които купуват с кредит и бюджетът, който са си определели, не включва допълнителни разходи за имота. Кредитът остава водещ Въпреки сигналите в началото на 2019 г., че ипотечното кредитиране ще се свие, а лихвите ще се повишат едновременно със завишаването на изискванията към кандидатите, сделките с кредити в София са се задържали на стабилни нива през цялата година. \"Макар че започнахме 2019-а с първи спад в покупките с ипотеки, регистриран през последните 5 г., интересът към банковото финансиране на сделките с имоти бе устойчив. През последното тримесечие на годината дори отчитаме ръст спрямо същия период на 2018 г. и считам, че той ще продължи през цялата година\", коментира Тенекеджиева. При лихви около 3% кредитирането ще продължи да движи пазара. Това, което се забелязва е, че банките вече отказват да финансират 100% сделките, а някои ограничават клиентите си за едно и също нещо да вземат и ипотечен, и потребителски заем. Това, по-скоро ще нормализира пазар, смята Тенекеджиева. Пикът на новоотпуснатите кредити в София е бил през 2017 г., сочат данни на агенцията. Според нейните експерти хората продължават да купуват със заеми заради поскъпването на жилищата. В същото време във Варна традиционно покупките се покриват основно с лични средства, а от миналата година това в някаква степен е станало валидно и за Бургас, където около 30% от сделките са такива. По-високи цени, но за качество Ръст на цените на жилищата през миналата година се отбелязват във всички големи градове (за София е 7.13%), но той не се дължи не на абсолютно нарастване за кв. м жилищна площ, а на това, че повече се купуват нови както и ремонтирани и обзаведени домове. Тенекеджиева посочи, че в София в някои квартали сделките са почти изцяло с новопостроени имоти и съответно цената на кв. м е по-висока в сравнение с такива, където има и с панелни жилища. С уточнението, че има разлика между панелните жилища - дали са санирани, в какво състояние са и т. н. Освен това 60-65 кв. м площ в такова жилище с отделна кухня се равняват на тристайно от новите, допълни тя. Оценката й е, че продължаващият ръст в строителството на нови жилища ще продължи в годините напред да притиска надолу цените на панелните имоти. В момента оценката на агенцията е, че ръстът на жилищното строителство в големите градове изпреварва три пъти ръста на населението им. Инвестирай в магазин През 2019 г. \"Адрес\" отчита леко покачване на броя на сделките с инвестиционна цел до 24% от всички при средно 20% за предходните години. За имотите на Черноморието този процент е 30. Интересът към такива покупки от една страна е желанието на собственици от провинцията и живеещи в чужбина да вложат в нещо спестените пари, а от друга е възможността да се осигури доходност чрез отдаване под наем, за което средата в София е благоприятна. В същото време на пазара на бизнес имоти се наблюдава повишение на търсенето за покупка на магазини, каза Данислав Тенинчев, старши консултант в \"Адрес\". Посочи, че става дума за магазини, разположени на централни градски улици, където има оживен поток от потенциални купувачи и качествени наематели или за квартални, където има ключови клиенти, които биха ги наели, като мобилни оператори и др. Обясни, че за разлика от наемите на жилища, при които често наемателите ги сменят, при магазините има по-голяма устойчивост както на цените, така и на наемателите и съответно ангажиментите на собствениците са по-малко. Наемите - все повече на светло Според официалните данни малко под 10% от жилищата са на пазара на наеми, коментира Тенекеджиева, като по нейна оценка все повече наемодатели предпочитат да декларират това и да получават парите от наема по банкова сметка. \"Това с криенето поостаря\", посочва тя. В същото време има собственици на жилища, които стоят празни с години, защото те държат на исканите високи цени. Потенциалните клиенти обаче не са с повишаващи се доходи и ако са принудени да ги наемат, се изнасят при първата оферта с по-ниска цена.", "date": "2020.01.23", "title": "Купувачите на жилища се подмладиха с 10 г."}
{"url": "https://www.dnevnik.bg/sviat/2020/01/23/4019975_kitai_postavi_oshte_2_grada_pod_blokadata_paralizirala/", "text": "След Ухан с население 11 млн. души китайските власти смятат да наложат транспортна блокада в още два града  заради новия коронавирус със стотици заразени  (по официални данни) и най-малко 17 жертви, а близо сто са в критично състояние. Проблемът с вируса започна седмици преди китайската Нова година, когато стотици милиони жители пътуват между различни части на азиатския гигант - явление, притеснило управляващите заради риска от епидемия. Населението на Хуанган е около 7 млн. души и от полунощ остава без автобусен и железопътен транспорт, затварят кафенета и киносалони. Това ще се случи в Ъджоу, с население над милион души, в източната провинция Хъбей (също като Хуанган и Ухан). Според \"Ройтерс\" на нациионално ниво се вземат и други мерки - отменят се например премиери, насрочени за новата година (утре, 25 януари), а хотели премахват таксите, дължими от гостите за отмяна на резервации. Столицата Пекин отмени редица обществени прояви, дори празненствата за новата година, тази седмица. Из цялата страна се очакваше близо 440 млн. души да пътуват с влак за празниците, 80 млн. със самолет. Скован град В Ухан животът се преобърна след решението за блокадата, разказват местни и международни издания. Автобуси, метростанции и жп линии вече са затворени в Ухан заради вируси. В града, от който тръгна заразата, жителите вече бяха посъветвани да не напускат, както и да избегнат струпвания, задължително е носенето на маски. Жители, които са си купили билети, за да излязат от града за новата година, сега не могат да ги използват. Градският транспорт също не работи от 10 ч. сутринта местно време. Съобщава се за празни рафтове в магазините, тъй като местните трескаво се снабдяват с продукти. В социалните мрежи има множество оплаквания за нарастващи цени на стоките. Събеседник на Би Би Си разказва, че заради опасността от недостиг на храна усещането е като за \"края на света\". От днес полети не заминават от Ухан и едва няколко пристигащи са останали, съобщава британският обществен оператор. Междуародни авиолии като AirAsia и нискобюджетната Scoot на Singapore Airlines отмениха временно полетите си. На туристически атракции и хотели бе наредено да прекратят всякакви събития с много хора, изложби и представления се отменят в библиотеки, музеи и театри. Колко са заболелите - стотици или хиляди  Китай опитва да не повтори грешките си от времето на вируса SARS, когато опитът да се прикрият случаите на зараза доведе до разпространението ѝ и до повече жертви из страната. Дни след съобщението, че вирусът вероятно е започнал от пазар за морска храна в Ухан, на който незаконно се продават и диви животни, властите в Пекин потвърдиха, че коронавирусът се предава от човек на човек. Те обаче също така предупреждават, че смъртните случаи са предимно при хора със съпътстващи заболявания като например паркинсон и диабет. Пекин също така обновява броя на потвърдените случаи, които в началото на седмицата се утроиха и станаха над 130, а няколко дни по-късно са около над 600. Компютърен модел доскоро напусна, че броят преди няколко дни може да е бил 1700 души, а сега оценката е за 4000 души (промяната е заради регистрирането на случаи на болни извън Китай). Възможно официалният брой също да се увеличи бързо, след като хиляди жители отиват на преглед и чакат с часове за доктор, за да разберат дали и те са заразени. Продължават и изследванията на източника на вируса - на пазара, където животни са продавани незаконно, заразата може да е тръгнала от змии според списание за вирусология.      Международни реакции Световната здравна организация все още не е решила  да обяви състояние на глобален риск  заради коронавируса. Освен в Китай има потвърдени случаи в Япония, Южна Корея, Тайланд, Сингапур и САЩ. Въпреки това редица страни вземат мерки като термоконтрол на пътниците на летища - това се случва в Съединените щати, Великобритания, Япония, Сингапур, Обединените арабски емирства, Пакистан, Сърбия, Турция и други.  Препоръки междувременно дойдоха  и от Министерството на външните работи в София. Същевременно няма гаранции, че термоконтролът или други предпазни мерки биха могли да спрат разпространението на вируса от заразени пътници. Австралийските власти признават, че не съществува начин заразата да бъде овладяна напълно, ако достигне до страната, а в Макао първият регистриран случай на вируса бе при пътник, преминал рез термоконтрола на летището. Представител на СЗО заяви днес, че блокадата на град с население 11 млн. души е \"безпрецедентна в историята на общественото здравеопазване\", но приветства мярката като \"ангажимент за овладяване на епидемията\".", "date": "2020.01.23", "title": "Китай постави още 2 града под блокадата, парализирала Ухан"}
{"url": "https://www.dnevnik.bg/evropa/2020/01/23/4020027_es_promeni_ocenkata_si_za_opasnostta_ot_kitaiskiia/", "text": "Европейският съюз променя оценката си за опасността от новия вирус, открит в Китай, от \"ниска\" на \"умерена\". Това съобщи говорител на Европейската комисия, цитиран от БТА. Той уточни, че промяната на оценката следва съобщението на Пекин, че вирусът може да се предава от човек на човек. Еврокомисията е готова да приложи всякакви препоръки на Световната здравна организация за необходимите мерки в този случай, добави говорителят. ЕС следи много внимателно обстановката и съгласува с държавите от Общността необходимите действия за противодействие на разпространението на вируса, посочи той. Говорителят уточни, че допълнителни мерки  вече се прилагат на летища  в Италия и Франция, свързани с преки полети с китайския град, където бяха открити първите случаи на заболели от новия вирус. След Ухан с население 11 млн. души китайските власти  смятат да наложат транспортна блокада  в още два града  заради новия коронавирус със стотици заразени  (по официални данни) и най-малко 17 жертви, а близо сто са в критично състояние. Проблемът с вируса започна седмици преди китайската Нова година, когато стотици милиони жители пътуват между различни части на азиатския гигант - явление, притеснило управляващите заради риска от епидемия. Китай опитва да не повтори грешките си от времето на вируса SARS, когато опитът да се прикрият случаите на зараза доведе до разпространението ѝ и до повече жертви из страната. Дни след съобщението, че вирусът вероятно е започнал от пазар за морска храна в Ухан, на който незаконно се продават и диви животни, властите в Пекин потвърдиха, че коронавирусът се предава от човек на човек. Те обаче също така предупреждават, че смъртните случаи са предимно при хора със съпътстващи заболявания като например паркинсон и диабет. Международни реакции Световната здравна организация все още не е решила  да обяви състояние на глобален риск  заради коронавируса. Освен в Китай има потвърдени случаи в Япония, Южна Корея, Тайланд, Сингапур и САЩ. Въпреки това редица страни вземат мерки като термоконтрол на пътниците на летища - това се случва в Съединените щати, Великобритания, Япония, Сингапур, Обединените арабски емирства, Пакистан, Сърбия, Турция и други.  Препоръки междувременно дойдоха  и от Министерството на външните работи в София. Същевременно няма гаранции, че термоконтролът или други предпазни мерки биха могли да спрат разпространението на вируса от заразени пътници. Австралийските власти признават, че не съществува начин заразата да бъде овладяна напълно, ако достигне до страната, а в Макао първият регистриран случай на вируса бе при пътник, преминал рез термоконтрола на летището.", "date": "2020.01.23", "title": "ЕС промени оценката си за опасността от китайския вирус от \"ниска\" на \"умерена\""}
{"url": "https://www.dnevnik.bg/sport/2020/01/23/4020026_petima_dushi_shte_predstavliavat_privurjenicite_na/", "text": "Петима души ще представляват привържениците на \"Левски\" по време на  срещата с министър-председателя Бойко Борисов в петък . Те са част от четири организации, посочват от Националния клуб на привържениците (НКП). Запалянковците от НКП  поискаха срещата заради притесненията си за бъдещето на \"Левски\" . Борисов каза, че  \"Левски\" не бива да бъде намесван в тема за хазарта , тъй като в документите от проверката на Агенцията за държавна финансова инспекция (АДФИ) никъде не се споменават футболни клубове. На срещата НКП ще бъде представена от председателя Степан Хиндлиян и члена на управителния съвет Димитър Костадинов, който е брат на Любомир Костадинов-Младежа, определян като най-влиятелната фигура сред крайните фенове на сините. От другата голяма фенска организация \"Ултрас Левски\" ще бъде председателят ѝ Адриян Петров. Тръстът \"Синя България\" ще се представлява от председателя Даниел Стрезов, а сдружението \"Сини сърца\" - от Илия Христов. Резултатите от срещата ще бъдат оповестени след нейния край, посочиха от НКП. До момента не е обявен часът на срещата. Агенцията за държавна финансова инспекция (АДФИ)", "date": "2020.01.23", "title": "Петима души ще представляват привържениците на \"Левски\" на срещата с Борисов"}
{"url": "https://www.dnevnik.bg/politika/2020/01/23/4020024_finansovata_inspekciia_veche_vijda_narushenie_na/", "text": "Агенцията за държавна финансова инспекция (АДФИ), която проверява в момента Държавната комисия по хазарта, промени позицията си в рамките на ден за това дали от данните, които е събрала до момента, следва, че има нарушения в хазартния регулатор при събирането на такси от играчите на пазара. Това се вижда от съобщение на агенцията до медиите днес. Инспекцията бе разпоредена на 16 декември от финансовия министър Владислав Горанов, а после и от Специализираната прокуратура. Според Закона за хазарта моментната лотария се облага с 15% върху стойността на направените залози за всяка игра. В същия член е посочено, че \"за хазартни игри, за които се събират такси и комисиони за участие\", държавната такса е 20%, но върху стойността на получените такси и комисиони. Тъкмо от тази втора възможност, допусната в закона по времето на кабинета \"Орешарски\" през 2013 г., се възползват всички играчи извън държавното тото.  Нарушение при събирането на такси от хазарта има Благодарение на предприетите действия от органите на Специализирана прокуратура в Комисията по хазарта бяха иззети документи, които до момента не бяха предоставени на финансовите инспектори на АДФИ. От техния първоначален анализ става ясно, че има нарушения на Закона за хазарта по отношение на таксите, събирани от организаторите на хазартни игри, съобщава днес агенцията. Вчера директорът й Георги Начев  посъветва медиите сами да правят изводи  дали има нарушение, след като Законът за хазарта дава възможност да се плащат такси по две тарифи, като по по-високата плаща само държавното тото. Беше обявено, че заради този двоен режим по първоначални оценки от 2014 г насам комисията по хазарта не е събрала поне 210 млн. лв. \"Можем да направим извода, че обявената по време на изявлението на директора на АДФИ сума, несъбрана от отделните организатори на хазартни игри, се оказва значително по-голяма\", пише днес ведомството в съобщение до медиите. Освен това се посочва, че се очаква инспекцията да приключи по-рано от определените срокове. В отговор на въпрос по темата вчера бе обяснено, че е нужен около месец за приключване на инспекцията, след като комисията по хазарта даде всички, поискани й документи. Междувременно Специализираната прокуратура, чиито представители  претърсваха комисията  по хазарта, не обяви никаква информация. Промяна в позицията Сега агенцията излиза с променена позиция по темата на фона на изявление на премиера Бойко Борисов в началото на правителственото заседание, че ако написаното в документа на АДФИ е вярно, \"значи не са платени стотици милиони такси от фирми\" и че \"ако докладът е верен, много хора ще имат проблем\". Борисов отговори индиректно на обвиненията на бизнесмена Васил Божков, който контролира частните \"Национална лотария\" и \"Лотария България\", че  се опитват да му вземат бизнеса . Това е първият му коментар по идеята за промени в Закона за хазарта, внесени от коалиционния му партньор Валери Симеонов точно преди седмица. Той идва ден след като Божков наруши дългогодишното си медийно мълчание и в  интервю за \"Свободна Европа\"  заяви, че зад идеите за държавен монопол стоят управляващите, а вносителят Симеонов е инструмент и целта е един успешен бизнес да бъде прехвърлен на друг играч.", "date": "2020.01.23", "title": "Финансовата инспекция вече вижда нарушение на комисията по хазарта"}
{"url": "https://www.dnevnik.bg/politika/2020/01/23/4020054_nov_durjaven_organ_da_regulira_i_kontrolira_hazarta/", "text": "Държавната комисия по хазарта да се преструктурира в Национална агенция по хазарта, предвижда проект на Министерството на финансите за Закон за Националната агенция по хазарта, публикуван за обществено обсъждане. Предвижда се тя да бъде едноличен орган и нейният изпълнителен директор да извършва всичко, свързано с регулацията и контрола на хазарта, а той да бъде назначаван от финансовия министър и да бъде на негово подчинение. С този проект се предлага и промяна на таксите, които дължат организаторите на лотарии и спортни залагания. Министерството обявява проекта ден след като  специализираната прокуратура влезе в Държавната комисия  по хазарта  и започналата финансова ревизия  заради сигналите за занижаване на събираните от частните оператори на лотарийни игри такси. В момента законът дава възможност да се плаща по два различни начина. Седмица по-рано пък лидерът на НФСБ Валери Симеонов внесе в Народното събрание  промени в Закона за хазарта , предвиждащи частните лотарии да спрат работа и организирането им да стане държавен монопол. Той каза, че е говорил с министъра на финансите за идеята си, а Горанов я подкрепи. Още тогава финансовият министър спомена, че ще предложи и промяна за комисията по хазарта в едноличен орган. Събитията около регулирането на частните лотарии станаха причина бизнесменът Васил Божков, който контролира \"Национална лотария\" и \"Лотария България\", да наруши дългогодишното си медийно мълчание и  да заяви, че зад тази идея стоят управляващите , а целта е един успешен бизнес да бъде прехвърлен на друг играч. В отговор тази сутрин премиерът Борисов поиска изрични гаранции, че само държавата ще се занимава с лотарията. Проектът е публикуван за обществено обсъждане до 22 февруари, но все още няма официален коментар как ще бъде съотнесен към промените, предложени от Симеонов и ще остане ли идеята лотарията да е държавен монопол. Междувременно идеите на \"Патриотите\" бяха  приети на първо четене в бюджетната комисия , като депутатите от БСП и ДПС гласуваха с \"въздържал се\". В законопроекта е посочено, че издадените от Държавната комисия по хазарта лицензи запазват действието до изтичане на срока им. Образуваните и неприключили производства по издаване на лицензи пред закритата комисия ще се разглеждат по реда на Закона за хазарта. Горанов предлага финансовият министър да контролира хазарта Новата агенция ще наследи дейността на досегашната комисия и ще осъществява регулация, надзор и контрол на хазарта и свързаните с него дейности, като контролира организаторите на хазартни игри, производителите и търговците на игрално оборудване и поддържащите го фирми. Тя ще има изпълнителен директор и заместници, които ще се назначават от финансовия министър.  В правомощията на изпълнителния директор ще са издаването и отнемането на лицензи, утвърждаването на игрални правила, установяването на публични вземания, прилагането на принудителни административни мерки и налагането на административни наказания. Той ще може и да дава становища по Закона за хазарта и подзаконовите нормативни актове. В момента решенията на комисията по хазарта се гласуват от колегиален орган на управление. Негови членове са шефът на регулатора (назначаван от финансовото министерство), както и по един представител на НАП, ДАНС, и на министерството на икономиката и министерството на правосъдието. Настоящият председател на комисията Александър Георгиев  бе назначен през април  миналата година. Като цел на промените се посочва внасянето на яснота в статута на хазартния регулатор и осигуряване на прозрачност, оптимизиране и подобряване на работата му. Посочва се, че чрез премахването на комисията като колегиален орган и замяната ѝ с едноличен такъв ще се осигури бързина в производствата и ще има персонална отговорност за вземането на решения.  Създаването на агенцията се мотивира и с установени недостатъци и проблеми в работата на настоящия регулатор. Като пример се посочва сега действащата уредба, според която Комисията по хазарта се свиква най-малко два пъти месечно, а за провеждане на редовно заседание следва да има кворум. Практиката е показала, че често такъв не се осигурява, \"което от своя страна води до излишно и неоправдано забавяне при постановяването на решения\", пише в мотивите към проекта. Нови такси за лотариите С новия законопроект финансовото министерство предлага и промяна на таксите, които дължат организаторите на офлайн лотария с търкане на билетчета, тото, лото и залагания върху спортни събития.  Предвижда се държавна такса за тях да бъде 25% върху разликата между стойността на направените залози и изплатените печалби. Изключение се прави за онлайн залозите, където и в момента принципът е разликата между залози и печалби да се облага, но с 20%. Това означава, че облагаемата база е по-широка, пише  \"Капитал\"  и посочва, че ако средно около 60% от получените суми от играчите се връщат обратно под формата на печалби, то реално тежестта за компаниите намалява и ще е равносилна на около 10% от приходите. В момента законът предвижда такса от 15% от приходите от залози и втори вариант - 20 на сто върху стойността на получените такси и комисионни - именно по тях е спорът и разликата в плащането между тотото и частните лотарии. С поправките се предлага и такса от 20% върху стойността на комисионните и таксите от хазартни игри, при които участниците играят един срещу друг, а организаторът само организира провеждането им, за което събира такси и комисиони за участие (това са напр. покер турнири). Предвижда се и повишаване на годишните вноски за социално отговорно поведение, като те ще започнат да се събират вместо от всеки организатор, за всеки отделен лиценз. Таксите са фиксирана сума в размер на 50 хил. лв. за онлайн залагания, 10 хил. лв. за игрално казино и 5 хил. лв. за останалите видове игри. По закон тези такси отиват в Министерството за младежта и спорта за финансиране на одобрени проекти за младежки дейности. За какво дава тези пари ведомството на Красен Кралев четете  тук . Законът предвижда глоби за тези, които възпрепятстват работата на агенцията при осъществяване на контролните ѝ правомощия - от 1000 до 5 хил. лв., ако деянието не съставлява престъпление, а при повторно нарушение - до 10 хил. лв. Ако нарушението е извършено от юридическо лице или едноличен търговец, глобите са в размер от 2 хил. до 8 хил. лв. и от 4 хил. до 16 хил. лева при повторно нарушение.", "date": "2020.01.23", "title": "Горанов предлага да поеме контрола над хазарта и по-ниски такси за лотариите"}
{"url": "https://www.dnevnik.bg/sviat/2020/01/23/4020041_nai-bogatata_jena_v_afrika_e_obvinena_v_izmama_i_prane/", "text": "Анголската прокуратура официално повдигна обвинения срещу Изабел душ Сантуш, дъщерята на бившия анголски президент Жозе Едуарду душ Сантуш, предаде \"Франс прес\". Г-жа Душ Сантуш, която е издирвана от анголското правосъдие, е обвинена в измама, отклоняване на средства и пране на пари, търговия с влияние и злоупотреба със социални фондове. Смята се, че тя е извършила тези нарушения, когато е начело на борда на директорите на държавната петролна компания \"Сонангол\", каза на пресконференция снощи главният прокурор на Ангола Елдер Пита Грош. Душ Сантуш е управлявала държавната компания в продължение на 18 месеца през 2016-2017 година. Ръководила е и други обществени компании в сферата на телекомуникациите и минната промишленост. Има дялове в португалски предприятия, включително занимаващи се с банкова дейност. Изабел душ Сантуш твърди, че обвиненията са фалшиви и се повдигат по политически причини. Подробностите по предполагаемите престъпления, в които е обвинена дъщерята на бившия президент, бяха разкрити в неделя от Международния консорциум на разследващите журналисти. 120 журналисти от 36-те медии, участващи в консорциума, проучиха изтеклите 715 хил. документа, вече станали известни като \"Луандалийкс\" (по аналогия с \"Уикилийкс\"). Те показват \"как една армия от западни предприятия, адвокати, счетоводители, чиновници и предприятия, управляващи финансови активи, са позволили на 46-годишната Душ Сантуш да укрива авоари от финансовите власти\". Анголските власти уверяват, че полагат всички усилия за връщането ѝ в страната. /БТА", "date": "2020.01.23", "title": "Най-богатата жена в Африка е обвинена в измама и пране на пари"}
{"url": "https://www.dnevnik.bg/bulgaria/2020/01/23/4020067_promenite_v_zakona_za_hazarta_na_valeri_simeonov/", "text": "Промените в Закона за хазарта на Валери Симеонов минаха на първо четене в ресорната парламентарна Комисия по бюджет и финанси. Те бяха одобрени с 11 гласа - на Обединени патриоти и ГЕРБ. Нито един депутат не гласува против. Само шестима народни представители се въздържаха при гласуването, като те бяха от БСП и ДПС. Гласуването мина без въпроси и с вяла дискусия. Точно преди седмица Симеонов  внесе предложението си за промяна  в закона, като поиска лотарии с билетчета за търкане, да могат да се организират само от държавния тотализатор. С него той иска вид национализация на частния бизнес и преминаването на тази дейност само към държавата. Лицензи за лотария, по информация на \"Дневник\", в момента имат частните \"Национална лотария\" и лотария \"България\", както и държавният тотализатор за техните талони. В дружествата, които оперират двете частни лотарии, мажоритарен дял има бизнесменът Васил Божков  Ден след внасянето на предложението съпредседателят на \"Обединени патриоти\" обяви, че е  получил подкрепа от премиера  Бойко Борисов и министъра на финансите Владислав Горанов. На заседанието на комисията днес стана известно, че са постъпили положителни становища от няколко министерства - на финансите, на образованието и на младежта и спорта. Получено и е едно отрицателно - от Българската асоциация за развлекателни и хазартни игри (БАРХИ), в което се твърди, че поправките са противоконституционни. Според Валери Симеонов обаче това не е така. На практика предложенията за промени, които днес минаха на първо четене, ще засегнат най-вече частните лотарии. \"Запознати сте с информацията за укрити данъци, в момента ситуацията в лотарийните игри е такава, че държавното тото успява да вземе само малка част от тази дейност и да пренасочи малка част от приходите към министерството на спорта, тъй като приходите са малко в сравнение с частните лотарии. Такова задължение за частните лотарии няма\", коментира Валери Симеонов пред депутатите в комисията. \"Става въпрос за огромни обороти - над 600 млн. лева. Тази дейност е редно държавата отново да си я вземе обратно, както е по света, за да се обезпечи спортът и здравето на нацията\", убеден е Симеонов. Предложението включва забрана за организирането на хазартни игри извън лицензираните от Комисията по хазарта обекти. Третата разпоредба е свързана с това лотарийни талони и билети да не се продават в обекти до 300 метра от учебни заведения. \"С преходни и заключителни разпоредби предлагаме преустановяване на лицензите, връщането им, сроковете и реда, по който да се изплатят печалбите\", обясни Симеонов. Александър Сабанов от \"Обединени патриоти\" коментира, че има въпроси, на които може да отговори Комисията по хазарта. Сред тях са трябва ли всички малки магазини и бензиностанциите да имат лицензи за хазартна игра, както и кой е решил, че лотарията трябва да плаща 20% върху печалбата, а не 15% върху оборота. По думите му докладът на Агенцията за държавна финансова инспекция не дава отговори на тези въпроси. Георги Търновалийски от БСП попита дали има нужда от нотификация и да се отправи питане до Европейската комисия, но отговор и коментар нямаше. По този начин с нотификация бе забавено предишното предложение за промени в Закона за хазарта на Валери Симеонов през 2018 г. Николай Тишев от БСП каза, че хазартът не се изчерпва само с лотарийни игри, има и други видове хазартна дейност, като даде пример с казината и онлайн залаганията. \"Явно има проблеми със събирането на таксите. Единият подход е наистина да се национализира тази дейност. Има и друг подход – да изравним данъците и таксите или да ги увеличим\", коментира Тишев. Междувременно Министерството на финансите предложи законопроект, с който на практика се занижават таксите за моментните игри. Повече за него четете  тук . \"В закона ясно е описано кой какво плаща. Лотарийните игри трябва да плащат 15% върху направените залози. Въпросът е кой как е плащал и защо са плащани вместо върху залозите върху комисионите\", коментира директорът на дирекция \"Данъчна политика\" във финансовото ведомство Людмила Петкова. Менда Стоянова, председател на бюджетната комисия, от своя страна подчерта, че проблемът не е в закона, а в прилагането му.", "date": "2020.01.23", "title": "Бюджетната комисия одобри закона на Валери Симеонов за национализация на лотарията"}
{"url": "https://www.dnevnik.bg/bulgaria/2020/01/23/4020044_chastnite_bolnici_iskat_zdravnata_kasa_da_dogovaria/", "text": "Седмица след като се разбра, че  за едно и също онкологично лекарство Националната здравноосигурителна каса (НЗОК) е плащала седем пъти повече на частни болници , отколкото на държавни и общински, заради законовата възможност те да не обявяват обществени поръчки, а здравният министър Кирил Ананиев обяви, че тя ще отпадне, от Националното сдружение на частните болници обявиха, че това противоречи на европейското право и няма да реши проблема. Според сдружението прокараният от депутата от ГЕРБ Лъчезар Иванов текст частните болници да не обявяват поръчки не е лобизъм, а отговор на смисъла и съдържанието на Директива № 2014/24/ЕС.  \"В  публикуваната на интернет страницата на НЗОК справка  се вижда ясно, че цената на закупуване на pemetrexed е различна при различните болници, независимо дали са провеждали или не обществени поръчки. Вижда се ясно, че има разлика до 5 пъти в цената при болници, провеждали обществени поръчки. Провеждането на обществена поръчка не гарантира нито най-ниска цена, нито еднаква цена за всички лечебни заведения\", се посочва в позицията. Според частните болници решението е не те да провеждат поръчки, а да се смени моделът на договаряне и заплащане.  \"Предлагаме процедурите на договаряне, отпускане и заплащане на лекарствата за лечението на злокачествени заболявания в болнични условия да се изградят аналогично на процедурите, прилагани при лекарствата за домашно лечение. Казано накратко, вместо да се провеждат над 30 търга по няколко пъти в годината, НЗОК да договори с производителите цената на доставка и да заплаща директно на тях. Така цената ще е еднаква за всички, а бидейки единствен купувач, касата може да договори много по-добри условия на доставка, в това число и най-ниските възможни цени. Така освен това ще се реши и проблемът, който сегашната процедура създава на притежателите на разрешение за употреба, свързани със задължителна отстъпка от цената, която поради разликите създава трудности и дори невъзможност за изпълнение. Не на последно място, ако се приеме този подход, няма да се налага да се нарушава европейското право, с всичките неблагоприятни последици от това\", посочва сдружението. ", "date": "2020.01.23", "title": "Частните болници искат здравната каса да договаря цените на онколекарствата с производителите"}
{"url": "https://www.dnevnik.bg/sviat/2020/01/23/4020094_sudut_v_haga_naredi_na_mianma_da_pazi_rohindjite_ot/", "text": "Международният наказателен съд разпореди днес Мианма да предприеме \"всички възможни мерки\", за да предотврати евентуалния геноцид, застрашаващ мюсюлманското малцинство рохинджи, предадоха \"Франс прес\" и БТА. Магистратите в Хага удовлетвориха искането за спешни мерки, отправено от Гамбия, която обвинява Мианма, че е нарушила Конвенцията на ООН от 1948 г. за преследване и наказване на престъплението геноцид. Председателстващият съдебния състав Абдулкауи Ахмед Юсуф заяви, че Мианма трябва да направи всичко възможно, за да предотврати извършването на действия, описани в тази конвенция. Необходимо е и да се пазят данните за всички досегашни атаки. МНС - висшият съдебен орган на ООН, нареди на Мианма до четири месеца да му изпрати доклад за взетите мерки, а после да се отчита за тях през половин година. Гамбия - страна с предимно мюсюлманско население, поиска от МНС спешни мерки в очакване на окончателно решение по случая, което може да бъде оповестено след години. От август 2017 г. между 730 и 740 хил. рохинджи са избягали в Бангладеш от безчинствата на мианманските военни и на будистките милиции. Според съда оставащите в Мианма близо 600 хил. рохинджи са \"изключително уязвими\", пише \"Гардиън\". Гамбия поиска за тях да се прилагат \"предварителни мерки\" - еквивалентът на \"ограничителна заповед\" за държави. С решението фактически се отхвърлят твърденията на правителството, ръководено от Аун Сан Су Чи, защитаващо страната си от обвиненията на правозащитници и експерти в системни злоупотреби с човешките права и военни престъпления, продължава вестникът. Малко преди обявяването на решението \"Файненшъл таймс\" публикува мнение на Аун Сан Су Чи, с което тя дава да се разбере, че решенията на съда няма да бъдат оспорвани. Нещо повече,  тя признава , че \"може да са извършени\" военни престъпления\" срещу рохинджите. Решението на 73-годишната Аун Сан Су Чи да стои зад действията на армията  помрачи образа, който тя си бе изградила години преди това , на икона в съпротивата срещу военната диктатура. Режимът в Мианма, започвайки преход към цивилна власт, я превърна в държавен съветник - и фактически премиер - след като бе под домашен арест в по-голямата част от времето между 1989 и 2010 г. Преди няколко дни анкетна комисия в Мианма, назначена от самото правителство, заяви, че не са намерени доказателства за геноцид.", "date": "2020.01.23", "title": "Съдът в Хага нареди на Мианма да пази рохинджите от геноцид"}
{"url": "https://www.dnevnik.bg/analizi/2020/01/23/4020091_namaliavaneto_na_danuka_za_hazarta_e_bezobrazie/", "text": "                         Намаляването на данъка за хазарта е безобразие. Този бизнес досега се състоеше в следното: (бедни) хора дават по 1 лев. Срещу него получават средно по 60 ст. Печалбата за лотарията е 25 ст. (за частна лотария повече) от всеки лев (минус цената на хартийките и телевизионната реклама). Единственият риск, който \"бизнесът\" поема, е хората да не знаят за лотарията или пък да знаят, но да са информирани за нищожния шанс за печалба, който имат (1:15-16 милиона за повечето игри). Тези рискове се отстраняват чрез безобразна и манипулативна реклама в най-гледаните медии. С новите поправки това, което държавата ще взема, се намалява до 25% от печалбата, т.е. В \"бизнеса\" ще останат близо 30 ст. чиста печалба от всеки лев (минус хартийки и реклама). Що за държава позволява системното и безогледно ограбване на най-нуждаещите се? С около 200 милиона на година.", "date": "2020.01.23", "title": "Намаляването на данъка за хазарта е безобразие"}
{"url": "https://www.dnevnik.bg/sport/2020/01/23/4019935_shest_meseca_predi_olimpiiskite_igri_dokude_stigna/", "text": "След години на планиране на организацията за олимпийските игри Токио се насочва към финалната права. Шест месеца преди началото на събитието повечето колебания за домакините вече са в огледалото за обратно виждане. Япония трябва да се справи с по-малко проблеми спрямо колегите си от Рио преди четири години. Но до началото на церемонията по откриването на 24 юли има още предизвикателства, които трябва да бъдат взети под внимание. \"Беше дълго пътуване, с някои неравности тук и там, но в по-голямата си част всичко мина добре. Шест месеца до началото всичко е там, където искахме да бъде\", каза говорителят на Токио 2020 Маса Такая пред \"Ройтерс\". Разликата с игрите в Рио е в по-голямата обществена подкрепа, която стои зад провеждането на форума в Токио, като на вътрешния пазар вече са продадени близо 4.5 милиона билета. За сравнение - организаторите на предишните игри понесоха критики за използването на публични средства, тъй като парите се изсипваха на места, които впоследствие опустяха, без да бъде осигурено олимпийско наследство.      В центъра на новите съоръжения ще бъде националният стадион с капацитет 68 хиляди души, който беше открит от премиера Шиндзо Абе през декември. Строителството невинаги вървеше гладко и стартира с около 14 месеца по-късно от планираното. По време на организацията японската столица  трябваше да се откаже от първоначалния вариант на лого заради обвинения в плагиатство . В допълнение  президентът на Японския олимпийски комитет Цунекацу Такеда подаде оставка след обвинения за подозрение за корупция  покрай определянето на Токио за домакин на летните игри. Технологичната олимпиада  Главно място в съзнанието на организаторите на игрите в Токио заема внедряването на нови технологии и мерки за опазване на околната среда. Те включват  електромобили без водач  за придвижване на спортистите и  \"слънчеви пътища\" , които да генерират електроенергия от движението на хора и превозни средства. 3D телевизионни холограми  и  подиуми от рециклирана пластмаса , която ще бъде събирана от местните домакинства и океана, също влизат в плана на организаторите. Впечатление прави загрижеността им към спортистите и местните жители със създаването на  технологични легла  от рециклиран картон и разработването на  роботи, които ще помагат на хората в неравностойно положение . Голямата жега Големият въпрос, който е надвисвал над организаторите, е как да се справят с летните горещини. Температурите в Токио през юли и август, когато градът ще бъде домакин на игрите, се движат в границата 30 - 40 градуса по Целзий, като миналото лято донесе рекордни горещини. Топлото време в съчетание с високата влажност на въздуха предизвикат здравословни проблеми сред местните и доведоха до жертви в цяла Япония. Игрите ще бъдат открити на 24 юли, като по това време от годината средната температура в Токио е около 25 градуса. Експерти дори предупредиха за възможни топлинни удари по време на игрите, които ще продължат до 9 август.      Сред възможните мерки на организаторите за справяне с горещините е  климатична система, използваща сняг . Въпреки усилията на организаторите се стигна до преместване на маратона и състезанията по спортно ходене в Сапоро, който на 800 км северно от Токио. Отвъд проблемите с горещините важно за един домакин е подсигуряването на олимпийско наследство. Постепенно организаторите на Токио 2020 намалиха бюджета от 14 млрд. долара до 12.6 милиарда, като на дневен ред стои устойчивото развитие и преодоляването на синдрома на \"белите слонове\" - съоръжения, които се изграждат за олимпийските игри, но след това биват изоставени.", "date": "2020.01.23", "title": "Шест месеца преди олимпийските игри: докъде стигна Токио в подготовката си"}
{"url": "https://www.dnevnik.bg/bulgaria/2020/01/23/4020141_zaradi_zaduljeniia_ot_10_mln_lv_obshtinskiiat/", "text": "Общинското дружество \"Градски транспорт\" във Варна е изправено пред фалит, тъй като не може да покрива задълженията си с приходи от ръчна продажба на билети и доплащането, което получава от местния бюджет. В същото време неизпълнението на планираните приходи от конкуриращата го системата за автоматична продажба на автобусни билети отвори  сериозна дупка в бюджета на града за 2019 г.  Парадоксалната ситуация е резултатът от безплодните усилия на местната администрация да приведе в действие  системата си за интегриран градски транспорт , за която до момента са похарчени близо 150 млн. лв. По-голямата част от тях бяха осигурени по програмите \"Регионално развитие\" и \"Региони в растеж\" на Европейския съюз. стана явно, след като общинските съветници от \"Демократична България\" във Варна Стела Николова и Николай Капитанов публикуваха писмо и документи, изпратени от директора на общинския превозвач Злати Златев до администрацията на кмета Иван Портних още на 26 ноември м.г. Според тяхното съдържание към тази дата задълженията на \"Градски транспорт\" са възлизали на близо 7,4 млн. лв. \"Заради горните факти голяма е вероятността \"Градски транспорт\" ЕАД да изпадне в състояние, което не позволява да изпълнява възложената му от Община Варна транспортна задача\", е написал в писмото си до варненския кмет Злати Златев. Според него кризисното финансово състояние на дружеството се дължи на това, че приходите от продажбата на билети през автоматизираната билетна система не постъпват в \"Градски транспорт\", а в специално създаденото за това общинско предприятие \"Транспорт и автоматизирана система за регулиране на уличното движение\" (ТАСРУД). тъй като месец и половина по-късно задълженията на \"Градски транспорт\" вече надхвърлят 10 млн. лв. Това показва справка, предоставена на Стела Николова от счетоводството на дружеството. Според отразеното в нея най-сериозни са задълженията на компанията към НАП – близо 4 млн. лв., и към доставчици на горива – над 2,4 млн. лв. Любопитно е и задължението от близо 3 млн. лв. \"към доставчик по Компонент 9 по проекта \"Интегриран градски транспорт на Варна\". Става дума за \"Инженеринг – проектиране, строителство, доставка и монтаж на машини и съоръжения и авторски надзор за подобряване на производствено-техническата база на \"Градски транспорт\" - поръчка, която отдавна би следвало да е разплатена в рамките на проекта, чието изпълнение приключи още през 2016 г. Други близо 600 хил. лв. общинският превозвач дължи към доставчици на услуги и резервни части, а задълженията му за такса смет и наеми са близо 500 хил. лв. довел до сегашното състояние на градския транспорт във Варна, е неспособността на администрацията на кмета Иван Портних да координира прилагането на новата транспортна схема на града, за която през 2015 – 2016 г. похарчи близо 1 млн. евро. В момента община Варна продължава да дотира цената от 1 лв. на билета за градски транспорт, продаван ръчно от кондуктори на едноименното дружество. Тази схема продължава да работи въпреки доказаната си неефективност. В същото време приходите от паралелно въведената автоматизирана система за продажба на билети постъпват в общинското предприятие ТАСРУД. Така администрацията на практика влезе в  \"търговска война\" с търговско дружество, на което е едноличен собственик . е във въвеждането на новата транспортна схема на Варна. Това ще позволи на общината да плаща на превозвача си за изминат километър пробег, вместо да дотира цената на автобусните билети. От друга страна, постъпленията от тяхната продажба ще бъдат събирани само от общинското предприятие ТАСРУД според заложеното в приходната част на местния бюджет. До този момент обаче това се оказва невъзможно. Една от най-често коментираните причини е некомпетентността на местната администрация. Но има и втора, която също звучи логично. Става дума за непреодолимост на частни икономически интереси, които могат да бъдат задоволени единствено при фалит на общинския превозвач, твърдят източници на \"Дневник\". Дружеството за обществени превози във Варна не може да бъде приватизирано преди 2021 г., тъй като тогава изтичат петте години след приключване на проекта \"Интегриран градски транспорт\", по който то е партньор на общината. Трупането на дългове само ще продължи да сваля цената му до момента, в който продажбата ще стане възможна. За евентуалния купувач обаче интерес представлявала не компанията \"Градски транспорт\", а строителни терени със сериозен потенциал, които са част от активите й.", "date": "2020.01.23", "title": "Заради задължения от 10 млн. лв. общинският превозвач във Варна може да спре дейността си"}
{"url": "https://www.dnevnik.bg/sport/2020/01/23/4020106_da_osmeesh_nadal_nik_kirios_i_porednoto_mu_shou_na/", "text": "Често имитацията е считана за най-чистата форма на ласкателство, но когато в главната роля е  Ник Кириос , а имитираният е Рафаел Надал, нещата не стоят така. Австралиецът преодоля много трудно препятствие във втория кръг на Australian Open, като се справи с Жил Симон – 6:2, 6:4, 4:6, 7:5, но намери време и да забавлява публиката. Освен с традиционните си трикови изпълнения 26-ият в света не пропусна да се заяде и със световния №1 Рафаел Надал. В края на втория сет австралиецът започна да имитира подготовката на Надал при начален удар – оправяне на косата и подръпване на шортите. Действията на Кириос доведоха до бурен смях по трибуните. Съдията на стола също започна да се смее. Няколко минути по-късно чувство за хумор показа и Симон. Въпреки че изоставаше с 0:2 гейма и 15:30 при свое подаване, французинът също започна да имитира Надал.   Отношенията между Надал и Кириос често са обект на интерес от медии и специалисти. Няколко пъти двамата са се изправяли един срещу друг на корта, а Кириос има доста добро постижение срещу испанеца, след като спечели три пъти в седем мача. При последния мач помежду им на \"Уимбълдън\" австралиецът уцели Надал с топката, след което отказа да му се извини. \"Защо да го правя, и без това изкарва много пари.\" Двамата са в един поток и в Мелбърн, като могат да се срещнат на осминафиналите. Двамата се класираха за третия кръг, като задачата на Надал беше по-лесна. Той се справи с Федерико Делбонис от Аржентина след 6:3, 7:6 (4), 6:1. В третия кръг Надал ще срещне сънародника си Пабло Кареньо Буста, а Кириос ще играе с Карен Хачанов.", "date": "2020.01.23", "title": "Да осмееш Надал: Ник Кириос и поредното му \"шоу\" на Australian Open"}
{"url": "https://www.dnevnik.bg/bulgaria/2020/01/23/4020148_signalut_na_horizont_e_sprian_po_nastoiavane_na/", "text": "От техническа гледна точка на 13 септември 2019 г. сигналът на Българското национално радио не е прекъсван и е вървял по оптичните линии към телевизионната кула. Сигналът е бил прекъснат от НУРТС по настояване на отстранения от СЕМ генерален директор на обществената медиа Светослав Костов. Това твърдение изказа днес бившият технически директор на БНР Пламен Костов на заседание на временната комисия за БНР. На него се състояха изслушвания както на Светослав Костов и Пламен Костов, така и на журналиста Силвия Великова, пенсионирания на 12 септември директор на програма \"Хоризонт\" Ивайло Славов, зам.-главния редактор на програма \"Хоризонт\" Даниела Късовска и члена на Управителния съвет на БНР Стефан Ташев.  Изслушванията имаха за цел да изяснят обстоятелствата както около  безпрецедентното дълго спиране на ефирното излъчване на програма \"Хоризонт\" , така и около  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и твърденията за политически натиск върху ръководството и журналисти от БНР.  Досега бившият технически директор на БНР Пламен Костов не беше представял публично своята версия за спирането на сигнала. По негови думи комуникацията му със Светослав Костов е била по телефон и \"на четири очи\", като са били проведени \"поне седем разговора\". НУРТС е бил уведомен чрез имейл за настояването на Светослав Костов за спиране на сигнала, а ръководството на компанията е било уведомено и се е съгласило. Пламен Костов заяви, че и до ден днешен не е съгласен с това действие, за което Светослав Костов не му е посочил мотив, и именно това е причината да подаде оставка като технически директор на БНР. Той допълни, че думата \"профилактика\" е прекалено пресилена, понеже в радиото всеки ден се прави профилактика, под една или друга форма. Затова има резервни студиа и резервна оптика. Светослав Костов отговори, че той и Пламен Костов са били на очна ставка в прокуратурата. \"Нека ги оставим да свършат своята работа\", каза Костов. Пред временната комисия журналистът Силвия Великова повтори своята версия на случилото се. Според нея проблем за тогавашното ръководство е бил в това, че е твърде критична към прокуратурата и единствения кандидат за следващ главен прокурор Иван Гешев. Било й е предложено да бъде командирована в Стара Загора, което тя отказала. Два дни преди това директорът на програма \"Хоризонт\" Ивайло Славов, пенсиониран именно на 12 септември, й е казал, че има четирима души, които са недоволни от критиките й към Гешев, които искат тя да бъде отстранена. \"Никой не може да каже дали натискът е бил корпоративен, политически или друг, но натиск имаше\", на свой ред заяви Славов. Той подкрепи думите на Великова, че е имало недоволни от отразяването й на кандидатурата на Гешев. По негови думи според Светослав Костов от отстраняването на Великова е зависело бъдещото финансово състояние на радиото, както и това на самия Костов. Славов отказал да командирова Великова в Стара Загора и на следващия ден е бил пенсиониран. Той обаче изтъкна, че не може да каже кои са хората, оказвали натиск върху БНР. А на въпрос на зам.-председателя на ДПС Йордан Цонев отговори, че не разполага с друг източник на информация за натиска - нещо, което потвърди и Великова. Самият Светослав Костов определи случилото се като \"хибридна война\", тиражирана \"най-вече от медии с определени икономически интереси\". Той опроверга твърденията на Славов за политически натиск и повтори тезата си, че е получил докладна от техническия директор на БНР Пламен Костов за техническа профилактика, като отрече и да е имало спиране на излъчването от страна на радиото. По-късно обаче получил информация за проблеми с оптичен кабел към телевизионната кула и се обърнал към Пламен Костов за решаването на този проблем. \"С встъпването ми в длъжност се опитахме заедно с екипа ми да разбием обръчът от фирми, който от години източваше бюджета на радиото\", обясни той, допълвайки, че в последните години радиото е било изпаднало в редица икономически и финансови зависимости. А след като взел мерки, успял да спести около 1.5 млн. лв. Костов отрече и че е нареждал Великова да бъде свалена от ефир. Зам.-главния редактор в \"Хоризонт\" Даниела Късовска заяви, че твърдението на Светослав Костов, че ресорът на Великова не е бил отнет, не е вярно. Николай Кръстев лично задраска името на Великова от графика на репортерите, в който беше записано, че тя ще отразява протест срещу кандидатурата на Иван Гешев за главен прокурор, обясни тя. След това името на Великова било задраскано и от календара на сутрешния блок на програма \"Хоризонт\" до края на месец септември, а след това - и от ресорното разпределение. \"Каза, че тя няма да е водещ в този ресор. Това е грубо нарушение на правилата. Там е посочено, че промените стават по предложение на зам.-главният редактор и след това се утвърждават от директора на програма \"Хоризонт\". Ресорът на Великова категорично беше отнет!\", отбеляза Късовска.", "date": "2020.01.23", "title": "Сигналът на \"Хоризонт\" е спрян по настояване на Светослав Костов, твърди бившият технически директор на радиото (допълнена)"}
{"url": "https://www.dnevnik.bg/sviat/2020/01/23/4020192_putin_predloji_sreshta_na_vurha_na_antihitleristka_g-5/", "text": "Лидерите на водещите страни от антихитлеристката коалиция от преди 75 години може да се съберат през 2020 г. за обсъждане на глобалните проблеми. Това заяви президентът Владимир Путин в изказване на форум в Ерусалим в памет на жертвите на холокоста, имайки предвид Русия, САЩ, Китай, Франция и Великобритания. Това са и петте постоянни членове на Съвета за сигурност на ООН и Москва е готова веднага да им изпрати покани да се съберат в която и да е точка на света. От така очертаната от Путин група Г-5 очевидно са изключени Германия, Канада и Италия, членуващи в Г-7. Президентът заяви, че световните лидери не бива да допускат поява на нови изблици на ненавист и антисемитизъм и затова основателките на световната организация и постоянни членове от началото на нейния Съвет за сигурност носят \"особена отговорност за спасяване на цивилизацията\" и са длъжни да дадат пример на останалите. Преговорите за такава среща вече се водят, допълни Путин. Според него имало \"като цяло положителна реакция\", а и така щели да демонстрират верността на тези държави, съвместно сражавали се срещу нацизма, \"към духа на съюзниците и към историческата памет\". Но президентът вижда не само символична роля за такъв форум - той допусна, че на него може да се обсъди ситуацията в Либия, както и да бъдат повдигнати за обсъждане и други проблеми. Президентът Еманюел Макрон веднага отвърна, че е съгласен с това, че петте държави носят историческа отговорност. Но той допълни, че \"трябва да се съберем и да осигурим устойчивост на световния ред, основаващ се на международното право\", а последното изглежда като напомняне, че Москва грубо го наруши, анексирайки Крим. Фьодор Лукянов, председател на голямата неправителствена организация Съвет по външна и отбранителна политика, коментира, че бързата реакция на Макрон най-вероятно се дължи на желанието му да изтъква водещата роля на Франция в Европа и света. Си Цзинпин също би се присъединил, премиерът Борис Джонсън може да използва този формат, за да подчертае, че Великобритания вече води външна политика, отделна от тази на ЕС, а президентът Доналд Тръмп не би имал особени възражения, тъй като това няма да бъде двустранна среща с Путин. Лукянов напомня също, че докато Г-7 (без Китай и Русия) е неформален клуб, Г-5 би изглеждала като форум на институционално определен статут в ООН.", "date": "2020.01.23", "title": "Путин предложи среща на върха на антихитлеристка Г-5"}
{"url": "https://www.dnevnik.bg/politika/2020/01/23/4020160_zam-ministur_nankov_polzva_avtomobil_na_vik_drujestvo/", "text": "Заместник-министърът на регионалното развитие Николай Нанков използва автомобил, марка \"Ауди\", който е собственост на \"ВиК Варна\", съобщава  \"Капитал\" . Министерството е собственик на 51% от акциите на дружеството, останалите са на общините в района.  На фона на проблема с недофинансирания ВиК сектор, кризата в него и дебата за ниското заплащане на служителите в сектора използването на автомобил на регионален ВиК оператор от централното управление е необяснимо, коментира изданието. От ведомството обясняват, че колата се ползва по договор с водното дружество от 2010 г.  \"Предоставените автомобили се използват за изпълнение на служебните задължения на служителите на министерството с оглед на обстоятелството, че ведомството не е провеждало обществени поръчки за закупуване на автомобили със средства от бюджета, обезпечаващи нуждите на централната администрация\", обясняват от министерството пред \"Капитал\". Справка в Агенцията за обществени поръчки сочи, че от само от 2015 г. досега \"ВиК Варна\" е купило автомобили тип хечбек, джип или пикап за над 780 хил. лв. с ДДС (това не включва товарни автомобили, самосвали и т.н.). Загубите на вода във Варна са около 60%. Дружеството е с приходи 62.5 млн. лв. за 2018 г. и с печалба 1.46 млн. лв.  От 2008 г. \"ВиК Варна\" се управлява от Валентин Вълканов с една пауза в периода 2009 - 2012 г., когато е купен въпросният автомобил. По информация на \"Банкеръ\" той е бил отстранен от първия кабинет на Борисов, защото купувал материали на завишени цени. ", "date": "2020.01.23", "title": "Зам.-министър Нанков ползва \"Ауди\" А8 на ВиК дружество"}
{"url": "https://www.dnevnik.bg/sport/2020/01/23/4019967_glavbolgarstroi_obiavi_che_ima_da_poluchava_nad_38_mln/", "text": "                         \"Главболгарстрой\" обяви, че има да получава над 3 млн. лева с ДДС от \"Левски\". В съобщение от строителната компания изтъкват, че са склонни на споразумение за разсрочено плащане на задълженията. за 5 г. Задълженията са свързани с работата на компанията по изграждането на сектор А на стадион \"Георги Аспарухов\". В сряда собственикът на \"Левски\"  Георги Попов заяви пред медиите , че изпълнителният директор на строителната компания го е уведомил същия ден, че ще бъде заведено дело. Това съвпадна по време с притесненията на запалянковците около бъдещето на клуба покрай  неяснотата около бъдещата дейност на основния спонсор \"Национална лотария\" . Попов каза, че главницата на задълженията към \"Главболгарстрой\" е 2 738 162 лева, а лихвите към 31 декември 2019 г. са 366 130 лева. \"Нашите икономисти и счетоводители считат, че не дължим тези пари и ще се съдим\", заявиха от ръководството на сините. \"През изминалите години сме имали възможност, но не сме предприели действия по събиране на вземането си по съдебен ред, единствено водени от желанието това да стане в дух на разбирателство и по най-изгоден за клуба начин. Бихме искали да уверим всички фенове на футбола в България, че напълно оценяваме значението на ПФК \"Левски\" и желаем да осигурим възможност на футболния клуб сам да прецени начина и момента за погасяване на задълженията към \"Главболгарстрой\". Ето защо беше отправено предложение до ръководството на клуба, да бъде подписано споразумение за отсрочване на задължението с нови 5 години, което поддържаме и към момента\", се казва в съобщението на строителната компания. Тя напомня, че е построила най-много спортни обекти в България, между които спортната зала \"Арена Армеец\", Национален стадион \"Васил Левски\", многофункционална спортна зала с покрит колодрум в Пловдив, спортни зали \"Арена Самоков\" и \"Арена Асарел\", спортна база \"Спорт Палас\" и други. Отбелязва също, ме \"изграждането на спортни съоръжения поставя пред изпълнителите много и различни предизвикателства, нетипични за конвенционалните строителни обекти\". Сектор А на стадион \"Георги Аспарухов\" беше  взривен на 3 февруари 2013 г. , по времето, когато собственик на клуба беше Тодор Батков. Строежът на новата трибуна продължи повече от три години и в настоящия си недовършен вид тя беше открита на  23 април 2016 г.  с мач срещу \"Лудогорец\". Тогава собствеността на \"Левски\" се държеше от Иво Тонев, адвокат Александър Ангелов и бизнесмена Николай Иванов. Обаждане от \"Виваком\" В сряда ръководството на \"Левски\" обяви, че още през август от \"Виваком\" са отправили писмена претенция за връщане на дължими пари. От телекомуникационната компания отговориха лаконично на въпроси на \"Дневник\" по темата. \"Във връзка с изявление на ръководството на ПФК \"Левски\" ви информираме, че клубът има финансови задължения към \"Виваком\" и компанията ни води преговори с ръководството за тяхното изплащане. Размерът и основанието на задълженията са търговска тайна\", гласи отговорът. Задълженията към \"Виваком\" надхвърлят 3 млн. лева, каза Димитър Ганев, който е изпълнителен директор на основния спонсор на \"Левски\" - \"Национална лотария\". Той добави, че футболният клуб е платежоспособен и изпълнява задълженията си. \"Виваком\" стана спонсор на \"Левски\" в средата на 2016 г., когато бизнесменът  Спас Русев  придоби телекома и клуба. Идеята компанията да стане акционер в \"Левски\" обаче не беше одобрена и така телекомът издържаше клуба под формата на спонсорски договори и заеми.", "date": "2020.01.23", "title": "\"Главболгарстрой\" обяви, че има да получава над 3 млн. лева от \"Левски\""}
{"url": "https://www.dnevnik.bg/sviat/2020/01/23/4020101_noviiat_koronavirus_v_kitai_e_ogromno_izpitanie_za_si/", "text": "Огромен тест за Си Цзинпин.\" Разпространението в Китай на нов вирус създава риск китайската икономика, която и без това изпитва затруднения, да изпадне в сложно положение. Освен това има опасност да пострада и имиджът на страната, предупреждават експерти. От призива на Си в понеделник разпространението на вируса да бъде \"решително\" пресечено стана ясно, че се предприемат действия срещу епидемията. Апелът бе отправен повече от месец след първите случаи на заболяване в страна, свикнала да крие лошите новини. Коронавирусът се превърна в ново изпитание за комунистическите власти, които вече се сблъскаха с продължаващи повече от седем месеца демонстрации в Хонгконг, с критики в чужбина заради политиката си срещу мюсюлманските малцинства в Синцзян (Северозападен Китай) и с търговска война с Вашингтон, която отслаби икономиката. \"Фактът, че Си Цзинпин потвърди, че новият вирус се разпространява, показва, че ситуацията е много сериозна\", заяви пред \"Франс прес\" Лари Он от базираната в САЩ консултантска фирма \"Сино инсайдър\" (SinoInsider). Износът, един от стълбовете на китайската икономика, пострада от сериозните мита, наложени от правителството на Тръмп. Растежът на китайската икономика отбеляза миналата година най-слабите си показатели от близо 30 години (+6,1 процента) и Пекин разчита на потреблението, за да поддържа икономиката си. Разпространението на вируса обаче създава риск да бъде засегната основата на икономическия растеж, изтъква Мари-Франсоаз Ренар, преподавател и експерт в Института за икономическо изследване на Китай в Клермон-Феран. Избягване на грешките от миналото  \"Причината е в риска хората да започнат да намаляват потреблението. Няма да искат да ходят на ресторант и на обществени места\" и туризмът може да пострада сериозно, твърди Ренар. През 2002-2003 г. по време на епидемията на тежкия остър респираторен синдром (ТОРС), предизвикана от вирус от същото семейство, който отне живота на 774 души по света, от които 349 в Китай, забавянето на икономиката беше временно. Китай дори отбеляза през 2003 г. растеж от над десет процента заради възобновяването на износа. Сега обаче \"икономическото положение е по-сложно, отколкото по време на епидемията на ТОРС\", казва Мари-Франсоаз Ренар. Докато едно време Китай беше просто \"световна работилница\", сегашният Китай на Си Цзинпин вече утвърждава мощта си и се представя като отговорна държава в сравнение със САЩ на невъздържания Доналд Тръмп. Ето защо \"една сериозна епидемия ще бъде пагубна\" за имиджа на страната, казва Лари Он от \"Сино инсайдър\". \"Ако вирусът не бъде овладян бързо, той може да създаде за Пекин ситуация, подобна на тази с ТОРС\", пишат икономистите от организацията \"Тривиум Чайна\". Тогава Световната здравна организация (СЗО) активно разкритикува китайските власти, че са забавили подаването на сигнал за епидемията и са се опитали да скрият сериозността на ситуацията. В името на репутацията си и запазването на доверието на международната сцена Пекин \"знае, че това не трябва да се повтаря\", каза пред Франс прес Ан-Мари Брейди, експертка по китайска политика в Кентърбърийския университет. \"Спасителят\" Непосредствено след дадените в понеделник от Си Цзинпин инструкции държавните медии започнаха една след друга да съобщават колко са заразените по цялата страна. В края на декември същите тези медии определяха като \"слухове\" първите информации за предполагаемите случаи в Ухан, големия град, смятан за средище на епидемията. В началото \"е много вероятно местните власти да са се опитали да скрият съществуването на болестта\" и да не са докладвали на централната власт за истинското положение, предполага Лари Он. Впоследствие, когато информацията вече не е можело да бъде скрита и \"ситуацията е станало твърде сериозна\", Пекин започна да дава информация за вируса и да показва, че взима мерки. На пресконференция на здравните власти, предавана вчера пряко по телевизията, журналисти от Франс прес бяха помолени да си сложат предпазни маски. По този начин комунистическите власти могат да влязат в образа на \"спасителя\" вътре в Китай и да демонстрират пред света имиджа на един отговорен Китай, който се справя със ситуацията, казва Он. \"За властите на Ухан това е катастрофа, що се отнася до даването на информация. Намесата на Си Цзинпин обаче беше решаваща и ако епидемията бъде овладяна в разумен срок, това ще засили доверието в него\", казва Дали Ян, преподавател по политически науки в Чикагския университет.", "date": "2020.01.23", "title": "Новият коронавирус в Китай е огромно изпитание за Си Цзинпин"}
{"url": "https://www.dnevnik.bg/bulgaria/2020/01/23/4020219_ustanoveno_e_zavishenie_na_mangan_vuv_vodata_na_pernik/", "text": "Леко завишени стойности на манган са установени във водата от водопреносната мрежа в Перник, съобщи регионалната здравна инспекция. Пробите са взимани между 13 и 23 януари, в условията на тежкия воден режим в града. От РЗИ - Перник, не посочват конкретни стойности на откритото количество манган, но казват, че \"незначителното завишение не е свързано със здравен риск\". \"Въпреки това не се препоръчва продължителен прием на вода за пиене с превишени стойности на манган\", се казва в съобщение на инспекцията. Наредбата за качеството на водата, предназначена за питейно-битови цели, указва максимална стойност на манган от 50 микрограма на литър. \"Проблемът няма пряка здравна значимост, дори и при превишаване на нормата до определена степен\", казват от РЗИ - Перник, и обясняват, че наличието на манган променя цвета, мътността, мириса и вкуса на питейната вода. Манганът и неговите съединения може да постъпват в организма през храносмилателната система, през дихателната система и през кожата. Много рядко той може да предизвика интоксикации. От РЗИ - Перник, добавят, че зачестеният мониторинг на водата в Перник ще продължи, а при отклонения от нормите жителите на общината ще бъдат своевременно информирани.", "date": "2020.01.23", "title": "Установено е завишение на манган във водата на Перник"}
{"url": "https://www.dnevnik.bg/sviat/2020/01/23/4019848_rumunski_kmet_bednite_romi_da_ne_rajdat_deca/", "text": "                         Дорин Флорея, кмет на румънския град Търгу Муреш, настоява за въвеждането на ясни правила за хората, които искат да имат деца. На онези, които нямали квалификация, редовно работно място и приемливо възнаграждение, трябвало да се забрани със закон да зачеват и раждат деца. Освен това кандидат-родителите трябвало да са достигнали определена възраст. Флорея сподели възгледите си в своя профил във \"Фейсбук\". Раждат заради помощите? Кметът на Търгу Муреш смята също така, че държавата трябвало да отнема децата на онези родители, които раждат, без да отговарят на изброените условия. И все пак той уточнява, че децата трябвало да бъдат връщани в семейството, когато родителите се впишат в установената рамка. Флорея твърди и още нещо. Според него много хора раждали деца само за да взимат детски надбавки. Първоначално той не посочи определена етническа група, но по-късно заяви пред медиите: \"Търгу Муреш има най-голям брой цигани в Румъния. Така се наричат те и нека да приключим с лицемерието!\" По този повод румънските медии припомнят, че всъщност страната се намира в демографски спад: милиони румънци живеят и работят в чужбина, а раждаемостта през 2018 година е била най-ниската за последните 50 години. Идеите на Дорин Флорея достигнаха и до германските медии. \"Тагесцайтунг\" пише в тази връзка: \"Откакто преди 30 години падна национал-комунистическият режим, националистическите кръгове в Румъния непрекъснато подклаждат легендата, че ромското малцинство застрашава мнозинството в страната. Както отделни политици, така и различни сдружения многократно са внасяли свои предложения как да бъде \"възпряна ромската опасност\". През 90-те години една крайнодясна партия предложи дори изграждането на гета, а \"Автономните националисти Хайл Хитлер\" излязоха с идеята за стерилизиране на ромските жени.\" Кога румънците ще се отърсят от расизма? По същата болна тема румънската журналистка Лулиа Рошу коментира: \"Когато либерални депутати насърчават \"стерилизация на ромски жени\", а един президент дискриминира \"луда циганка\", антициганският закон на принципа на кръвта изглежда възможен. Колко ли дълго ще му трябва на румънското общество, за да се отърси от расизма, когато отгоре му нареждат, а отдолу продължават да повтарят на децата, че циганката ще ги вземе, ако не слушат.\" Голямата ромска платформа \"Аресел\" призова хората в Търгу Муреш да излязат на протест. Мнозина последваха призива ѝ и демонстрираха по улиците на града, настоявайки за оставката на кмета заради расизъм и човеконенавистни възгледи. От \"Аресел\" отправиха и призив до президента на страната Клаус Йоханис да отнеме на Флорея високия държавен орден \"За особени заслуги\". В същото време един от съветниците на Дорин Флорея предложи да се проведе референдум по въпроса. И това съвсем не е случайно. В едно непредставително допитване на Hotnews се включиха около 5000 души, като 42% от тях подкрепи идеите на кмета. Във връзка с това допитване \"Тагесцайтунг\" цитира Смаранда Енаке от организацията \"Лига за Европа\", която припомня още един факт за Търгу Муреш: през 2004 година имаше (провалило се впоследствие) предложение една от тамошните улици да бъде кръстена на военно-фашисткия диктатор Антонеску, съюзник на Хитлер. Правозащитничката призовава да не се забравя, че режимът на Антонеску носи отговорност за смъртта на 380 000 евреи и над 11 000 роми.", "date": "2020.01.23", "title": "Румънски кмет: Бедните роми да не раждат деца"}
{"url": "https://www.dnevnik.bg/biznes/2020/01/23/4020220_kartite_na_klientite_na_ekspresbank_shte_budat/", "text": "Клиентите на Експресбанк ще получат подменени карти до края на април заради процеса по интеграция с Банка ДСК, чиито собственик придоби и Експресбанк. От януари до края на април 2020 г. всички дебитни и кредитни карти на Експресбанк ще бъдат заменени с нови, с логото на Банка ДСК. Мащабният процес означава преиздаване на близо 500 хил. дебитни и кредитни карти, съобщава от финансовата институция. Новите дебитни карти се изпращат с куриер до клиентите, до клоновете на Експресбанк и чрез три по-големи клона в София и Варна. Служители на корпоративни клиенти на банката, които ползват услугата \"консултант на място\", ще получат новата си дебитна карта на работното си място, от представител на финансовата институция. \"Банка ДСК\" ще изпрати персонален есемес и/или Viber съобщение на всеки клиент, когато новата му карта е предадена на куриер или доставена в клон на \"Експресбанк\". Новата дебитна карта ще осигурява достъп до средствата на клиентите след фактическото обединение на двете банки, планирано за средата на 2020 г.  Клиентите на Експресбанк с кредитни карти също ще получат съобщение от Банка ДСК и ще бъдат поканени да посетят посочения офис, както и да подпишат нов договор за издаване и обслужване на картата.  На дигиталната платформа  www.dskbank.bg/integration  клиентите на Експресбанк могат да видят подробности по целия процес.", "date": "2020.01.23", "title": "Картите на клиентите на Експресбанк ще бъдат подменени до края на април"}
{"url": "https://www.dnevnik.bg/kultura/2020/01/23/4020107_mjuzikulut_cigular_na_pokriva_postavia_izbora_mejdu/", "text": "Трупата на Музикалния театър \"Стефан Македонски\" ще представи утре премиерно на своята сцена един от най-успешните бродуейски мюзикъли \"Цигулар на покрива\". Освен в края на януари той ще бъде изигран още няколко пъти през февруари и март. Спектакълът е по музика на Джери Бок и либретото на Джоузеф Стайн и Шелдън Харник и е поставян за последно в софийския театър преди близо 30 години. Режисьор на сегашната му нова версия е сърбинът Небойша Брадич. За първи път мюзикълът е представен на \"Бродуей\" на 22 септември 1964 г. Постановката се играе почти 9 години без прекъсване. \"Цигулар на покрива\" е и първото заглавие, което държи рекорда за най-продължително игран спектакъл на \"Бродуей\", каза в интервю за Българската национална телевизия директорът на театъра Мариана Арсенова. Сюжетът разказва за бедния евреин Тевие и усилията му да спазва традициите, които неговите пет дъщери пренебрегват в ползата на личното си щастие. Това е историята на малкия човек, устоял на всички лични и обществени бури, на които се противопоставя не с озлобление, а с доброта. Билети за предстоящите представления на 1, 2, 6, 7, 8 и 9 февруари, както и за 26, 27, 28 и 29 март са в продажба на касите на тетъра.", "date": "2020.01.23", "title": "Мюзикълът \"Цигулар на покрива\" поставя избора между традициите и личното щастие"}
{"url": "https://www.dnevnik.bg/sviat/2020/01/23/4020231_kralicata_odobri_zakona_za_brekzit_poslednata/", "text": "Британската кралица Елизабет Втора одобри законопроекта за излизане на Обединеното кралство от Европейския съюз, предадоха световните агенции. Това беше последната официална стъпка, за да може законопроектът да стане действащ закон. Тази стъпка проправя пътя за Брекзит на 31 януари. Вчера британският парламент одобри законопроекта - повече от три години след като британците се произнесоха на референдум за излизане от ЕС. Европейският парламент трябва също да ратифицира сделката и това ще стане на 29 януари. Така Великобритания ще стане първата страна - членка на ЕС, която ще го напусне. \"Понякога имахме усещането, че никога няма да пресечем финалната линия на Брекзита, но го направихме\", заяви днес британският премиер Борис Джонсън. \"Сега можем да забравим разделенията и горчивината от тези три последни години и да се съсредоточим върху навлизането в едно по-светло и вълнуващо бъдеще\", допълни той. /БТА", "date": "2020.01.23", "title": "Кралицата одобри закона за Брекзит, последната формалност преди напускането"}
{"url": "https://www.dnevnik.bg/bulgaria/2020/01/23/4020216_valeri_simeonov_pripisa_na_iordan_conev_lobistki_tekst/", "text": "Лидерът на НФСБ и депутат Валери Симеонов приписа на колегата си от ДПС Йордан Цонев авторството на текст в закона, с който лотариите са изключени от задължението на плащат такси. Цонев уточни, че той е автор на законопроекта, но думата \"лотария\" била изпусната между първото и второто четене. Симеонов даде интервю за Би Ти Ви, в което защити законопроекта си за промени в Закона за хазарта, а Цонев се включи по телефона след като името му беше споменато. Според Симеонов изпускането на думата \"лотария\" в закона е ощетило държавния бюджет през 2014 г. и от неплащането на такси тогава е тръгнал възходът на лотариите, организирани от дружества на бизнесмена Васил Божков. Междувременно ГЕРБ са се усетили и същата година председателят на бюджетната комисия Менда Стоянова е внесла корекция. \"Изнесеното не отговаря на истината. В параграф 10 чл. 30 има думата \"лотария\" в моя законопорект, после е изтървана, народни представители вкараха текстове, така че лотарията да е извън този обсег\", коригира го Цонев. Симеонов изказа подозрение, че петчленната комисия по хазарта и в този, и в предишния си състав е корумпирана и изрази задоволство от  предложението на финансовия министър да я превърне в едноличен орган.  Той аргументира необходимостта от одържавяване на лотариите с \"повсеместното попадане под зависимост от търкане на билетчета\". \"Лицензирани обекти ще са само пунктовете на тотото, а не навсякъде да се предлагат талончета. Аз целя и политически дивиденти защото знаете кой е спонсорът на ДПС, говори се, че е собственикът на \"Лафка\", каза лидерът на НФСБ. Той отрече, че е координирал внасянето на законопроекта си и че цели изземането на бизнеса на Божков, което нарече \"теория на конспирацията\".", "date": "2020.01.23", "title": "Валери Симеонов приписа на Йордан Цонев лобистки текст за лотариите, той отрече"}
{"url": "https://www.dnevnik.bg/zdrave/2020/01/23/4020155_kakvo_triabva_da_stane_za_da_se_obiavi_nacionalna/", "text": "За да се обяви национална грипна епидемия, ще трябва да бъдат достигнати епидемични стойности от 250 - 280 болни на 10 000 души население и поне 90% от областите в страната да са обявили епидемия, разясни пред \"Дневник\" националният епидемиолог д-р Ангел Кунчев. Той успокои, че засега това е малко вероятно, защото рядко биват еднакво засегнати всички области - някъде расте броят на заболелите, другаде започва да намалява. \"Такава не е обявявана от години\", уточни Кунчев. Той подчерта, че  не е казвал в интервю за БНТ , че предстои обявяването на национална грипна епидемия, а само, че \"не е невъзможно да се случи\". \"Ние следим заболеваемостта седмично и по области - тя е най-точна. На тази база колегите от 28-те регионални здравни инспекции вземат решение за обявяване на епидемия по места. Ако всички области в страната или поне 90% от тях обявят, можем да говорим за национална, но все пак това се случва рядко, тъй кат заболеваемостта е неравномерна. Тази година Монтана беше първа, сега Кърджали обявяват, Пловдив е на ръба, Благоевград обявиха, Бургас вероятно понеделник и те ще са в епидемия. Но в други области все още е ниска заболеваемостта, така че точно така неравномерно ще върви процесът и занапред\", каза Кунчев. В министерството на здравеопазването се получават данни за отделните области. \"Грубо се движат между 220-250-280 на 10 хиляди, но те не са еднакви за отделните области, нито за отделните седмици. Това е математически модел, разработен на база на данните от последните 20 години, така че няма фиксирана цифра, която да мога да посоча\", коментира Кунчев. Какво се забранява и ограничава Според динамиката на заболеваемост от остри респираторни заболявания и грип епидемия може да се обяви на територията на цялата област или в отделни населени места от нея. Пред \"Дневник\" от Министерството на здравеопазването обясниха, че това включва преустановяване на плановите операции, свижданията в лечебните заведения, плановите консултации на бременни жени и кърмачета, имунизациите. Болниците засилват мерките по превенция и контрол на вътреболничните инфекции и привеждат в готовност за промяна работния си график и легловия капацитет. Детските заведения не спират да работят, а засилват контрола, като болни от персонала също не се допускат на работа. Как се обявява грипна ваканция Решение за временно прекратяване на учебните занятия в отделни учебни заведения или във всички учебни заведения в областта се въвежда като крайна мярка за справяне с повишената заболяемост от грип, като директорът на Регионалната здравна инспекция (РЗИ) предложи на директора на Регионалното управление по образованието (РУО) временно прекъсване на учебния процес. \"Въпросът за обявяване на грипна ваканция винаги се решават съвместно - от РЗИ казваме каква е заболяваемостта, каква е тенденцията, какви щамове има, получаваме информация от РУО какво е отсъствието по училища и детски градини, от Спешна помощ и джипитата - какво е търсенето на медицинска помощ и на тази база съвместно се взема решение\", каза Кунчев пред \"Дневник\". В тази връзка е възможно отделни училища да обявят грипна ваканция, без такава да е обявена в града или общината. \"Точно така стана тази година на много места поради факта, че първите и най-много засегнати бяха в детската възраст. Средната заболяваемост не беше чак толкова висока, не беше достигнала епидемични стойности, а отсъствията, поне в първата обявила грипна ваканция община Хисар, бяха 65% от децата. ", "date": "2020.01.23", "title": "Какво трябва да стане, за да бъде обявена национална грипна епидемия"}
{"url": "https://www.dnevnik.bg/gradska_sreda/2020/01/23/4020199_chasten_spa-centur_shte_se_stroi_v_parka_na/", "text": "Строеж на спа център се подготвя върху частен терен, намиращ се в парка на резиденция \"Лозенец\". Главният архитект на София е издал разрешение, с което допуска изменение в Подробния устройствен план на мястото и се разрешава проектиране на сграда, висока 15 метра. За намерението съобщи в социалните мрежи Войслав Тодоров, бивш общински съветник от партия \"Нормална държава\" на Георги Кадиев, а сега част от гражданската платформа на бившия омбудсман и Мая Манолова \"Изправи се.бг\". Частният терен е в държавна резиденция, строго охранявана от Министерството на отбраната. Тя е предоставена на военните с решение на Министерския съвет от 2002 г. с мотив \"за държавни представителни нужди\". Управлението и стопанисването на резиденцията и парка, който е публична държавна собственост, се осъществява от Изпълнителна агенция \"Военни клубове и военно почивно дело\". Теренът първо е бил реституиран, а след това продаден на фирма с американско участие. В момента собственик на имота е \"Лозенец Дивелъпмънт къмпъни\" ЕООД. Тя пък се притежава от лихтенщайнската компания \"Ес.Ди.И.Стратеджик Дивелъпмънт Истаблишмънт\". Неин собственик е германският гражданин Кристоф Хертвиг, показа проверка на \"Дневник\" в регистрите. Посолството на Китай е в съседство на частния имот на бул. \"Джеймз Баучер\". Само уличното платно на ул. \"Теодосий Търновски\" ще дели бъдещия imd център от посолството Предвиденият сега за застрояване терен е с площ 2800 кв.м. Той е част от парка на резиденцията и е зад масивната й ограда. Вътре обаче частната собственост е отделена с още една ограда. Част от растителността в средата му вече е разчистена, но по краищата дърветата са оставени.      Статутът на парка според Общия устройствен план на София е ТСЗП – терени за специални зелени площи в резиденции, зоопаркове и мемориали. В такива места строителството е забранено. Изключение се допуска само за балнеоложки комплекси. Според Войслав Тодоров обаче застрояването противоречи на ОУП на София и не бива да се допусне. \"В парка на резиденцията няма хидроложки условия за балнеоложки комплекс, тъй като изворът с минерална вода в кв. \"Лозенец\" е в градинката до кръстовището на бул. \"Евлоги и Христо Георгиеви\" и бул. \"Черни връх\", посочва Тодоров. В разрешението е посочено, че сградата може да е на три етажа, а едното крило - на два. Разгънатата застроена площ е до 3000 кв.м Изпълнителна агенция \"Военни клубове и военно почивно дело\" е водила дело за оспорване на частната собственост върху терена, съобщава \"Медиапул\". Съдът обаче не е уважил иска и делото е било загубено.", "date": "2020.01.23", "title": "Частен спа център ще се строи в парка на резиденция \"Лозенец\""}
{"url": "https://www.dnevnik.bg/bulgaria/2020/01/23/4020029_kratki_novini_antikorupcionnata_komisiia_vidia/", "text": "                         Гешев се срещна с юридическия съветник в посолството на САЩ Главният прокурор Иван Гешев прие постоянния съветник по юридическите въпроси към Посолството на САЩ в България Джесика Ким, съобщи пресцентърът на прокуратурата. Основна тема на срещата е било надграждане на партньорството между правоприлагащите органи на България и САЩ в областта на борбата с корупцията, прането на пари, организираната престъпност, киберсигурността, защитата на авторските права. Антикорупционната комисия не съгласува промени в Закона за отбраната Комисията за противодействие на корупцията и за отнемане на незаконно придобитото имущество (КПКОНПИ) отказва да съгласува разпоредба за промени в закона за отбраната заради наличие на корупционен риск, съобщи пресцентърът на комисията. На свое заседание КПКОНПИ е взела решение, че няма да съгласува проекта в частта му, свързана с възможност за увеличаване на пределната възраст до три години \"в интерес на службата\" на военнослужещите, които са упражнили правото си на пенсия - по решение на министъра на отбраната, след мотивирано предложение по команден ред. \"Липсват ясно разписани критерии (професионална квалификация, компетентност и др.) освен общо посоченото изискване \"в интерес на службата\" относно начина на определяне и подбор на лицата, по отношение на които се предоставя възможност за удължаване на пределната възраст за военна служба. Така се създават условия за субективизъм при вземане на решения за определянето на военнослужещите, които да се ползват от възможността да продължат да заемат длъжността си въпреки упражненото право на пенсия. Според КПКОНПИ това представлява корупционен риск\", е решила комисията на заседанието си. Въвеждат се 15 нови задължителни стандарта за административно обслужване на гражданите С приети от правителството днес промени в Наредбата за административното обслужване се реформират изцяло системата за обратна връзка от потребителите и стандартите за качество на административното обслужване, информира пресслужбата на кабинета. Предвидени са 11 метода за измерване на удовлетвореността на потребителите от качеството на административното обслужване, от които 5 стават задължителни: анкетните проучвания, консултациите със служителите, наблюдението по метода \"таен клиент\", анализирането на сигнали и жалби и на медийни публикации. Въвеждат се нови стандарти за административно обслужване, като общите за всички администрации стандарти включват подходящи условия и достъпност до и в центровете за обслужване, стандарти при комуникация с потребителя, стандарти за начина, по който се предоставя информацията за административно обслужване, поддържане на система \"Най-често срещани въпроси и отговори\", стандарти за срок за отговор на запитвания, за минимизиране на броя посещения на гише, за използване на опростени и лесни за попълване образци и/или формуляри.", "date": "2020.01.23", "title": "Кратки новини: Гешев се срещна с юридическия съветник в посолството на САЩ"}
{"url": "https://www.dnevnik.bg/evropa/2020/01/23/4019902_kak_se_topliat_germancite_i_kolko_plashtat_za_otoplenie/", "text": "                         По официални данни в Германия най-евтиното отопление за обществени и жилищни сгради с квадратура от 500 до 1000 кв.м се осигурява чрез изгаряне на дървесни стърготини. То излиза по 6.80 евро на квадратен метър годишно. На второ място по разходи е изгарянето на дървесни пелети. Следват отоплителни помпи, газ, нафта, като най-скъпо излиза централното отопление. Централното парно е почти двойно по-скъпо от отопляването чрез изгаряне на стърготини. Дървесината за отопление води класацията и като най-екологично гориво. Ако не броим дейностите по производството и транспортирането на дървесните пелети, отопляването с дървесина може да се смята за неутрално като емисии на въглероден двуокис. Независимо от тези предимства, в общия отоплителен баланс в Германия стърготините и пелетите все още играят незначителна роля - само 2.8% от общо близо 19-те милиона жилища в Германия имат отоплителни котли, които използват тези видове дървесина. Някои недостатъци на дървесината за отопление Каква е причината? Проблемът е в това, че тези котли изискват почистване - нормално почистване на седмица-две и основно на два месеца. Докато газовият котел или отопляването с нафта се нуждаят от проверка и поддръжка веднъж в годината. Освен това за съхраняването на стърготини и пелети е необходимо специално помещение от поне 8 квадратни метра на всяко жилище. Така че в момента повечето германски жилища (около 75 на сто) се отопляват с газ или нафта. На централно отопление, с отоплителни помпи или с електрически ток се греят около 12% от домакинствата. Пак около 12 процента имат печки с въглища, дърва, пелети или нафта. В Източна Германия, където по съветска традиция имаше повече централно отопление, тази тенденция все още е силна. Монополисти на пазара За потребителите централното топлоснабдяване има още един недостатък. То обикновено се осигурява от национални или локални монополисти, от които няма къде да избягаш. И те налагат монополни цени. Вестник \"Зюддойче цайтунг\" цитира Германската служба за защита на конкуренцията, според която топлодоставчиците понякога наистина използват монополното си положение за необосновано повишаване на цените. И обратно: когато се отоплява на нафта или газ, германският потребител има пълната свобода да си избира доставчиците. Няколко портала в интернет дори му предлагат и възможност да сравнява цените. Но колко ще харчиш за отопление на нафта или газ зависи не само от цената на горивото, а и от добрата изолация на самото жилище. Усреднено за едно жилище от 70 квадратни метра отоплението с газ годишно излиза около 700 евро, а с нафта - 845 евро. Но точно това отопление е и най-скъпо. Специалистите пресмятат, че за да отопляваш жилище от 70 квадратни метра с централно отопление, годишно в Германия ще ти трябват между 580 и 1335 евро. За отопляването на еднофамилна къща с площ около 110 квадратни метра отиват още по-сериозни суми - между 1000 и 2345 евро.", "date": "2020.01.23", "title": "Как се топлят германците и колко плащат за отопление"}
{"url": "https://www.dnevnik.bg/sviat/2020/01/23/4020237_germaniia_zabrani_vuorujenoto_krilo_na_evropeiska/", "text": "Германия забрани днес екстремистката организация Комбат 18, за която се смята, че е въоръженото крило на европейска неонацистка мрежа, предаде ДПА. Германското вътрешно министерство обяви забраната след операции в шест германски провинции, сред които Тюрингия и Северен Рейн-Вестфалия. Говорител на министерството каза, че човек на име Стенли Р., смятан за водач на организацията, е бил отведен от полицията от работното си място в Тюрингия в апартамента си, който е бил претърсен от органите на реда, припомня ДПА. Германският клон на Комбат 18 \"е неонацистка, расистка и ксенофобска организация, чиято цел е подобна на тази на националсоциализма\", казва вътрешното министерство в изявление. Според германските сили за сигурност организацията разполага с около 20 членове в цяла Германия. Смята се, че Комбат 18 е въоръженото крило на \"Кръв и чест\", неонацистка мрежа, основана във Великобритания и разпространила се и в други европейски държави. Числото 18 символизира първата (А) и осмата буква (H, на кирилица \"Х\") от латинската азбука - инициалите на ръководителя на Третия райх (нацистка Германия) Адолф Хитлер. /БТА", "date": "2020.01.23", "title": "Германия забрани въоръженото крило на европейска неонацитска мрежа"}
{"url": "https://www.dnevnik.bg/sport/2020/01/23/4019622_za_treta_poredna_godina_formula_1_otchita_rust_na/", "text": "Формула 1 се намира в един от периодите в историята си, белязан от  доминацията на \"Мерцедес\"  с шест поредни титли, но това не пречи спортът да отчита постоянен ръст на зрителската аудитория. Това показаха изнесените данни за сезон 2019. През миналата година телевизионната аудитория на най-престижната автомобилна надпревара е отчела ръст девет процента до 1.922 милиарда зрители. Това е най-високият показател, до който достига Формула 1 от 2012 г. насам. Освен това спортът продължава да отчита ръст за трета поредна година. От компанията собственик \"Либърти медия\" уточняват, че има спад с 3.9% на уникалните зрители, които са 471 милиона. Петте най-големи пазара на Формула 1 са Бразилия, Германия, Италия, Обединеното кралство и Нидерландия. Всеки от тях отчита зрителска аудитория над 100 милиона. Най-голям ръст е отбелязан в Полша – 569.7%, както и 239.6 процента в Близкия изток. Официалните данни показват още, че 19 от всички 21 старта през сезона имат по-висока зрителска аудитория, сравнено със сезон 2018. Най-гледаното състезание е  Гран при на Италия  – 112 милиона зрители. От Формула 1 отчитат голям ръст още на дигиталните платформи и социалните мрежи. Броят на последователи във \"Фейсбук\", \"Туитър\", \"Инстаграм\" и Youtube се е увеличил с 32.9% до 24.9 милиона. Импресиите, които генерира Формула 1 в социалните мрежи, са 15.5 милиарда (ръст от 48.3%), а видеата са гледани 3.1 млрд. пъти (увеличение с над 60 процента).", "date": "2020.01.23", "title": "За трета поредна година Формула 1 отчита ръст на зрителската аудитория"}
{"url": "https://www.dnevnik.bg/bulgaria/2020/01/23/4020261_deputatite_odobriha/", "text": "Кариерните и финансовите бонуси за членовете на Висшия съдебен съвет бяха приети от парламента, който днес гласува на второ четене промените в Закона за съдебната власт. Дебат по темата нямаше, съобщи сайтът за правни новини  news.lex.bg. След изтичане на мандата или при подаване на оставка членовете на съвета ще бъдат възстановявани на длъжността, заемана преди избора, равна по степен или с една степен по-висока. Висшият съдебен съвет няма да има право на преценка. Члeнoвeтe нa BCC и нa инcпeĸтopaтa пoлyчиxa гapaнции, чe пpи нaпycĸaнe нa cиcтeмaтa – пъpвo или пoвтopнo, в пoлaгaщoтo ce oбeзщeтeниe (мeждy 10 и 20 зaплaти, cпopeд cтaжa) щe влeзe пълният paзмep нa възнaгpaждeниятa им в cъдeбния cъвeт или ĸaтo инcпeĸтopи. Депутатите записаха в закона, че е недопустимо използването на заплахи, обидни или нецензурни думи или квалификации в исковите молби и жалбите. Делата вече ще се разпределят не само случайно, но и равномерно. Другата промяна, одобрена днес, е свързана с възстановяването на помощните атестационни комисии (ПАК), които ще подпомагат работата на централните комисии по атестирането и конкурсите към Висшия съдебен съвет. Т.нар. ПАК ще се избират в съответните съдилища на случаен принцип за всяко конкретно атестиране. От закона отпадна и задължението магистратите да декларират членството си в съсловни организации. Остана обаче изискването да обявяват такова в неформални и тайни организации.", "date": "2020.01.23", "title": "Депутатите одобриха бонуси за съдебния съвет"}
{"url": "https://www.dnevnik.bg/video/deniat_s_veselin_dremdjiev/2020/01/23/4020263_miroslava_todorova_temata_za_konstitucionnata_reforma/", "text": "Съдиите, прокурорите и активните граждани трябва да успеем да удържим темата за констутиционна реформа на дневен ред достатъчно дълго време, така че тя да бъде непреодолима за политическата система\". Това заяви в предаването \"Денят с Веселин Дремджиев\" по ТV+ и TV1 Мирослава Тодорова, наказателен съдия в Софийския градски съд и бивш председател на Съюза на съдиите. Темата отново влезе в дневния ред на обществото, след като държавният глава  Румен Радев обяви намерението си да се възползва от конституционното си право  да предложи промени в основния закон на страната. От тогава досега се чуха различни идеи по въпроса. Според съдия Тодорова конституционните промени трябва да бъдат такива, че \"да засилят обществения т.е.политическия контрол върху прокурорската колегия във Висшия съдебен съвет, така че влиянието на главния прокурор върху прокурорската колегия да бъде минимално\". \"Това е важно, защото от прокурорската колегия зависи какъв е обликът на прокуратурата - кои ще се издигнат, кои ще бъдат дисциплинирани, кои ще бъдат ръководителите на прокуратурите\", подчерта тя. \"През последните години има множество несъмнени доказателства за това, че политическата власт се опитва да корумпира, включително и властово, съдебната власт и няма никакви последици от това\", каза още съдия Тодорова и припомни изтеклите преди време записи на разговори, с участието на съдии и прокурори. \"Вижда се, че има едни тесни връзки между прокуратурата и управляващите, които по същество инфектират цялата съдебната власт\", коментира още съдия Тодорова. Според нея ако са верни и 10% от съмненията за политическа колаборация между прокуратурата и управляващите, \"влиянието на прокуратурата върху съда се явява следващият голям проблем, който е точно толкова и съществен, значим и вреден, колкото и влиянието на политическата система\". Цялото интервю гледайте във видеото.", "date": "2020.01.23", "title": ""}
{"url": "https://www.dnevnik.bg/sport/2020/01/23/4020264_snimka_na_denia_goliamata_pobeda_na_voleibolniia_marica/", "text": "Волейболистките на \"Марица\" постигнаха голяма победа в Шампионската лига. Тимът от Пловдив поднесе изненада в Москва и надви с 3:1 (25:23, 18:25, 25:23, 25:17) руския шампион \"Динамо\".", "date": "2020.01.23", "title": "Снимка на деня: Голямата победа на волейболния \"Марица\" в Москва"}
{"url": "https://www.dnevnik.bg/biznes/2020/01/23/4020269_vnosut_na_otpaduci_shte_se_sledi_s_barkodove_i_kameri/", "text": "Освен  ограничаването на броя на граничните пунктове,  през които ще е разрешено да се внасят отпадъци, Министерството на околната среда предлага нвай-рисковите от тях да се маркират с баркодове, а транспортирането им да се проследява и с GPS и видеоконтрол. Това е казал на среща с представители на бизнеса министърът на околната среда Емил Димитров - Ревизоро. Миналата седмица правителството започна да проучва идеята за временна забрана за вноса на отпадъци, след като стана известно, че контролът е слаб, те се складират на нелицензирани площадки и се горят в нелицензирани инсталации. Бизнес сдружения обаче предупредиха, че подобна мярка ще остави без работа редица предприятия. \"Няколко кода, които са рискови, ще бъдат под особен контрол, за да не затрудняваме цялата индустрия\", каза министър Димитров, цитиран от пресцентъра си. Той уточни, че ще бъде заимстван контролът върху рисковите акцизни стоки, въведен от Националната агенция по приходите. Ще се изгради и информационната система, така ч да има тристепенен контрол – на границата, от районните екоинспекции на площадката за преработка и съхранение, и от министерството по всяко време. . \"Търсим формата, така че контролът да е максимално бърз и ефективен, като в същото време да не излезе много скъп за бизнеса и да не се стига до стрес в системата\", допълни той. \"Обсъждаме дали мерките да бъдат твърди или меки – да ги въведем само за най-рисковите или към всички. Изкушавам се да е за всички, но това ще натовари легалния бизнес и ресурса, с който разполагаме. Отделно ни трябва време за въвеждане на компютърна система\", добави той. Според Димитров легалният бизнес трудно би се изкушил да върши нередности, защото има много какво да губи – лиценз, разрешителни, инвестиции, но целта е да бъдат изхвърлени нарушителите и кухите фирми. Гавният секретар на Българската стопанска камара Добри Митев представи предложенията на камарата за засилване на контрола. Според организацията може да се приложи опитът от сектора на вторичните суровини при фирмите за скрап - като например банкови гаранции и видеонаблюдение.", "date": "2020.01.23", "title": "Вносът на отпадъци ще се следи с баркодове и камери"}
{"url": "https://www.dnevnik.bg/sport/2020/01/23/4020268_menidjurut_na_djoshua_pulev_iska_da_izkara_vuzmojno/", "text": "Преговорите за мача за световната титла между Антъни Джошуа и Кубрат Пулев продължават, като българинът иска да изкара възможно най-много пари. Това заяви мениджърът на Джошуа - Еди Хърн. Според него перфектният сценарий е двубоят да се проведе във Великобритания. \"Джошуа иска да се боксира тук. Той вече го направи в Саудитска Арабия и преди това в Ню Йорк\". Хърн допълни: \"За мен е време да се върнем вкъщи. Лошата новина е, че Кубрат Пулев иска да изкара възможно най-много пари от битката и той осъзнава, че има повече пари в Истанбул, Саудитска Арабия, Конго или Нигерия\". Мениджърът на британеца каза още, че Джошуа е получил голяма оферта, за да се боксира в Саудитска Арабия с победителя от реванша между Тайсън Фюри и Дионтей Уайлдър. Пулев е официален претендент на Международната федерация по бокс (IBF). Той стига до трета възможност да се бие за световната тила. Наскоро  Би Ти Ви съобщи, че е постигнато споразумение и мачът ще е в Истанбул през май . Новината беше споделена и в официалната фейсбук страница на българския боксьор. По-късно мениджърът на Пулев -  Ивайло Гоцев, заяви пред \"Дневник\" от Истанбул, че мачът все още не е потвърден . Той посочи, че преговори се водят както с Турция, така и със Саудитска Арабия, където през декември Джошуа се върна на световния връх след победа срещу Анди Руис.", "date": "2020.01.23", "title": "Мениджърът на Джошуа: Желанието на Пулев за повече пари ни отдалечава от дома"}
{"url": "https://www.dnevnik.bg/zelen/2020/01/23/4020271_pojar_goria_i_krai_durankulashkoto_ezero/", "text": "След като миналата нощ пожар унищожи част от Драгоманското блато днес горяха и тръстиките край Дуранкулашкото езеро. За това съобщи Българското дружество за защита на птиците в профила си във \"Фейсбук\" и показа кадри от пожара, засегнал северната част на Орлово блато. Пожарът е овладян благодарение на бързата реакция на Пожарната служба в района, информират природозащитниците.", "date": "2020.01.23", "title": "Пожар горя и край Дуранкулашкото езеро"}
{"url": "https://www.dnevnik.bg/sviat/2020/01/23/4020275_bulgariia_triabva_da_tursi_sutrudnichestvo_s_rusiia_po/", "text": "България трябва да търси сътрудничество с Русия при разследването на опита за отравяне на бизнесмена Емилиян Гебрев . Това мнение изрази говоритеилят на Министерството на външните работи на Русия Мария Захарова. Днес  българската прокуратура съобщи , че трима граждани на Русия са обвинени за опит за предумишлено убийство преди близо 5 години в София на трима българи - Гебрев, сина му и служител в компанията. \"Деянието е извършено чрез интоксикация с неидентифицирано вещество с фосфороорганичен характер\", а използваните за убийството начин и средства са били \"опасни за живота на мнозина\". Софийска градска прокуратура е издала европейски заповеди за арест за всеки от обвинените, както и молби за международно издирване с цел арест и последваща екстрадиция. Тримата руснаци са обявени с червена бюлетина и в Шенгенската информационна система и в МОКП-ИНТЕРПОЛ, но българските власти не съобщават имената им.", "date": "2020.01.23", "title": "България трябва да търси сътрудничество с Русия по казуса \"Гебрев\", смята Москва"}
{"url": "https://www.dnevnik.bg/photos/2020/01/23/4020168_fotogaleriia_svetovnite_snimki_na_denia_23_ianuari/", "text": "Тоалет на дизайнера на Valentino Пиерпаоло Пиколи беше представен на дефиле на висша мода за пролетно-летния сезон в Париж.", "date": "2020.01.23", "title": "Фотогалерия: Световните снимки на деня 23 януари 2020г."}
{"url": "https://www.dnevnik.bg/bulgaria/2020/01/23/4020217_shumi_na_pari_durjavata_sus_zaiavka_za_seriozna_namesa/", "text": "Властта е решила да се намеси сериозно в хазартния бизнес, като с това прави и показно упражнение срещу Васил Божков - един от знаковите бизнесмени на прехода и със сериозно влияние в този сектор. Така изглеждат нещата след втория ден, в който се активизираха институции, премиерът Бойко Борисов  коментира за първи път  темата, министърът на финансите внесе  закон за нова агенция  - едноличен орган, на негово подчинение, чийто директор ще контролира хазарта, а предложенията на \"Патриотите\" да има държавен монопол на лотарийните игри бяха  бързо приети на първо четене  в бюджетна комисия без дебати. Специализираната прокуратура запази мълчание за проверката в комисията по хазарта, но пък изпрати документи на финансовата инспекция (АДФИ). След сутрешното изявление на премиера за нарушения и след като получи документите от прокурорите АДФИ промени позицията си. В сряда директорът й Георги Начев твърдеше, че законът дава възможност да се събират два вида различни такси и не може да прецени дали това е щета. По-малко от 24 часа по-късно финансовата инспекция съобщи, че Комисията по хазарта е извършила нарушение при събирането на таксите, освен това пропуснатите суми са много по-големи от обявените и ще завърши проверката в по-кратък срок. Така възникна нов въпрос - дали законът е нарушен от лотариите, или комисията е извършвала друго нарушение, като е приемала декларациите им с данни за облагане. В свой стил Борисов се закани, че ако докладът на финансовата инспекция за облагането в сектора е верен, защото в него имало много фирми, но не назова имена. Той даде да се разбере, че работата на лотариите може да бъде спряна като им отнемат лицензите, заради нарушения, свързани с плащането на такси, а не по проекта за национализацията на този сегмент в хазарта. Дали това е възможно основание за отнемане на лиценз е сред юридическите загадки по темата. И докато аргументът с плащаните по-малки такси е сред основните, с които се атакуват лотариите тези дни, в проекта на финансовото министерство за новата агенция по хазарта е предложен нов вид облагане, който на практика прави таксата за лотарийните игри по-ниска (Повече - четете  тук ). Звучи объркващо, а предложението засили и коментарите, че целите зад промените не са за повече прозрачност, контрол и приходи, а по други причини - преразпределяне на бизнес и влияние в сектора. \"Ние продължаваме да не разбираме мотивите на депутати, министри и държавни служители в тази открита атака върху частния бизнес в опит за присвояване на активи\", написаха в позиция компаниите на Васил Божков, свързани с хазарта, в четвъртък привечер. Те заявиха готовност за среща с Борисов, след като той е казал, че ще говори с всички и искат \"да представим позициите си и да уточним тезите му.\" През последните дни стана известно, че премиерът не е отговорил на обажданията на Божков, който го потърсил по темата. В момента двамата си говорят индиректно през медиите и чрез изявления. В позицията си фирмите напомниха отново, че ще търсят правата си по съдебен ред и това може да доведе до обезщетения за милиарди. Към позицията им беше приложено копие на заповедта на финансовия министър Горанов, с което е утвърдена декларацията за плащане на държавните такси и самата декларация. Те припомнят, че действащият сега Закон за хазарта е изменен по предложение именно на Горанов през декември 2014 г., а промяната е била аргументирана от министерство на финансите с \"необходимостта от избягване на възможности за отклонения на данъчно облагане\". В позицията не пропускат да коментират също, че по повод промените в закона за хазарта премиерът едновременно е заявил, че не става дума за \"одържавяване\" и \"национализация\", а \"малко по-късно описва безусловен монопол и присвояване на основните активи на всички лотарии\". Освен, че се опита да разчисти твърденията за национализация и че бизнесът ще бъде прехвърлен на друг играч, Той заяви, че не вижда никаква връзка между темата с финансирането на футболния отбор, чийто собственик е Божков, и проверките на лотариите. В петък предстои срещата му с феновете, които той ще се опита да привлече на своя страна в грижата за бъдещето на отбора и да ги откаже от протести. В четвъртък Борисов дори призна, че е \"болен левскар\", след което добави, че \"Левски\" ще го има и след него, и след Божков (единственият път, в който той спомена бизнесмена). Досега е имало няколко ситуации, в които премиерът съвсем публично показва, че търси/намира финансиране на отбори. Скоростта, с която властите се активизираха по хазартната тема, изглежда изненадваща, но промените явно се готвят по-отдавна. Преди две седмици \"Капитал\" писа, че да има само държавна лотария е обсъждано още преди Коледа, а проектът на Горанов за нова агенция едва ли е писан през уикенда, след като той спомена идеята миналия петък. все още няма категоричен отговор, защото и при други сякаш сигурни законодателни промени е имало големи обрати. След действията в четвъртък обаче изглежда, че властта е решила по един или друг начин да извади от бизнеса с лотарийни игри Божков (частните фирми с лицензи в този сегмент са две и той е основен съсобственик) - и посланието е в стил \"дори и досега да сме приемали, че сте спазвали закона, сега намерихме нарушения, освен това вече ще има нов закон\". Лотарийните игри с билети за търкане са най-силно развилият се сегмент през последните няколко години и са бизнес за стотици милиони, както и рекламодател в много медии. Талоните се продават по различни изчисления в около 40 000 обекта в цялата страна, сред които и цялата верига \"Лафка\", свързана с депутата Делян Пеевски. Влизането на хазартния пазар от години се смята, че е възможно само с разрешението и подкрепата на Божков, за когото винаги се е твърдяло, че има влияние и в комисията по хазарта. Проектът на Горанов за промяна на комисията не предвижда прелицензиране на всички на пазара, така че \"Национална лотария\" и \"Лотария България\" ще могат да изпълнят лицензите си, освен ако те не бъдат отнети по друг начин - заради нарушения или по закона на \"Патриотите\". Часове след като Борисов даде указания как ГЕРБ да действа с предложенията на Симеонов, ресорната парламентарнакомисия по бюджет и финанси  прие нови текстове в Закона за хазарта , които предвиждат лотарии с билетчета за търкане да могат да се организират само от държавния тотализатор. Те бяха подкрепени от управляващите, а БСП и ДПС решиха да се въздържат. Поправките се гласуват дни преди вота на недоверие срещу правителството, поискан от БСП и подкрепен от ДПС. През лятото на 2018 г., Валери Симеонов имаше първи опит за промени, които щяха да разместят бизнеса на частните лотарии - със забрана на рекламата им и ограничаване на местата за продажби (има го и в сегашния проект). След шумното тръгване на закона през парламента беше решено да се изчака позиция на Еврокомисията и после проектът беше забравен. В същото време обаче Божков спря рекламата на \"Национална лотария\" в \"Нова тв\", където тя е най-големият рекламодател (той потвърди това и в интервюто си пред \"Свободна Европа\" тази седмица), телевизията беше купена от братята Кирил и Георги Домусчиеви, а хазартния бизнесмен придоби любимия отбор на премиера - \"Левски\". Не е ясно дали и какви следващи ходове има Божков сега, след като започна с \"Левски\" и потвърждението, че няма да има пари за отбора, ако лотариите бъдат национализирани и очакването за протести. След като наруши повече от десетгодишно мълчание и в сряда говори два пъти пред медии, той настоява за законност и плаши със съд за всяко от действията на държавата. Едната посока, за която бизнесменът намекна в медийните си изяви е сезиране на Конституционния съд. В съобщението от името на свързаните с хазарта фирми на бизнесмена днес се припомняше, че Конституцията изрично посочва обектите, върху които може да бъде установяван държавен монопол и те не включват тяхната сфера на дейност. Право да сезират съда обаче имат ограничен кръг представители на държавни институции - една пета от народните представители (48), президентът, правителството, Върховният касационен и Върховният административен съд и главният прокурор, а в отделни случаи - омбудсманът и Висшият адвокатски съвет. Другата спомената възможност е Божков да съди държавата, вероятно в европейските съдилища, за отнемането на бизнеса му. В  интервюто си за \"Свободна Европа\"  от сряда той заяви компаниите му няма да спазват поправките \"Симеонов\", дори те да бъдат приети, а на въпрос какво означава това, отговаря: \"Ами как какво значи – ако политиците, които трябва да изпълняват законите, не ги спазват, ние трябва ли да ги спазваме? Не че няма да изпълня закона, просто ще съдя държавата за принудително изземване на бизнеса и неговия най-голям актив - лиценза\".", "date": "2020.01.23", "title": "Шуми на пари: властта със заявка за сериозна намеса в хазартния бизнес"}
{"url": "https://www.dnevnik.bg/sviat/2020/01/23/4020283_polsha_prie_sporen_zakon_za_nakazaniia_na_sudii/", "text": "Долната камара на полския парламент одобри тази вечер законопроект, за който има опасения, че може да запуши устата на съдии, критични към правителствените реформи, предаде ДПА. Сеймът одобри законопроекта, след като той беше отхвърлен наскоро от Сената. Законопроектът цели разширяване на дисциплинарните мерки срещу съдии. Той предвижда съдиите да подлежат на дисциплинарни наказания, включително уволнение, заради по-широк кръг провинения. Законовият текст, внесен от управляващата партия \"Право и справедливост\" (ПиС), сега трябва да бъде утвърден от президента, който планира да го подпише, каза представителят на държавния глава Анджей Дера. /БТА", "date": "2020.01.23", "title": "Полша прие спорен закон за наказания на съдии"}
{"url": "https://www.dnevnik.bg/sport/2020/01/23/4020287_bezgreshniiat_livurpul_produlji_seriiata_si_i_zapisa/", "text": "\"Ливърпул\" постигна една от най-трудните си победи от началото на сезона, като издържа на сериозното предизвикателство, отправено от \"Уулвърхемптън\". Лидерът във Висшата лига взе точки при гостуването на \"Молиню\" след 2:1. Джордан Хендерсън изведе мърсисайдци напред още в осмата минута, но в 51-ата Раул Хименес изравни. Роберто Фирмино се разписа в 84-ата и по този начин донесе нов успех на \"Ливърпул\". Гостуването беше много трудно за тима на Юрген Клоп, след като \"\"Уулвърхемптън\" направи силно второ полувреме. Успехът позволи на \"Ливърпул\" да продължи впечатляващата си серия. Тимът записа 14-а поредна победа и общо 40-и мач без загуба. Мърсисайдци се изравняват с \"Челси\" с втората най-дълга серия без поражение и вече са само на девет от върховото постижение на \"Арсенал\".   Мърсисайдци водят с 16 точки пред втория \"Манчестър сити\", като имат и мач по-малко. \"Уулвс\" заема седмото място с 34 точки, колкото имат още \"Манчестър юнайтед\" и \"Тотнъм\", намиращи се на петата и шестата позиции.      Попадението на капитана на мърсисайдци отбеляза и 32-ият пореден мач, в който \"Ливърпул\" не пропусна да се разпише. За последно тимът на Юрген Клоп беше спрян в дербито с \"Евертън\" на 3 март 2019 г. (преди 326 дни), когато сблъсъкът завърши 0:0. \"Ливърпул\" обаче трябваше да понесе тежък удар, когато в 33-ата минута Садио Мане получи контузия и напусна терена, а вместо него влезе Такуми Минамино. Въпреки желанието на японеца и схемата, която мърсисайдци запазиха, излизането на Мане се отрази. Гостите вече не пресираха толкова ефективно и след почивката \"Уулвърхемптън\" заигра много по-добре. Едва шест минути след подновяването на играта \"вълците\" изравниха. Раул Хименес вкара с глава след хубаво центриране на Адама Траоре.      Голът на Хименес прекъсна и впечатляваща серия от 726 минути без допуснато попадение в мрежата на мърсисайдци. За последно тимът беше получил в дербито с \"Евертън\" в началото на декември (5:2). След като тимът на Нуно Еспирито Санто нямаше нито един точен удар преди почивката, то през втората част създаваше много по-опасни положения и освен попаденито на Хименес, принуди Алисон да се намесва още два пъти и да спасява. Въпреки колебливото си представяне след почивката \"Ливърпул\" получи златен шанс да стигне до успеха в 82-ата минута. Тогава Роберто Фирмино се озова на отлична позиция, но ударът му по тревата беше отразен с крак от Руй Патрисио. Две минути по-късно бразилецът се поправи. След подаване на Хендерсън Фирмино стреля безпощадно с левия крак и не остави шансове на вратаря на \"вълците\". До края на двубоя \"вълците\" опитаха да се върнат за втори път и притиснаха гостите. Най-доброто положение пропиля резервата Диого Жота в добавеното време, като от шест метра не уцели вратата.", "date": "2020.01.23", "title": "Безгрешният \"Ливърпул\" продължи серията си и записа 40-и мач без загуба"}
