{"url": "http://www.dnevnik.bg/sport/2017/09/08/3038750_mbape_debjutira_s_gol_pri_petata_poredna_pobeda_na_psj/", "text": "Привлеченият под наем от \"Монако\" Килиън Мбапе отбеляза гол в първия си мач с екипа на \"Пари сен жермен\". Парижани продължиха безгрешния си ход във френското първенство след успех с 5:1 при гостуването на \"Метц\". Тимът на Унай Емери записа пета победа от пет мача при голова разлика 18:3. Въпреки убедителния резултат мачът се очертаваше доста труден за ПСЖ. Изключително спорен червен картон на Беноа Асу Екото в началото на второто полувреме помогна на столичани да пречупят съперника в последния половин час на двубоя. ПСЖ откри резултата в 31-ата минута. Неймар пусна брилянтен извеждащ пас към Единсон Кавани, който преодоля технично вратаря Ейджи Кавашима и насочи топката в опразнената врата. Изненадващо авансът на парижани издържа само шест минути. Матийо Досеви преодоля трима играчи на домакините на десния фланг и достави меко центриране към далечната греда, където Еманюел Ривейе изпревари прекия си пазач и отблизо прати топката в мрежата с глава. Малко след почивката гостите пропуснаха изключителна възможност да обърнат резултата. Вратарят на ПСЖ Алфонс Ареола направи абсурдна грешка при опит да отиграе топката с глава и я подари на Ривейе. Нападателят на \"Метц\" обаче не успя да се възползва от този подарък, стреляйки над опразнената врата. В 55-ата минута главният съдия Себастиен Десаж отсъди много пресилен директен червен картон за Асу Екото за нарушение срещу Мбапе. Това се оказа преломният момент в срещата. Четири минути по-късно ПСЖ стигна до втори гол. Защитата на \"Метц\" не успя да изчисти добре една центрирана топка и тя попадна в Мбапе, който с мощен шут от ждроб не остави шансове на Каваджима. Десет минути по-късно парижани окончателно убиха интригата с трети гол. Неймар отбеляза страхотно попадение, след като напредна през центъра и с изстрел от дъгата на наказателното поле намери долния десен ъгъл. Шест минути по-късно се стигна до четвърти гол. Топката попадна щастливо в краката на Кавани, след като преди това се удари в ръката на Мбапе, и уругваецът спокойно отбеляза второто си попадение в мача и седмо от началото на сезона. В 87-ата минута влезлият като резерва Лукас Моура оформи крайния резултат. Неймар отново свърши добра работа пред наказателното поле и пусна отлично центриране към Тома Мюние. Белгиецът веднага свали към Моура. Неговият удар срещна гредата, но след това топката се отби в крака му и влезе във вратата.", "date": "2017.09.08", "title": "Мбапе дебютира с гол при петата поредна победа на ПСЖ"}
{"url": "http://www.dnevnik.bg/biznes/2017/09/08/3038413_raiuner_ogranichava_ruchniia_bagaj_video/", "text": "Най-големият нискобюджетен превозвач в Европа \"Райънер\" (Ryanair) ограничава ръчния багаж за пътниците си. Това се вижда от съобщение на компанията на корпоративния й сайт. Решението е мотивирано с това, че закъсненията на полети се случват основно заради това, че клиентите предпочитат да се качат с две чанти на борда вместо да чакат те да бъдат чекирани. Новите изисквания ще важат от 1 ноември. Те предвиждат да може да се чекира багаж до 20 вместо до 15 кг, както е в момента, като таксата за това се намалява от 35 на 25 евро/паунда за брой. Само пътниците, които са платили за приоритетно качване (Plus, Flexi Plus и Family Plus), ще могат да се качат на борда с две чанти. От превозвача уточняват, че тези мерки ще им струват пропуснати приходи от 50 млн. евро годишно. Останалите пътници ще могат да се качат само с една чанта на борда при това с малки размери - 35 см x 20 см x 20 см. По-голямата - 55cm x 40cm x 20cm, ще трябва да се чекира. Приоритетното качване на борда струва на пътниците 5 евро/5 паунда като то се купува заедно с билета. Може да бъде добавено и по-късно - до 1 час преди пътуването, но вече срещу 6 евро/6 паунда. Новата политика за багажа ще важи от 1 ноември, независимо дали билетът за пътуването е купен много по-рано. Всичко за промените можете да четете на  сайта на превозвача . Важно уточнение е и, че чекираният багаж ще е по-ниската тарифа, ако бъде платен заедно с билета. Ако това се прави на по-късен етап, цената вече ще е 20 евро. Мерките на превозвача са представени като намаление на таксите, но за една група пътници това не е така. Пътуващите само за уикенд с раница на гърба на практика вече няма да могат да го правят безплатно и ще се налага в най-добрия случай да платят за приоритетно качване на борда. Ирландската компания стъпи активно на българския пазар точно преди година. Това доведе до поевтиняване на билетите и при други авиокомпании, главно при първия нискобюджетен превозвач от България - \"Уизер\". Наскоро унгарската компания направи стъпка и в това, че увеличи размера на агажа, който може да бъде качен на борда, който сега е с по-малки размери от ръчния, допустим от \"Райънер\".", "date": "2017.09.08", "title": "\"Райънер\" ограничава ръчния багаж (видео)"}
{"url": "http://www.dnevnik.bg/sport/2017/09/08/3038471_krizata_sred_fenovete_na_levski_se_zadulbochava_sled/", "text": "\"Левски\" събра рекордна за сезона посещаемост в мача с \"Лудогорец\", но в сряда е била пропусната възможност за затопляне на отношенията между двете водещи фенски фракции в сектор Б - \"София Запад\" и \"Южна дивизия\". По време на двубоя Адриян Петров - Дългия, който разпява публиката на сините, е набит жестоко, съобщава \"Меридиан мач\". Привърженици на \"Левски\" осъждат остро посегателството срещу запалянкото, който е син на легендата на клуба Петър Петров. \"Нкп (националният фенклуб) отдавна загуби доверието на левскарите. Не че ще се махнете, просто да си знаете. А това, че на оградата бяхте сложили \"Съединението прави силата\", за пореден път показа лицемерното ви поведение. Че един голям левскар водил българската агитка в Амстердам, не ви дава право да го биете...\", пише запалянко под пост на НКП във \"Фейсбук\". Следват още критични коментари с остри думи към НКП и \"София Запад\", която в последните години ръководи процесите в сектора с ултрасите на тима. Конфликтът между \"София Запад\" и \"Южна дивизия\"  продължава вече повече от година. Противоречията доведоха до разцепление сред запалянковците и до принудителното напускане на \"Южна дивизия\" извън сектор Б. Засега никой от ръководството на футболния клуб не коментира официално проблемите. При едно от дербитата с ЦСКА през пролетта в сектор А на \"Васил Левски\" - точно до агитката с феновете на \"Южна дивизия\", беше издигнато знаме с пречупен кръст. От фенклуба  заподозряха провокация от страна на НКП . И получиха  отговор от НКП, че сектор А е място за привърженици с \"умерен профил\" . Мащабната селекция, постигането на добрите резултати през есента и повишаващият се интерес сред публиката породиха очаквания за евентуално примирие, което поне на този етап остава неосъществено.", "date": "2017.09.08", "title": "Кризата сред феновете на \"Левски\" се задълбочава след побой по време на мача с \"Лудогорец\""}
{"url": "http://www.dnevnik.bg/sviat/2017/09/08/3038488_avstriia_se_otkaza_da_slaga_antiteroristichni/", "text": "В разгара на кампанията за изборите на 15 октомври австрийският канцлер съобщи, че се отказва да строи защитни стени срещу атентати пред сградите на редица институции. Преди това властите понесоха множество критики заради нежеланието си да изградят подобни съоръжения в основните туристически зони, предаде агенция \"Франс прес\". \"Защо за тях, а не за нас?\" - обобщава стотици реакции от населението от таблоида \"Кронен цайтунг\". Подминавана до днес от  ислямистките атентатори , Австрия - неутрална държава, не смята, че е приоритетна мишена; доктрината ѝ предвижда най-вече \"разузнаване\" и \"целеви мерки\", а не толкова материални защитни съоръжения.  Подновена след  атентата с минибуса в Барселона  през август, дискусията за поставяне на бетонни блокчета на входовете за основните пешеходни зони и туристически обекти замря, след като властите отхвърлиха тези \"мерки с плацебо ефект\". През август обаче работници започнаха да опасват входовете за офисите на федералния канцлер, президента и основните министерства в Австрия с 80-сантиметрова стена и това отново наля масло в огъня. Мярката бе веднага атакувана от популярния печат и крайнодясната \"Партия на свободата\", която се надява да застане на втора позиция в страната след социалдемократите на канцлера  Кристиан Керн , разказва АФП. Накрая ведомството на канцлера спря строежа на защитни съоръжения за 1.5 млн. евро около ключови държавни учреждения и обяви, че ще търси \"алтернативни\" решения.", "date": "2017.09.08", "title": "Австрия се отказа да слага антитерористични заграждения пред държавните институции"}
{"url": "http://www.dnevnik.bg/razvlechenie/2017/09/08/3038494_traki_skiti_goti_huni_rimliani_slaviani_i_asparuhovi/", "text": "\"Фестивал на историческото наследство Хоталич\" ще предложи \"уникална за България историческа възстановка\" в Севлиево днес и утре, съобщават организаторите от общината, Историческия музей и Сдружение за исторически възстановки \"Дукс Антика\". \"За първи път в рамките на една мащабна реконструкция ще се съберат всички етноси, формирали българската нация и култура. Траки, скити, готи, хуни, римляни, славяни и аспарухови българи ще дефилират по улиците на града и ще демонстрират своите бит, култура, занаяти и войнски умения\", пишат организаторите. \"Всеки е добре дошъл да се включи в шествието със собствено антично или средновековно облекло, изготвено според личните му познания и фантазия.\"  Там фестивалът официално ще бъде открит с фолклорен концерт. В събота, 9 септември фестивалът ще се премести на късноантичната и средновековна крепост Хоталич на 4 км от града. От 10 ч. сутринта там ще бъдат разположение щандове с облекла, оръжие и оборудване на различните култури, ще има занаятчийски работилници и занимания за деца. \"Историята ще бъде живо пресъздадена от времената на траките, римското нашествие и установяването на легионите, метаморфозите на империята, преселението на народите, докато се стигне до България на Кубрат и Аспарух. На едно място ще могат да се видят тракийски пелтасти, римски легионери, готски, скитски и хунски бойци и български конници. Воини, които в период от над 1000 години са се сражавали по бойните полета на Мизия, Тракия и Македония, за да ни оставят в наследство изобилие от археологически находки, култура и в крайна сметка, чрез гените си – себе си\", пишат от общината. , а в специалните школи за подготовка на деца, малките любители на историята и военното изкуство ще могат да опитат стрелба с лък и бой с меч.\" \"Фестивал на наследството Хоталич'2017\" ще завърши вечерта с концерт на групите \"Конкурент\" и \"Оратница\". В осъществяването му участват групи за исторически възстановки от цялата страна - \"Дукс Антика\" – Свищов; \"Мос Майорум Улпие Сердице\" – София; Втора Луцензианска кохорта към \"НАР Кабиле\" – Ямбол; \"Авитохол\" – Варна; \"Гладиатори\" – група за антична фехтовка – София; \"Ситалк\" – Пловдив; \"Наследство на номадските цивилизации\" – Добрич; \"Антична Тракия\" – Ямбол и др. Благодарение на тях \"през двата фестивални дни духовете на предците ще витаят сред старите градски улички, тревожно ще се взират в хоризонта от стените на древната цитадела и ще нашепват истории за забравени времена\", завършват организаторите.", "date": "2017.09.08", "title": "Траки, скити, готи, хуни, римляни, славяни и аспарухови българи \"ще дефилират\" в Севлиево"}
{"url": "http://www.dnevnik.bg/sviat/2017/09/08/3038534_germaniia_dobra_rabota_nedrujeljubni_hora/", "text": "Чуждестранните специалисти в Германия са много доволни от работата и заплащането в тази страна. Но лошо впечатление им правят климатът и недружелюбността на германците, сочат резултатите от мащабно допитване,  цитирано от \"Дойче веле\" . Високо квалифицираните чужденци определено харесват Германия като място за работа. Две трети от чуждестранните специалисти са доволни най-вече от факта, че в Германия работните места са по-сигурни, отколкото в повечето други държави. Над половината от специалистите казват освен това, че в Германия получават по-добро възнаграждение, отколкото в родните си страни. До тези резултати стига изследването \"Expat Insider 2017\" на мюнхенската компания InterNations, която поддържа социална мрежа за хора, работещи в чужбина. От компанията твърдят, че това е едно от най-мащабните допитвания за живота и работата в чужбина. Анкетирани са били над 12 000 души. Германците - негостоприемни и затворени Но независимо от цитираните по-горе данни популярността на Германия сред чуждестранните специалисти осезаемо намалява. В момента тя заема 23-то място сред общо 65 държави и за трети пореден път слиза надолу в класацията. Крив е не само климатът в страната, който не се харесва на мнозина чуждестранни специалисти. Докато германският трудов пазар се смята за изключително привлекателен, в международно сравнение германското общество се оказва едно от най-негостоприемните, сочат резултатите от допитването. Анкетираните в Германия чуждестранни специалисти идват предимно от САЩ и Великобритания. Изследването се съсредоточава върху такива аспекти като качеството на живот, привикване към страната, работа, семеен живот и финанси. В общ план 8 от 10 анкетирани са доволни от живота в Германия. По показателя \"качество на живот\" Германия се нарежда на 10-о място, а по показателя \"мобилност\" - дори на 5-о. Германия получава обаче лоши оценки по показателя \"привикване към страната\": 56-о място, което я поставя след Русия и Полша и малко преди Саудитска Арабия. Седем от десет анкетирани описват германците като \"резервирани\", а повече от половината признават, че им е трудно да си намерят германски приятели, което отпраща Германия чак на 59-о място по този показател. И вината не е единствено у самите чужденци в Германия, защото нещо подобно важи и за германците в чужбина: 43 на сто от тях имат проблеми с приятелските връзки. Сред гостите в Германия доминира и това мнение: прекалено трудният немски език е сериозна пречка. Част от анкетираните заявяват освен това, че германците не са особено отзивчиви към хората, говорещи на друг език. Но не е само Германия. Австрия, Швейцария и скандинавските страни също се оказват по-затворени към чужденците в сравнение, примерно, с държавите в Централна Америка. Бахрейн е №1, Гърция е последна Лидерска позиция в това допитване заема Бахрейн, изпреварвайки Коста Рика и Мексико, които получават високи оценки най-вече заради климата и гостоприемството. Най-много точки на Бахрейн носят показателите \"баланс между работа и личен живот\" и \"привикване към страната\": две трети от анкетираните заявяват, че се справят в Бахрейн и без да знаят арабски - само с английски. В сравнение с миналата година САЩ са слезли с цели 17 места надолу в класацията и сега заемат едва 43-та позиция. Причините: в сравнение с миналата година САЩ губят цели 30 пункта по показателя \"политическа стабилност\", а по показателя \"разходи за отглеждане на деца и образование\" тази страна заема дори последното място. Но след изчисляване на всички показатели последна в класацията е друга държава - разтърсваната от кризи Гърция. Там заплатите просто са много ниски, заявяват анкетираните.", "date": "2017.09.08", "title": "Германия: добра работа, недружелюбни хора"}
{"url": "http://www.dnevnik.bg/skorost/2017/09/08/3038447_fotogaleriia_hibridut_x7_razkriva_budeshtiia/", "text": "Семейството от кросоувъри на БМВ, което след лансирането на Х5 през 1999 година расте непрекъснато, ще бъде обогатено с нов модел, който ще е най-големият в гамата.", "date": "2017.09.08", "title": "Фотогалерия: Хибридът X7 разкрива бъдещия най-голям кросоувър на БМВ"}
{"url": "http://www.dnevnik.bg/sport/2017/09/08/3038566_snimka_na_denia_atletiko_v_podgotovka_za_otkrivaneto/", "text": "Запознайте се с \"Уанда метрополитано\" - новият стадион на \"Атлетико\" (Мадрид). \"Дюшекчиите\" извършват последни приготовления за откриването на съоръжението - това ще стане на 16 септември за мача с \"Малага\" от Примера дивисион. Стадионът е за близо 68 хиляди зрители и заменя досегашния дом \"Висенте Калдерон\". \"Уанда метрополитано\" се появи на мястото на 20-хилядния стадион, познат като \"Пейнета\". Инвестицията в изграждането му се изчислява на 240 млн. евро. Тревното покритие на съоръжението беше поставено след денонощна работа за два дни от 4 до 6 септември.", "date": "2017.09.08", "title": "Снимка на деня: \"Атлетико\" в подготовка за откриването на новия си дом"}
{"url": "http://www.dnevnik.bg/sport/2017/09/08/3038538_fifa_razsledva_dele_ali_zaradi_sredniia_prust_v_macha/", "text": "ФИФА е започнала разследване срещу полузащитника на \"Тотнъм\" Деле Али заради неприличен жест по време на  мача от световните квалификации между Англия и Словакия , съобщава Би Би Си. Националът на \"трите лъва\" беше уловен от камерите на \"Уембли\" да показва среден пръст. Ситуацията стана в 77-ата минута, когато Али беше блокиран от Мартин Шкъртел. Съдията Клемен Турпен продължи играта и не отсъди фаул. Това създаде впечатления, че жестът на Али е насочен към френския рефер, с когото размени думи в края на срещата. След двубоя 21-годишният футболист заяви, че жестът му е бил към бившия му съотборник в \"Тотнъм\" Кайл Уокър. Али поясни, че всичко е било плод на шега и действието му не е с цел да обиди някого. Мениджърът на \"Тотнъм\" Маурисио Почетино определи ситуацията като безобидна. Според аржентинеца Али е извадил лош късмет, че камерите са уловили случката. Селекционерът Гарет Саутгейт прие с усмивка станалото. Той обясни, че Али и Уокър общуват по странен начин чрез шеги. Англия е близо до класиране на световното в Русия догодина. Два кръга преди края на квалификациите отборът заема първото място в група F с 20 точки и има преднина от пет пред Словакия.", "date": "2017.09.08", "title": "ФИФА разследва Деле Али заради средния пръст в мача със Словакия"}
{"url": "http://www.dnevnik.bg/biznes/2017/09/08/3038541_kitaiska_kompaniia_kupuva_dial_v_rosneft_za_pochti_10/", "text": "Китайската компания CEFC China Energy ще купи 14.16% в руския производител на петрол \"Роснефт\", съобщава \"Ведомости\". Този дял в момента принадлежи на консорциум, в който влизат швейцарската \"Гленкор\" (Glencore) и Катарската агенция за инвестиции. Инвеститорът израстна през последните години от нишов търговец на петрол до енергиен конгломерат, посомва \"Ройтерс\". Сделката ще позволи на Китай, който е вторият по големина енергиен консуматор в света, да засили сътрудничеството си с най-големия производител на петрол. Сделката идва на фона на новия пакет санкции, които САЩ наложи на Русия, с което направи трудно за западни компании като \"Гленкор\" да развиват партньорства в Русия и да затвърждават връзките с държавни компании като \"Роснефт\", отбелязва агенцията. В съобщение \"Гленкор\" посочва, че китайската компания ще придобие акциите на цена с 16% премия над средната пазарна, на която са се търгували дяловете на \"Роснефт\" на борсата в последните 30 дни. Според анализатори, цитирани от руски медии, цената на сделката може да достигне 9 млрд. долара. Информацията за сделката повиши с над 3% цената на акциите на руския гигант. Сделката още не е приключила в изчакване на финала на преговорите и одобрението на регулаторите. Според информация от купувача, цитирана от \"Ройтерс\", преговорите са започнали в началото на август. Швейцарско-катарският консорциум купи преди година 19.5% в \"Роснефт\". Сега той ще запази 0.5% (за \"Гленкор\") и 4.7% за Катар. Шефът на \"Роснефт\" Игор Сечин коментира, цитиран от \"РБК дейли\", че влизането на китайски инвеститор е голямо събитие. От изказването му се разбира и причината за продажбата от страна на швейцарско-катарския консорциум. Той е придобил дела си със заем, чието обслужване има проблеми. \"Волатилността на финансовите пазари доведе до девалвация на долара спрямо еврото и разходите по обслужване на заема станаха сериозни\", допълва той. Китайската компания има право да съхранява част от петролните резерви на страната. CEFC ще е първата частна китайска компания, която инвестира в петролен гигант. Обикновено Китай използва за такива сделки трите си големи петролни държавни компании. С амбицията да стане следващият петролен гигант в родината си CEFC плати близо 900 млн. долара за 4% в Abu Dhabi National Oil Co (ADNOC) и има споразумение да купи 51% в KMGI - поделение на държавната компания на Казахстан - \"Казмунайгаз\", както и 20% в базираната в Ню Йорк компания за финансови услуги Cowen Group Inc. Руското правителство, чрез холдинга си \"Роснефтгаз\" държи 50% в \"Роснефт\" след като продаде 19.5% на \"Гленкор\" и Катарската инвестиционна агенция за над 10 млрд. евро през декември.", "date": "2017.09.08", "title": "Китайска компания купува дял в \"Роснефт\" за почти $10 млрд."}
{"url": "http://www.dnevnik.bg/bulgaria/2017/09/08/3038596_iz_dulbokite_taini_na_edin_proval_ot_nacionalno/", "text": "Автоматизираната билетна система, за която Община Варна похарчи по проекта си \"Интегриран градски транспорт\" 8.3 млн. лв. не може да бъде приведена в експлоатация заради зле организирана обществена поръчка и пропуски при сключване на договора с нейния изпълнител – Консорциум \"Обединение модерен транспорт\". По тази причина със същото дружество в началото на януари т.г. е сключен нов договор на стойност близо 1.5 млн. лв. за доставка на допълнително оборудване. Заради изтеклия срок за изпълнение на проекта разходите по него ще бъдат покрити със заем от ЕБВР. Това става ясно от документи, които \"Дневник\" получи от неофициален източник. В края на август до общинската администрация във Варна бе изпратено искане по Закона за достъп до обществена информация за предоставяне на същата документация по официално установения ред. От там обаче В продължение на повече от година от  администрацията на варненския кмет Иван Портних разпространяваха противоречива информация  за причините, довели до провала на транспортния проект. За него бяха похарчени 115 млн. лв., по-голямата част от които безвъзмездно европейско финансиране по програма \"Регионално развитие\". Срокът за окончателното му приключване изтече на 9 юли м.г. Въпреки това единственият от десетте му компонента, който към момента е \"в движение\" са 70 нови автобуса. За изпълнението на неработещата автоматизирана билетна система през април 2015 г. ръководителят на проекта Биляна Якова е подписала договор с Консорциум \"Обединение модерен транспорт\". По него бяха доставени 304 машини, инсталирани в автобусите и по част от спирките им във Варна.  Но стана ясно, че с въвеждането им в експлоатация има тежък проблем.  След многократно отклоняване на въпроса какви са причините за това, Якова отговори, че според сключения договор е трябвало да бъдат доставени \"фискални, но не и фискализирани устройства\". По тази причина нямало как те да бъдат свързани в системата на НАП. Междувременно голяма част от неработещите автомати вече са повредени. От съдържанието на втория договор, подписан пак от Якова в началото на т.г., става ясно, че причината машините за билети да не работят всъщност са зле организирана обществена поръчка и В договора е записано дословно следното: \"Страните като съобразиха, че при обявяване на процедурите за възлагане на обществените поръчки и сключването на договорите са заложени технически изисквания към доставките на стоки и услуги, които в хода на изпълнение на договорите и към днешна тата са оценени като недостатъчни с оглед нуждите на възложителя\". Текстът на документа  старателно заобикаля признанието, че поради споменатите причини системата никога не е била въведена в експлоатация . Вместо това необходимостта от доставка на липсващите и компоненти е мотивирана с това, че \"доставката и монтажа на допълнителното оборудване са необходими за нормалното функциониране\" на билетните автомати. Става дума за 95 преносими устройства за проверка на документите за пътуване, 10 броя оборудване за автоматите за продажба на билети, система за видеонаблюдение в 160 автобуса и обучение на персонал. За да покрие тези разходи сега Община Варна е сключила споразумение за изменение на договора си от 14.10.2013г. за отпускане на С него трябваше да бъде покрито собственото й участие в проекта \"Интегриран градски транспорт\". С изменението на договора банката ще увеличи кредита с нови 1.5 млн. лв., за да бъдат покрити с тях \"недостатъчните технически изисквания\", заложени в договора между Биляна Якова и Консорциум \"Модерен транспорт\" от 2015г. В същото време, други неофициални копия от документи, с които \"Дневник\" разполага показват, че ръководителят на проекта Биляна Якова е била изключително настойчива в отстояването на множество Почти всяка докладна записка, изпращана до кмета на Варна Иван Портних, по проблеми на изпълнението и отчитането на проекта, неотменно включва и текст, касаещ както нейното заплащане, така и на експерта \"Финансово управление, отчети и плащания\" - Валентина Крушева. За да обоснове тези искания Якова буквално е копирала в докладните си записки два параграфа. Първият от тях гласи, че \"\"Интегриран градски транспорт на Варна\" е най-големият инфраструктурен проект на общината от национално значение за Рпублика България\". Вторият - че ненавременното подаване на информация по изпълнението на задачите от страна на звеното, работещо по проекта, би могло да доведе до \"сериозни финансови последици за бюджета на Община Варна\". С докладна записка от 10 август м.г. Биляна Якова дори е поискала от Портних \" на база на натрупания опит\" тя и Валентина Крушева да поемат управлението и на втората фаза на проекта на стойност над 30.6 млн. лв.  До кмета на Варна са изпратени и няколко по отчитане на документация към финансиращия орган, за продължаване на работата по недовършените компоненти на проекта и т.н. Сумите, получени като възнаграждение от Валентина Крушева за периода август – декември 2015 г. са посочени в справка, подписана, както от самата нея, така и от Якова. Става дума за общо 14 хил. лв. или по 2800 лв. основна заплата на месец. За целия период са начислени и още 3600 лв. за клас прослужено време. Тези числа са само ориентировъчни. На 7 март. т.г. Биляна Якова уведомява кмета на Варна, за проблеми с плащанията по вече сключения договор за доставка на допълнителното оборудване за автоматизираната билетна система. От текста на същата докладна става ясно, че не са разплатени и дейностите по друг компонент – за подобрения в производствената база на общинското дружество \"Градски транспорт\". Но което работи по проекта не е пропуснат и този път. Якова припомня, че с решение от 30 януари т.г. Общинският съвет във Варна е взел решение за осигуряване на средства за заплати и осигурителни вноски на екипа й. Те са в размер на 613.4 хил. лв. или по над 50 хил. на месец в продължение на една година. Освен автомати за електронна продажба на билети по него трябваше да бъде изграден бърз автобусен коридор (BRT), система за осигуряване предимство на автобусите на кръстовища, друга – за информация в реално време за тяхното движение, по спирките да бъде положено специално покритие против заледяване и т.н. и т.н. Всички тези компоненти обаче към момента споделят Коридор не съществува, бърз автобусен транспорт няма, информация по спирките - също, автобусите продължават да чакат на червено, а заледяването на спирките предстои. Така 115 млн. лв., осигурени за \"най-големият инфраструктурен проект на общината от национално значение за Република България\" се оказаха похарчени без никакъв видим резултата за качеството на живота във Варна. По информация на \"Дневник\" от август изпълнението на проекта е обект на проверка от страна на Европейската служба за борба с измамите (ОЛАФ) и ДАНС.", "date": "2017.09.08", "title": "Из дълбоките тайни на един провал \"от национално значение\" (видео)"}
{"url": "http://www.dnevnik.bg/razvlechenie/2017/09/08/3038610_drami_ot_sveta_na_tenisa_i_niakolko_bulgarski_filma_v/", "text": "Едно от най-драматичните съперничества в историята на тениса, пренесено на екран, откри филмовия фестивал в Торонто в четвъртък вечер. \"Бьорн/Макенроу\", за епичните сблъсъци между буйния американски тенисист Джон Макенроу (Шая Лебьоф) и хладнокръвния скандинавски шампион Бьорн Борг (Свериг Гуднасон) през 80-те години, припомня как тениса се превърна от аристократичен спорт в зрелище, разказва \"Ройтерс\". В тяхното съперничество имаше нещо универсално, отвъд спорта, твърди директорът на фестивала Януш Мец. \"То поставя екзистенциални въпроси за това как двама души могат да се предизвикат взаимно отвъд възможностите си.\" Лебьоф, за когото това е първа голяма роля след серия скандали, призна, че има нещо общо със склонния си към изблици герой. Актьорството е като спорта - обикновени хора полагат необикновени усилия пред очите на всички, каза американецът, наричайки Макенроу \"лошият Дядо Коледа\" на тениса. 260 филма - с около 40 по-малко от миналата година, ще покаже фестивалът в идната седмица. Сред тях са българските \"Посоки\" на Стефан Командарев ( с премиера в Кан  и  награда от Сараево ) и \"3/4\" на Илиян Метев,  който взе награда в \"Локарно\" . България има участие и в още няколко копродукции с чуждестранни режисьори в програмата:  \"Уестърн\" на Валеска Гризебах  (също с премиера в Кан), \"Чудо\" на литовската режисьорка Егле Вертелите и любопитно - драмата \"Да обичаш Пабло\" с Хавиер Бардем и Пенелопе Круз, за любовната връзка на журналистка с известния наркобос. Филмът отчасти е сниман у нас. Сред другите очаквани филми са премиерата на Stronger с Джейк Джиленхол за атентата на бостънския маратон, гангстерската комедия \"Събърбикон\" на Джордж Клуни по сценарий на братя Коен, хорърът \"Майка!\" на Дарън Аронофски, драмата First They Killed My Father на Анджелина Джоли за геноцида в Камбоджа и \"Най-тъмният час\" - портрет на Уинстън Чърчил с Гари Олдман в главната роля. Фестивалът в Торонто няма състезателен характер.", "date": "2017.09.08", "title": "Драми от света на тениса и няколко български филма в програмата на Торонто"}
{"url": "http://www.dnevnik.bg/analizi/2017/09/08/3038430_peevski_prashta_mnogo_pozdravi_i_vi_jelae_tvorcheski/", "text": "- тази информация се е разпространявала няколко пъти в медийните среди. Преди седмица - точно в първия ден на септември, репортер разказа в редакцията на \"Дневник\", че отново сред колеги се коментира, че тя няма да бъде водеща през новия сезон. В същия ден обаче телевизията беше обявила промените в предаването, и въпреки че в официалното съобщение акцентът беше върху нови рубрики с повече инфотеймънт съдържание (като \"Запей, България\" и \"Другата игра\"), двамата водещи - Анна Цолова и Виктор Николаев, бяха снимани в промоционалния клип за сутрешния блок. В понеделник (4 септември) на екран беше само водещият, но отсъствието на Цолова беше обяснимо с отпуската й (предната седмица тя водеше сама). Три дни по-късно обаче В четвъртък вечер (7 септември) \"24 часа\" съобщи, че  Анна Цолова вече няма да е водеща на \"Здравей, България\"  и \"вероятно ще прави лайфстайл предаване\". От ПР екипа на телевизията изпратиха съобщение рано в петък сутрин, че  тя започва свой нов проект в медиата , но без повече подробности. Засега не е ясно нито какво ще бъде предаването, нито кога ще е премиерата му. Есенният тв сезон стартира в следващите няколко дни, в които двете частни национални телевизии - Би Ти Ви и \"Нова тв\", влизат в сблъсъци за зрители и рекламни бюджети с нови сезони на популярни риалити формати, сериали и други обновени предавания. Така че, ако новият проект на водещата е бил подготвян, логично би било да започне сега. Самата Цолова беше цитирана в официалното съобщение, че  работи по проекта повече от година , но го обявява сега, защото вече е готова с екип и концепция. От благодарствените думи на Силва Зурлева пък става ясно, че проектът ще е извън новините. Зурлева, която е член на борда на директорите на \"Нова тв\", е и директор в момента на \"Новини и актуални предавание\", след като  в средата на август медиата освободи Дарина Сарелска . Новината за Цолова би трябвало да мине в графата програмна политика, вътрешни решения и промени, и въпреки че смяната на популярни тв водещи винаги и навсякъде предизвиква силен интерес, в този случай той е още по-значим, заради контекста, в който се случва. Когато преди седмица между репортерите се разпространяваше информацията за рокадата с Цолова, обяснението беше, че е \" Дали наистина нейни въпроси и коментари за депутата от ДПС и модела #КОЙ са причината за свалянето й от сутрешния блок, или е част от причините, или е съвпадение (което всъщност му е удобно и подпомага представата за силното му влияние), едва ли някога ще стане напълно ясно. Дали промените в управлението и представянето на новините и персоналните смени имат връзка със сделка за \"Нова тв\", за която се говори от месеци, и сред потенциалните купувачи беше спряган и Пеевски - също не е ясно, защото такава все още няма официално обявена. Фактът, че Виктор Николаев, който също има остър журналистически рефлекс, въпроси и реакции по същите теми като Цолова, остава водещ на сутрешния блок, дава възможност на телевизията да намали ефекта от промяната. Дали ще последват и други рокади и как ще се промени предаването, ще проличи в ефир. Но версията за смяна на неудобни водещи звучи правдопободно, ако се проследят и последните атаки срещу Цолова, както и нейни реакции. На 11 август (това е и денят, в който беше обявена смяната на Сарелска със Зурлева) той съобщи през профила си във \"Фейсбук\", че внася и сигнал в прокуратурата и НАП за проверка на Анна Цолова \"за корупционни практики, укриване на доходи и пране на пари\", а подготвя такива и за другите водещи; и продължи с активността си през целия ваканционен месец, забърквайки в статуси всички неудобни медии, суми за хонорари, обвинения и обиди. НАП и прокуратурата не са коментирали официално сигнала. Останалото се вършеше от медиите, свързвани с Пеевски. Те се фокусираха особено върху Цолова и почти всекидневно я нападат по познатия модел и стил. Само няколко примера със заглавия от \"Блиц\": - \"Гръмовен скандал първо в БЛИЦ! Бареков сезира Цацаров за корупция, укриване на доходи и пране на пари от Анна Цолова и Антон Хекимян\" - \"Бареков попиля Цолова за баровската ѝ къща в Драгалевци, кючека и корупцията\" - \"Проф. Димитър Тадаръков скочи на Цолова заради Доган и набързо й запуши устата!\" - \"Антон Тодоров даде отпор на Цолова: Няма да ви позволя да ме прекъсвате, много врагове ще си навлечете!\" и т. н. В средата на август тя коментира в профила си във \"Фейсбук\": \" Ако някой намери и стотинка несъответствие между доходите и разходите ми, ще му я подаря. А иначе ще си плащам вноските по кредита. Докато все още не се наказва от държавата притежанието на собствен дом. И ще продължа да си върша работата честно. Да си мисля ли, че в България честната журналистика е непоносима и невъзможна?\"  В края на май  в интервю за \"Дневник\" с Анна Цолова и Виктор Николаев , те коментираха остро и откровено случващото се в медийната среда в България.  Два дни (на 26 май) след като интервюто в \"Дневник\" беше публикувано (на 24 май), Николай Бареков започна с първа атака във \"Фейсбук\" срещу Цолова, заради казаното в разговора от нея. ", "date": "2017.09.08", "title": "\"Пеевски праща много поздрави и Ви желае творчески успех\""}
{"url": "http://www.dnevnik.bg/sviat/2017/09/08/3038502_evrosujuzut_posreshtna_skeptichno_priziva_na_merkel_za/", "text": "Германският канцлер Ангела Меркел призова в телевизионен дебат в неделя за прекратяване на  преговорите на Турция  за членство в Европейския съюз. Някои държави като Австрия и Люксембург вече приветстваха идеята, но много други са резервирани - заради въпроси като мигрантската криза, а и свързащото повечето страни членки и Турция членство в НАТО, пише \"Ройтерс\". Някои от политиците, с които агенцията разговаря, виждат в действията ѝ и връзка между искането ѝ и предстоящите на 24 септември федерални избори. На среща на външните министри на Европейския съюз в Талин този четвъртък идеята не беше единодушно приета от участващите. Френският президент Еманюел Макрон пък обяви, че Анкара остава важен партньор на Европейския съюз. \"Турция действително се отдалечи от Европейския съюз в последните месеци и притеснително премина границите по начини, които не бива да се пренебрегват,\" каза той. \"Но искам да избегна скъсване, защото тя е ключов партньор в много кризи, пред които се изправяме, особено в миграционното предизвикателство и терористичната заплаха.\" Отношенията между Анкара и Европейския съюз, но особено с Германия, се влошават в последните две години и особено от опита за преврат в Турция и отговора на президента Реджеп Тайип Ердоган. Германският външен министър  Зигмар Гарбиел  - и след това и  самият канцлер Меркел  - обявиха, че страната променя политиката си към Турция. Габриел каза по-късно, при пристигането си в естонската столица Талин, че всъщност Турция е тази, която се отдалечава от Европейския съюз. На негова страна застана колегата му от Австрия, Себастиан Курц. Финландия и Литва обаче се обявиха срещу подобна стъпка. \"Не, трябва да продължим процеса и ангажимента си към Турция. Не е лесно, но трябва да ценим контактите,\" каза Линас Линкевичюс, литовският първи дипломат, на репортерите. \"Ако спрем, ако сложим край (на преговорете)... още повече ги насърчаваме да се отдалечат. Мисля, че ефектът ще е обратното на онова, което бихме искали.\" От друга страна Европейският съюз не би искал да предизвиква президента Реджеп Тайип Ердоган, а да запази сделката за мигрантите, с която потокът на търсещи убежище в Европа намаля драстично. \"Трябва да действаме внимателно и докато обсъждаме статута на Турция като страна членка, да обсъждаме и бъдещото отношение във всички негови аспекти,\" каза естонският външен министър Свен Миксер в Талин. Според него ЕС няма да вземе формално решение тази година, тъй като трябва да си сътрудничи с Анкара в сигурността и отбраната. Възможностите Преговорите с Турция започнаха през 2005 г., след като за тях се говори от десетилетия, но на практика спряха няколко години по-късно заради кипърския въпрос. Диалогът с Анкара за бъдещото членство години наред се смяташе за стимул за демократични реформи, но в последно време политици и експерти отбелязват, че съдебната система и свободата на словото се влошават. Прекратяването на преговорите не изглежда невъзможно, тъй като би изисквало подкрепата само на мнозинството от държавите членки. Отхвърлянето на кандидатурата обаче би било по-сложно, защото за него би било необходимо единодушие. Очаква се възможните стъпки да се обсъдят на среща на върха на ЕС на 19 и 20 октомври. Високопоставен турски представител каза, че ЕС трябва да реши дали иска Турция като членка, но и че има усещане, че \"вече не иска брак... (а) съжителство.\" \"Прави го заради изборите\" Според  Кати Пири , докладчик в Европарламента, преговорите трябва да се прекратят, но да се осъществи докрай митническият съюз като \"най-реалистичния инструмент за влияние\", който ЕС може да има, за да опита да договори на някои стандарти в Турция. \"При сегашното правителство (Анкара) не спазва и най-малките стандарти за правата на човека. Не трябва обаче да отнемаме европейската перспектива от турците, а прекратявайки разговорите, ще трябва да изложим условията, за да ги продължим. Но този обрат в германското отношение е заради изборите, не заради промяна от страна на Турция. Какво наистина има предвид Меркел? Мисля, че ще се върне към обичайния си прагматизъм след изборите.\" Междувременно две седмици преди вота 84% от респондентите в проучване на \"Дойчландтренд\" смятат, че Турция няма място в ЕС, а 88 на сто смятат, че федералното правителство трябва да заеме твърда позиция, за да отвърне на Анкара. Според брюкселското издание EUObserver Холандия и Швеция също искат да изчакат германските избори на 24 септември, преди да заемат каквато и да било позиция. За  осъществяване на митническия съюз  призовава и министърът за европейските въпроси на Турция Йомер Челик, който беше гост на министерската среща в Талин. \"Този подход - \"Замразявам преговорите, след това ги рестартирам\" - е неприемлив за нас,\" каза Челик.", "date": "2017.09.08", "title": "Евросъюзът посрещна скептично призива на Меркел за край на преговорите с Турция"}
{"url": "http://www.dnevnik.bg/biznes/2017/09/08/3038623_proverkata_na_letishte_sofiia_ne_otkrila_problemi_sus/", "text": "Няма констатирани отклонения при системите за сигурност на летище \"София\", съобщиха от там. По-рано днес в парламента транспортният министър Ивайло Московски обяви, че е разпоредил спешна проверка. Причината за нея стана въпрос на депутата Георги Свиленски дали е вярно, че от 6-ти юни насам рентгеновата системата на Терминал 2 на летището не работи и се използва авариен рентген, с ограничени възможности. Всички скенери и системи за видеонаблюдение на летището са в пълна изправност и работят нормално. Към момента едно от съоръженията за проверка на регистриран багаж е в ремонт, но това не се отразява на качеството на проверките и няма закъснения на полетите. Оборудването на летището отговаря на мерките за сигурност предвидени в националното и международно законодателство, гласят резултатите от проверката.", "date": "2017.09.08", "title": "Проверката на летище \"София\" не открила проблеми със сигурността"}
{"url": "http://www.dnevnik.bg/biznes/2017/09/08/3038630_bulgargaz_predloji_po-goliamo_poevtiniavane_na_gaza_ot/", "text": "Държавният доставчик \"Булгараз\" увеличи процента, с който предлага да поевтинее природният газ от 1 октомври. Компанията предлага на Комисията за енергийно и водно регулиране синьото гориво да поевтинее със 7.29% през последното тримесечие. В средата на август дружеството обяви, че ще предложи с 6% по-ниска цена. Внесеното в деловодството на регулатора предложение предвижда газът да струва 343.22 лв. за 1000 куб. м (без цени за достъп, пренос, акциз и ДДС). При взимането на решението обаче комисията трябва да отчете друго обстоятелство, при което поевтиняването в крайна сметка няма да е с този процент. Преди пет години започна процедурата, с която трябваше да се определи новият модел за изчисление на цените за пренос и достъп до газопреносната система. Тя обаче не е довършена и се очаква това да стане сега.  Новата тарифна система засяга начина на определяне на цените за достъп и пренос до газопреносната система на страната. В момента потребителите плащат 19.71 лв. за 1000 куб. метра на 100 км, като тази цена не е променяна от 2005 г. Новият модел предвижда да се въведат отделни тарифи за различните входно-изходни точки за внос и износ на газ спрямо периода на закупуване на капацитет – годишен или месечен. Наскоро енергийният министър Теменужка Петкова обясни, че ефектът от това върху крайната цена на газа няма да надхвърля 2%.", "date": "2017.09.08", "title": "\"Булгаргаз\" предложи по-голямо поевтиняване на газа от 1 октомври"}
{"url": "http://www.dnevnik.bg/sport/2017/09/08/3038033_v_ataka_na_svetovniia_rekord_kolko_hora_mogat_da/", "text": "Световен рекорд за най-много хора, правещи лицеви опори едновременно. Това е една от целите, които си поставят Лазар Радков с неговата кампания \"Да мотивираме 1 000 000 Българи да тренират!\" и партньорите му от инициативата \"Живей активно\". Опитът за рекорд ще бъде направен на 9 септември на голямата поляна в Южния парк в София. Началото е в 9.45 часа. Настоящият световен рекорд е 1645 човека и е поставен в Айман, Обединените арабски емирства, на 16 февруари 2017 г., посочват организаторите на българския опит. \"Малко хора знаят, но българите сме на последно място в Европа по брой спортуващи хора и на първо място по сърдечно-съдови заболявания. 78% от българите не практикуват никакъв спорт според проучване от 2014-а година\", казва Радков. Той ще участва в \"Живей активно\" в Пловдив на 17 септември на Гребната база, като ще дава съвети за здравословен начин на живот.", "date": "2017.09.08", "title": "В атака на световния рекорд: Колко хора могат да правят лицеви опори едновременно"}
{"url": "http://www.dnevnik.bg/bulgaria/2017/09/08/3032490_hristiianite_chestvat_rojdestvo_bogorodichno/", "text": "Българската православна църква днес чества Рождеството на света Богородица. Празникът, популярен като Малка Богородица, е един от петте Богородични празници наред с най-тържествения -  Успение Богородично , или Голяма Богородица (отбелязван на 15 август), а също Въведение Богородично, Благовещение и Покров Богородичен. Божията майка е почитана като пазителка на християнското семейство и покровителка на родилките и децата. Библейската легенда разказва, че родителите на Светата дева - Йоаким и Анна, били щедри и милостиви, но бездетни хора от Назарет. Господ чул молбите им и чрез ангел възвестил, че ще им се роди дъщеря на име Мария, заради която ще бъдат благословени всички земни родове. Денят се празнува предимно от жените - да са здрави и да раждат леко. Сутринта се замесва Богородичен хляб, от който се раздава на всеки от семейството и едно парче се оставя за къщата. Пекат се и курабии, гевречета и дребни сладки, които се раздават на сираците Храмов празник днес има един от най-почитаните български манастири - роженската света обител \"Рождество Богородично\".", "date": "2017.09.08", "title": "Християните честват Рождество Богородично"}
{"url": "http://www.dnevnik.bg/skorost/2017/09/08/3038039_test_na_60_avtomobila_otkri_kolko_e_razlikata_mejdu/", "text": "Средната разлика между полученият при тестовете на нови автомобили разход на гориво и реалният е 1.74 литра на 100 километра, но когато става дума за движение в градски условия колите горят с около 2.5 л/100 км повече. Това показаха 18 месечни тестове, направени по методика на PSA Group, френската природозащитна организация  France Nature Environnement , организацията за чист транспорт в Европа  Transport & Environment  и специализираната в тестовете и сертифицирането организация  Bureau Veritas . През проверка са минали 60 автомобила от марките \"Пежо\", \"Ситроен\" и DS, които са навъртели повече от 40 000 км. Разработването на протокола за изследване на разхода на гориво в реални условия започва в края на 2015 година. Тестовете, извършени с пътнически автомобили, разкриват среден разход на гориво от 5.8 л/100 км и потвърждават средна разлика от 1.74 л/100 км спрямо официално одобрените данни. В градски условия разликата между сертифицираните и реалните данни е почти еднаква за дизеловите (с 2.4 л/100 км повече) и бензиновите (2.5 л/100 км) автомобили. В проценти обаче става въпрос за разминаване от 53% за колите, работещи на нафта, срещу 42 на сто за бензиновите. Дава ли надеждна информация бордовият компютър Тестовете показват още, че бордовият компютър дава надеждна информация на водача за консумацията на гориво. Освен това се оказало, че икономичността на дизеловия автомобил се влияе в по-малка степен от стила на шофиране. Въпреки развитието на технологиите, разходът на гориво при автомобили с механична скоростна кутия е по-нисък от тези с автоматична (с поне - 0,4 л/100 км). Вече работи уеб-базирано приложение, което позволява тези данни да са достъпни за широк кръг потребители. Клиентите могат да оценят също и своя собствен разход на гориво въз основа на действителното ползване на автомобила. Приложението за момента е налично на уебсайтовете на марката в 12 европейски държави. Към момента такава информация може да се намери на сайта  https://www.spritmonitor.de Както е известно  от 1 септември разходът на гориво на всички нови модели автомобили , които се предлагат на европейските пазари, се тества по нова методика, известна със съкращението WLTP ( Worldwide harmonized Light vehicles Test Procedure , или световно хармонизиран тест за леки автомобили), която дава по-близки до реалните резултати. Освен това, също от началото на този месец, производителите, които продават в Европа, се задължават да замерват разхода на гориво и вредните емисии на своите модели и по т.нар. \"Тест при реални пътни условия\" ( Real driving emissions  или RDE). Данните от него трябва да са публични и лесно откриваеми.", "date": "2017.09.08", "title": "Тест на 60 автомобила откри колко e разликата между официалния разход на гориво и реалния"}
{"url": "http://www.dnevnik.bg/bulgaria/2017/09/08/3037239_selo_berende_ne_dava_curkvata_si_na_bojidar_dimitrov/", "text": "Село Беренде се намира на 57 километра от София - по-малко от час път, ако не се брои столичния трафик. Разстоянието е еднакво и откъм Драгоман, на международния път за Сърбия, и през Годеч, където любителите на разходките ще открият красив пейзаж с меки хълмове и разпръснати на махали селца. На нито един от пътищата обаче няма табела за средновековната църква със стенописи от XIII-XIV век, която директорът на  Историческия музей Божидар Димитров иска да премести в София.  Според Димитров мястото на \"Свети Петър и Павел\" е \"такова върло\", че нито реставратори, нито туристи могат да стигнат до там. Това е вярно само отчасти - най-голямото, но преодолимо предизвикателство са дупките по шосето. До Беренде маршрутка отива само през уикенда, няма магазин, няма лекар. Въпреки това там живеят хора, които не са съгласни да дават църквата си на Божидар Димитров. Посреща ни 17-годишният Валери, един от 12-те постоянни жители на Беренде, доброволно приел ролята на екскурзовод в последните седмици. Ключът за храма се предава от семейство на семейство, сега обаче с повишено внимание - заради обещанието на Божидар Димитров да прати в Беренде строителни специалисти. Местните хора са се зарекли да не го пускат. \"Не знам защо я иска, но няма да стане\", зарича се на няколко пъти Валери, докато показва пътя към църквата. Тя е с размерите на параклис, 4 на 5 м. и с дебели почти метър каменни стени и от поне 700 години лежи край старото гробище - на 800 метра надолу по склона от селото, десетина минути пеш от последните къщи. Пътят е наистина стръмен, но широк и с впечатляваща гледка - просто не е желателно долу да се слиза с кола. На средата му върху тенекиена стрелка е издраскан надписът \"църква\". Семейството на Валери е последното, поставило катинар на \"Свети Петър и Павел\", той коси и тревата наоколо. Разбиват я често, казва Валери, разказва и за случаи, в които там подслон са търсили бежанци. Вещите вътре - стол, маса, дървен кръст, ракла, обаче все така си стоят от години. Църквата е обявена за народна старина още през 30-те години, статутът й е потвърден отново през 60-те години, когато стенописите са обявени за паметник от национално значение. Според монографията на известния специалист по изкуство на Средновековието проф. Елка Бакалова и те, и сградата са от средата на XIV в. - времето на цар Иван Александър, единствената така богато изографисана и запазена църквва от този период. Забележителни са един от малкото образи на Константин Кирил Философ, сцената на Успение Богородично, фрески на архангелите, светците-войни, св. св. Константин и Елена. Днес те все още се държат, макар и във все по-окаяно състояние, а в усойното помещение се носи миризма на мухъл. На предната фасада личат останките от изображение, изчезнало в неизвестен момент през годините. Заради местна легенда, че Иван Асен (век по-рано от Иван Александър) заровил свои ценности в олтара, храмът е разкопаван от иманяри, през 2007 г. е откраднат и медния обков на покрива. Някъде по това време храмът е варосан от местен свещеник, воден от добри намерения. Дясната стена отвътре пък е укрепвана с хоросан. Валери, а и кметският наместник на Беренде и околните села Валентина Тошева вече не помнят кога са правени тези ремонти. Факт е, че преди Божидар Димитров да се заинтересува за църквата, единствено местните хора и отчасти - Софийска митрополия се вълнуват от нейната съдба. От десет години хората в Беренде, организирани от Венцислав Аспарухов, събират средства за възстановяването на храма, през 2013 г. получават и разрешение от Националния институт за недвижимо културно наследство за спасителен ремонт - дренаж, плочник, укрепване на покрива. Той обаче не може да бъде осъществен, защото  църквата не съществува по документи, разказа Венци. Някъде около 2012 г., независимо от църковното настоятелство и НИНКН Софийската митрополия укрепва покрива и прави дренаж, защото по думите им състоянието на стенописите е критично. Те подчертават, че са работили само извън храма. Според експертите от НИНКН, оценили състоянието на храма през 2013 г., самата сграда е здрава. \"Освен с хеликоптер, не виждам как ще я вземат. Но тя е много стара и ще се разруши. Не трябва да се изнася\", разсъждава Валери. Мнението му съвпада и с това на община Драгоман. \"Уважавам г-н Димитров, той е професор, но тази църква от векове е там. Това е светото й място\", заяви пред \"Дневник\" кметският наместник Валентина Тошева. Според нея мястото може да е труднодостъпно, \"но хората имат вяра\". Макар да не можа да посочи конкретна цифра, посетителите му \"определено са повече от 50 души годишно\". За бъдещето на храма й предстоят разговори със заместник-кметицата на Драгоман Лидия Банкова, която също иска той да бъде реставриран на място. Междувременно в сряда Божидар Димитров продължи да популяризира идеята за преместване на църквата, описвайки различни подобни примери от световната практика. Проф. Бакалова припомни, че наскоро България домакинства на конферeнцията на Международния комитет по консервация на мозайки (ICCM), чийто основен акцент бе запазването на паметниците заедно с всичките им елементи (мозайки, стенописи, архитектурна декорация и т.н.) и \"несъвършенства\" в оригиналната среда и контекст. \"Според съвременната практика в цивилизованите държави, консервационните намеси в материалните културни ценности са минимални, така че да може се съхранят и паметниците, и тяхната история\", написа тя.  Според проф. Бакалова конструктивно решение за състоянието на църквата в Беренде е наложително, но трябва да се вземе след вслушване в професионалните и експертни организации. \"Решение и действия задължително трябва да се предприемат, но не по преместването, а по консервирането на църквата на мястото, свързано с нейната истинска история. Отбелязвам, че консервацията и рестварацията на архитектурата и стенописите на църквата при с. Беренде ще изисква много по-малко средства отколкото пренасянето й.\"", "date": "2017.09.08", "title": "Село Беренде не дава църквата си на Божидар Димитров"}
{"url": "http://www.dnevnik.bg/skorost/2017/09/08/3037573_honda_sr-v_skoro_shte_bude_i_hibrid/", "text": "\"Хонда\" ще представи предсерийна хибридна версия на кросоувъра си CR-V на автосалона във Франкфурт, който се открива на 12 септември. Дизайнът на автомобила пък показва как ще изглежда обновеният модел. Хибридната система на \"Хонда\" комбинира 4-цилиндров бензинов двигател с обем два литра, работещ по цикъла на Аткинсън, мотор на ток и генераторен електромотор. Това, което е интересно е липсата на конвенционална трансмисия. Електрониката за управление на работата на системата сама определя как да се използва горивото и електрическата енергия по възможно най-ефективен начин, което означава, че не е необходимо шофьорът да избира между трите режима на задвижване - eлектрически, хибриден или с двигател с вътрешно горене. В електрически режим задвижващият електромотор черпи мощ единствено от акумулаторните батерии и в този случай не се отделят никакви вредни емисии. В хибриден бензиновият двигател захранва електрогенератора, който на свой ред осигурява мощност за електромотора. При този режим излишъкът от мощ от бензиновия агрегат дозарежда пакета от батерии. В третия режим колелата биват задвижвани директно от бензиновия двигател, а при необходимост електромоторът осигурява допълнителна мощност. В случаите на градски цикъл на шофиране системата редува хибридния и електрическия режими за оптимална икономичност. Серийният CR-V от моделна 2018-а година ще бъде предлаган и с новия турбобензинов силов агрегат 1.5 VTEC TURBO, който ще се съчетава или с 6-степенната механична трансмисия, или с усъвършенстваната CVT. Не е предвидена дизелова версия за бъдещия нов европейски модел.", "date": "2017.09.08", "title": "\"Хонда\" СR-V скоро ще бъде и хибрид"}
{"url": "http://www.dnevnik.bg/sviat/2017/09/08/3037933_s_politika_na_hashtagovete_merkel_tursi_vruzka_s/", "text": "След 12 години на власт канцлерът Ангела Меркел се представя като нещо повече от германската \"Мути\" и води кампания в киберпространството, за да установи връзка с младите гласоподаватели и да спечели подкрепата им за дълго след  изборите този месец . Меркел, чийто прякор означава \"Мамче\", изглежда, е на път да спечели четвърти мандат със силна подкрепа от по-възрастните германци. Но 63-годишната канцлерка, която за разлика от някои западни лидери няма личен профил в \"Туитър\", иска да мобилизира почти 3-те милиона германци, които  гласуват за пръв път , в подкрепа на своя консервативен Християндемократически съюз (ХДС) на 24 септември. За тази цел Меркел прие да отговаря на въпросите на четирима видеоблогъри в \"Ютюб\", присъства на най-голямата конференция за компютърни игри в Европа и създаде отворен за посетители предизборен център в шикозен бизнес район на Берлин.  26-годишната Диана Кинерт, помогнала за разработването на предложения за модернизиране на ХДС, каза, че партиите трябва да използват нови средства за комуникация, за да привлекат отблъснатите от \"стерилната\" политика млади хора и да ги направят по-ангажирани политически в дългосрочен план. \"Би било срамота, ако това се окаже само предизборен шум\", заяви Кинерт - която има татуировки и носи бейзболна шапка - пред \"Ройтерс\" в отворения за посетители център. #fedidwugl  ХДС, който едва ли ще спечели категорично парламентарно мнозинство, има нужда от гласовете на младите хора, за да засили позициите на Меркел в коалиционните преговори, които ще се водят след изборите. Партията предизвика известно объркване, като пусна в \"Туитър\" хаштага #fedidwgugl. Това не е плод на повредена компютърна клавиатура, а съкращение на предизборния лозунг на ХДС - \"За Германия, в която можем да живеем добре и щастливо\". Затова отвореният за посетители център, където тематични зали вдъхват живот на програмата на ХДС, се нарича #fedidwgugl House.  Във Великобритания младите хора масово гласуваха през юни за опозиционната Лейбъристка партия, като лишиха управляващите консерватори от тяхното мнозинство и показаха как младежите могат да влияят върху съдбата на правителствата, дори да са по-малобройни. Германското общество бързо застарява, а по-възрастните хора продължават да имат господстваща роля за определяне на дневния ред в страната. Гласоподавателите на възраст над 60 години са над два пъти повече от тези под 30 години. През 2013 г. ХДС си осигури най-големия дял от гласовете на младите хора, но подкрепата му продължава да идва много повече от пенсионерите. На последните избори две пети от неговите поддръжници бяха на възраст над 60 години, а само 5.4 процента бяха под 25 години. \"Запазете спокойствие и гласувайте за Анджи!\"  Кинерт, която е качила в \"Инстаграм\" своя снимка с тениска с надпис \"Запазете спокойствие и гласувайте за Анджи\", казва, че Меркел никога не спира да се учи и гледа към бъдещето въпреки продължителното си управление. Един от приоритетите на Меркел е цифровизацията на германската промишленост. Тя има профили във \"Фейсбук\" и \"Инстаграм\" и полага усилия да покаже, че е в крак със социалните медии, макар понякога това да изглежда тромаво. Попитана в интервюто в \"Ютюб\" кой е любимият й емотикон, Меркел каза, че това е усмивчицата: \"Ако нещата са добре, даже заедно със сърчице\", пошегува се тя. Главният съперник на Меркел - лидерът на социалдемократите Мартин Шулц - също не избягва киберпространството. Тази седмица той беше подложен на тежък разпит в \"Ютюб\" по теми като узаконяването на канабиса, благополучието на животните и развиването на широколентовия интернет. ХДС си навлече подигравки за объркването, причинено с хаштага #fedidwgugl, но медийното внимание привлече погледите към дневния му ред. Усилията за водене на кампания чрез нови медии също така се приемат положително от по-възрастните избиратели, които искат най-доброто за своите деца и внуци, каза Щефан Маршал от университета \"Хайнрих Хайне\" в Дюселдорф. Меркел е единственият канцлер, за когото могат да си спомнят повечето германци, които гласуват за пръв път. Това помага на ХДС да я представи като стожер на стабилността в бурната епоха на Доналд Тръмп и Брекзит. Социологическо проучване на \"Форза\" през юни установи, че 57 процента от хората между 18 и 21 години подкрепят Меркел, а сред населението в по-широк план този дял е 53 процента. Само 21 процента от младите хора подкрепят Шулц. Управляващият директор на \"Форза\" Манфред Гюлнер каза, че по-младите германци стават по-консервативни от своите връстници в други страни: \"Младите хора тук са прагматични; те се тревожат за своите пенсии.\" /БТА", "date": "2017.09.08", "title": "С \"политика на хаштаговете\" Меркел търси връзка с младите в Германия"}
{"url": "http://www.dnevnik.bg/sviat/2017/09/08/3038045_shte_svali_li_trump_letvata_za_upotreba_na_iadreno/", "text": "На 3 септември 1949 г. \"душещ самолет\" на военновъздушните сили на САЩ събираше проби от въздуха над руския полуостров Камчатка, когато откри доказателства за радиоактивност, потвърждаващо, че опустошеният от войната СССР е изпробвал ядрено устройство. Съветското изпитание на 29 август 1949 г. беше извършено по-скоро от очакваното. Започвайки от взрива на полигона Тринити в Ню Мексико на 16 юли 1945 г., базовата наука на ядрените експлозии е на повече от 72 години - с три години по-възрастна от Северна Корея. Технологията за балистични ракети е на над 60 години. Проблемите на миниатюризацията на ядрените бойни глави с цел монтирането им на ракети и гарантирането, че ще оцелеят по пътя към мишените, не са достатъчни, за да обезсърчат една страна, решена да се сдобие с ядрен арсенал. Помислете за Пакистан, чийто годишен доход на глава от населението е по-малко от 2000 долара. Северна Корея има арсенал  и разработва междуконтинентални балистични ракети по-бързо от очакваното, с демонстративно пренебрежение към призивите на САЩ. На 2 януари новоизбраният президент Доналд Тръмп написа туит за обещания севернокорейски тест на  междуконтинентална балистична ракета : \"Това няма да се случи!\" То се случи. Най-дръзкото действие на Северна Корея, изстрелването на ракета над Япония, беше извършено седем дни, след като  държавният секретар на САЩ Рекс Тилърсън  похвали \"сдържаността\" на Пхенян. Сигналите от Северна Корея не включват заплетена семиотика: тя иска глобален ядрен обхват и както пише сп. \"Икономист\", неприятните опции пред света са малко вероятната (продуктивни преговори), слабата (налагане на още санкции) и ужасяващата (изпреварващи военни действия). За последната няма ясна линия, но може да се направи разграничение, колкото и да е непрецизно, между изпреварваща война и превантивна война. Първата е самоотбрана в отговор на ясна и непосредствена заплаха - отблъскване на акт на агресия, която може да се сметне за предстояща с разумна степен на увереност. Второто са предварителни действия - и, нека да бъдем честни, проява на агресия - целящи да се предотврати ясна и непосредствена заплаха. Когато заплаши Северна Корея с \" огън и ярост , каквито светът не е виждал\", дали Тръмп заплашваше да премине ядрената граница? Това вече е било обмисляно по отношение на Пхенян. Бившият ген. Дъглас Макартър, уволнен за неподчинение от президента на САЩ Хари Труман, представил на новоизбрания тогава президент Дуайт Айзенхауер меморандум по въпроса \"как да се прочисти Северна Корея от вражески сили\". \"Това може да бъде постигнато чрез атомни бомбардировки на местата на концентрация на вражески военни сили и обекти в  Северна Корея  и разпръсване над обширни площи на подходящи радиоактивни материали, страничен продукт от ядреното производство, с цел да се прекъснат важни вражески линии за комуникация и снабдяване...\" Макартър е преценил много погрешно Айзенхауер, чийто биограф Джийн Едуард Смит казва, че когато научил за теста в Ню Мексико на Конференцията в Потсдам (от 17 юли до 2 август 1945 г.) - там за първи път научава за новото оръжие - \"той беше потресен\" и \"беше единственият в Потсдам, който се обяви против използване на бомбата\". Смит пише: \"Като президент, Айзенхауер на два пъти получи препоръки за използване на бомбата от своя Съвет за национална сигурност и от Съвета на началник-щабовете на въоръжените сили на САЩ; първо във Виетнам, за да защити французите при  Диен Биен Фу , а после срещу Китай при кризата в Тайванския проток. И в двата случая Айзенхауер отхвърли препоръките. Като бивш главнокомандващ (на съюзническите сили на НАТО), Айзенхауер имаше самоувереността да направи това, за разлика от други президенти, които може би не биха го сторили. И няма съмнение, че отхвърляйки употребата на бомбата, Айзенхауер вдигна прага, над който може да се използва атомно оръжие - наследство, на чиито плодове продължаваме да се радваме\". Но докога? Режимът за неразпространение на ядрените оръжия имаше забележителен успех. В кампанията за президентските избори през 1960 г., Джон Кенеди заяви, че има признаци, че до 1964 г. в света ще има \"10, 15 или 20\" ядрени сили. Като президент той заяви, че до 1975 г. те може да станат 20. Сега обаче към Северна Корея - деветата такава сила, може да се присъединят Япония, Южна Корея и Тайван, както и други, освен ако американското ръководство не покаже очевидно и надеждно възпиране на Северна Корея. Запасът от доверие към президента не е неизчерпаем. На 1 август сенаторът републиканец от Южна Каролина Линдзи Греъм заяви, че Тръмп му казал, че \"ще има война със Северна Корея\", ако тя не спре да разработва междуконтинентални балистични ракети, способни да достигнат САЩ. \"Ще видим\", каза Тръмп в неделя, отговаряйки на извикания въпрос: \"Ще нападнете ли Северна Корея?\" Толкова ли са атрофирали конституционните правомощия на Конгреса, когато става дума за военни действия, че бездейно се моли за обикновено уведомяване пост фактум? Десет месеца след 8 ноември, цената на този ден, която досега беше предимно естетическа, изведнъж - макар и не непредвидимо - се оказа по-висока от тази, която може би са очаквали неговите 62 984 825 избиратели. /БТА", "date": "2017.09.08", "title": "Ще свали ли Тръмп летвата за употреба на ядрено оръжие"}
{"url": "http://www.dnevnik.bg/photos/2017/09/08/3037900_fotogaleriia_specialnite_fotosesii_na_kitai/", "text": "Облечена в дълга бяла рокля с воал, китайката Цзячун Лин позира с годеника си Да Сонг на Уестминстърския мост в Лондон. Това е тяхната сватбена фотосесия, която се снима преди самата венчавка. За младите китайци сватбената фотосесия не е просто снимки от деня на церемонията, а начин да впечатлят с разкош и оригинални идеи. Тя често се превръща в сложно организационно събитие със специално наети костюми, грим, асистенти на фотографа, видеооператор или дори пътуване в чужбина.", "date": "2017.09.08", "title": "Фотогалерия: Специалните фотосесии на Китай"}
{"url": "http://www.dnevnik.bg/sviat/2017/09/08/3038153_zemetresenie_ot_8_po_rihter_e_registrirano_krai/", "text": "Земетресение със сила 8 по скалата на Рихтер е регистрирано край южния бряг на Мексико, предадоха световните агенции. Външният министър на страната съобщи, че най-малко шест души са загинали в южния щат Чиапас. Трусът е регистриран в 4.49 ч. координираното универсално време (7.49 ч. българско време). Епицентърът му е в Тихия океан, на 88 км югозападно от Пихихяпан, на дълбочина 61 км, по данни на Европейския средиземноморски сеизмологичен център. Първоначално бе съобщено, че трусът е на дълбочина от едва 10 км. Според сеизмологичния център на страната силата му е 8.4 по скалата на Рихтер, но тези данни нямат потвърждение.  Сгради в столицата Мексико са се разлюлели и хората са побегнали по улиците, съобщи агенция \"Ройтерс\". Засегнати са над милион души. Свидетели разказват, че трусовете са се усещали в продължение на около минута. Засега няма информация за пострадали или нанесени щети.  Мексиканската служба за гражданска защита съобщи, че това е най-силното земетресение от 1985 г. насам. Тогава, на 19 септември, при трус със сила 8.1 бяха разрушени сгради и загинаха хиляди хора. Земетресението е усетено също в Белиз и Гватемала. Тихоокеанският център за предупреждения за цунами съобщи, че е възможно да се образуват опасните вълни. Европейският средиземноморски сеизмологичен център междувременно съобщава за множество вторични трусове в първите 30 минути след земетресението, от които най-мощният е със сила 5.7 по Рихтер. Трусът съвпадна с времето, когато по западното крайбрежие на страната бушува ураганът \"Катя\".", "date": "2017.09.08", "title": "Земетресение от 8 по Рихтер е регистрирано край Мексико, има загинали (обновена)"}
{"url": "http://www.dnevnik.bg/bigpicture/2017/09/08/3038177_goliamoto_panamerikansko_prikljuchenie_v_meksiko/", "text": "След Аляска, Канада и САЩ панамериканската ни група стигна до Мексико. Пътуването по платените магистрали и пътища се оказа абсолютно безопасно, но за сметка на това скучно. На снимката фавелите в Мексико Сити. Снимките са направени с подкрепата на \"Никон България\".", "date": "2017.09.08", "title": "Голямото панамериканско приключение в Мексико"}
{"url": "http://www.dnevnik.bg/sport/2017/09/08/3038158_sloun_stivuns_prechupi_uiliams_i_shte_igrae_s_madisun/", "text": "Слоун Стивънс и Мадисън Кийс ще играят във финала на US Open. В по-оспорвания полуфинал непоставената Стивънс успя да победи с 6:1, 0:6, 7:5 опитната Винъс Уилямс. Кийс нямаше никаква съпротива за 6:1, 6:2 срещу Коко Вандеуей. Това беше първият случай от 1981 г., в който в полуфиналите имаше само американски тенисистки. Финалът ще е изцяло американски за първи път от 2002 г., когато Серена Уилямс победи с 6:4, 6:3 сестра си Винъс. Неочакваният финал между Стивънс и Кийс означава, че една от двете ще спечели първата си титла от Големия шлем. Двете американки пропуснаха началото на сезона, тъй като се възстановяваха от контузии. Силна серия от пет поредни гейма позволи на Стивънс да спечели убедително първия сет срещу Уилямс. Тя имаше отлична възможност да пренесе уверения си ход и във втория, като поведе с 40:0 в първия гейм и имаше три поредни шанса за пробив. Двукратната шампионка реагира и успя да се спаси. Опитната Уилямс се вдигна и със силна игра спечели сета на нула. Последва много оспорван решителен сет, изпълнен с възможности за пробиви. Още в първия гейм Стивънс проби, а след това се спаси от 15:40, за да направи 2:0. Уилямс съумя да върне пробива и изравни. Тя пропусна отлична възможност да вземе превъзходство, когато поведе с 40:15 в шестия гейм, но съперничката ѝ се защити. Последва нова размяна на пробиви. Развръзката дойде в 13-ия гейм, когато Стивънс проби на нула и след това приключи мача с убедителен сервис-гейм. В другия полуфинал Кийс се представи много силно срещу Вандеуей и даде само три гейма. Вандеуей нямаше нито една възможност за пробив и направи само четири печеливши удара (срещу 14 на Кийс), а в допълнение съперничката ѝ допусна едва девет непредизвикани грешки.", "date": "2017.09.08", "title": "Слоун Стивънс пречупи Уилямс и ще играе с Мадисън Кийс във финала на US Open"}
{"url": "http://www.dnevnik.bg/sviat/2017/09/08/3038159_hakerska_ataka_nad_kreditna_firma_v_sasht_e_zasegnala/", "text": "Американската кредитна фирма \"Екуифакс\" (Equifax) обяви, че е станала жертва на тежка кибератака, която може да е засегнала 143 млн. американски клиенти, или почти половината население на САЩ, предаде БТА. \"Екуифакс\" е открила проблема на 29 юли и \"незабавно е реагирала\" като е поискала разследване от фирма за компютърна сигурност за оценка на щетите, съобщи компанията. \"Екуифакс\" е специализирана именно в защита и анализ на лични и финансови данни на клиенти, които искат кредити от банки или кредитни институции в цял свят. В сайта си компанията обещава да защити клиентите си от кражбата на самоличност. Хакерите са се сдобили с имена, адреси, рождени дати, номера на социални осигуровки и в някои случаи с номера на шофьорски книжки, все данни, които могат да се използват за кражба на самоличност. Откраднати са били и номерата на кредитните карти на 209 хил. американски клиенти, както и поверителни документи за кредитите на 182 хил. души. \"Хакерите са се възползвали от пролука в защитата на американски сайт, за да получат достъп до някои досиета между средата на май и юли. Инцидентът е засегнал потенциално около 143 млн. клиенти в САЩ\", се казва в изявление на фирмата. В по-малка степен са засегнати и клиенти на \"Екуифакс\" в Канада и Великобритания. Директорът на компанията Ричард Смит поднесе извинения на клиентите и увери, че фирмата извършва преглед на цялата си компютърна сигурност. Фирмата обеща безплатна помощ на клиентите си при кражба на самоличността им. \"Екуифакс\", която е със седалище в Атланта, щата Джорджия, анализира данните на над 820 млн. физически и над 91 млн. юридически лица в цял свят. Тя работи в 24 страни и в нея работят около 9900 души.", "date": "2017.09.08", "title": "Хакерска атака над кредитна фирма в САЩ е засегнала данните на милиони потребители"}
{"url": "http://www.dnevnik.bg/detski_dnevnik/2017/09/08/3037916_v_sofiia_shte_bude_otkrita_purvata_evropeiska/", "text": "Днес в Аулата на Софийския университет \"Св. Климент Охридски\" ще се откри първата Европейска младежка олимпиада по информатика (eJOI). Състезанието ще се проведе от 12 септември във Форум \"Джон Атанасов\" в София Тех Парк. В него ще вземат участие младежи на възраст до 15 години от 23 държави. Инициатори на олимпиадата са  Сдружението на олимпийските отбори по природни науки (СООПН), проф. Красимир Манев и Бисерка Йовчева – създател на шуменската школа по информатика \"А и Б\". На откриването ще присъства министърът на образованието и науката Красимир Вълчев. По време на олимпиадата участниците ще бъдат оценявани в реално време. Церемонията по награждаването на победителите ще се състои на 12 септември отново в Аулата на Софийския университет \"Св.Климент Охридски\". През 2016 г. година олимпийските отбори на България по природни науки завоюваха общо 9 златни медала, 27 сребърни медала, 37 бронзови медала по време на световните олимпиади и най-престижни състезания.", "date": "2017.09.08", "title": "В София ще бъде открита първата европейска олимпиада по информатика"}
{"url": "http://www.dnevnik.bg/na_put/2017/09/08/3032691_da_spish_v_kutiia_-_novoto_prikljuchenie_po/", "text": "Всички, ходили в годините на социализма на Златни пясъци, ги знаят - \"плажните кошници\" (на немски strandkorb) бяха стигнали и до българските плажове, за да отговорят на навиците на плащащия в твърда валута западногермански турист. Конструкциите представляват плетен кош с подвижна козирка, меко диванче за двама, понякога - с малка сгъваема масичка и стъпало за краката. Това изобретение вече повече от век осигурява комфорта на плажуващите по северните морски бреговете на Германия, комбинирайки по добър начин удобствата на услугата \"чадър и шезлонг\", разпространена в България. Плажната кошница отдавна се е превърнала в знакова институция за германските плажове и наемането й за ден е типичен начин за прекарване на отпуската на морския бряг, коментира ДПА. Днес обаче устройството е усъвършенствано с версия за преспиване. \"Кутията за сън\" е с по-големи размери - 2 м дълга и 1.3 м широка, има и специален капак за през нощта, за да осигури неприкосновеност на наемателите си. Идеята се родила на семинар, проведен от Агенцията по туризъм на Шлезвиг Холщайн - най-северната германска провинция, която граничи и с Балтийско, и със Северно море. Резултатът се налага макар и бавно на плажовете на континенталната част от провинцията и по малките острови. Наемателите освен спалнята си получават и ключове от обществените душове и тоалетни наоколо, а един от хотелите е включил нощувката в кутията на плажа в списъка на услугите за гостите си. Тя върви с плато сирена и плодове и бутилка вино във вечерните часове и лека закуска на сутринта. А морето е на две крачки. ", "date": "2017.09.08", "title": "Да спиш в кутия - новото приключение по германските плажове"}
{"url": "http://www.dnevnik.bg/politika/2017/09/08/3038162_cacheva_za_antikorupcionniia_zakon_na_bsp_shte_se/", "text": "Правосъдният министър Цецка Цачева защити законопроекта на управляващите за антикорупционен закон, а предложенията на БСП, които предвиждат ръководителят на бъдещото антикорупционно звено да се избира от президента, сравни с \"Франкенщайн\". В сутрешния блок на Би Ти Ви Цачева заяви, че само когато бъдещото звено се избира от парламента, ще бъде гарантирано, че процесът ще е прозрачен и над бъдещия орган ще има контрол. \"При едноличен орган, избран по неизвестен начин, без публична процедура, без възможност за контрол върху него ще създадем един Франкенщайн\", заяви правосъдният министър. Добави, че в предложения от управляващите законопроект дори имало поред повече пунктуалност, отколкото е необходимо. Цачева съобщи, че от четвъртък (7 септември) законопроектът на управляващите е предоставен за междуведомствено обсъждане. Очаква се до края на месеца той да бъде внесен в Народното събрание.", "date": "2017.09.08", "title": "Цачева за антикорупционния закон на БСП: Ще се създаде един Франкенщайн"}
{"url": "http://www.dnevnik.bg/sport/2017/09/08/3038168_biletite_za_macha_mejdu_pulev_i_djoshua_shte_sa_mejdu/", "text": "Билетите за боксовия мач между Кубрат Пулев и Антъни Джошуа струват между 40 и 500 паунда. Двамата  ще се качат на ринга на стадион \"Милениум\" в Кардиф на 28 октомври . Българинът, който е първи претендент за пояса на Международната боксова федерация (IBF), ще направи втори опит да стане световен шампион. Първият беше на 15 октомври 2014 г., когато беше нокаутиран в петия рунд от Владимир Кличко. Билетите ще бъдат пуснати в продажба в понеделник по обед за притежателите на \"Fight pass\". Във вторник (12 септември) започва свободната продажба. Ценовите категории са 40, 60, 80, 100, 200, 300 и 500 паунда, а ВИП билетите са по 1500 паунда. На мача си с Кличко в Хамбург Пулев получи голяма подкрепа от български почитатели. \"Нямам търпение да се завърна на ринга. В следващите осем седмици ще се фокусирам изцяло върху 20-ата ми битка. С вълнение очаквам да почувствам атмосферата на препълнения стадион \"Милениум\" и да дам на феновете един истински спектакъл\", каза Джошуа. \"Кубрат Пулев е звезда в своята страна, той е като крал в България\", заяви още световният шампион. Той  допусна и грешка, като каза, че \"медалът от олимпийски игри говори достатъчно за класата на Пулев\" . Кубрат Пулев всъщност не е печелил медал, а такъв има брат му Тервел - бронз от Лондон 2012. \"Антъни Джошуа е страхотен и опасен съперник. Но неговият стил пасва перфектно на моя. В бокса стиловете на боксьорите диктуват срещата между тях. В тази битка няма да има много прегръдки, ще има здрав бокс\",  каза Пулев, който държи интерконтиненталната титла на WBA .", "date": "2017.09.08", "title": "Билетите за мача между Пулев и Джошуа ще са между 40 и 500 паунда"}
{"url": "http://www.dnevnik.bg/biznes/turizam/2017/09/08/3038173_ministerstvoto_na_turizma_ne_moje_da_se_namesi_v/", "text": "Министерството на туризма не може да вземе отношение към конфликта на плаж \"Делфин\" между нудисти и туристи, които искат да плажуват по бански. Това стана ясно от изказване на ресорния министър Николина Ангелкова в рамките на парламентарния контрол. Тя допълни, че няма регламент, който да позволява на министерството да се намеси. Попитана кому е било нужно да отдава на концесия този малък плаж, при положение, че в близост е този на Ахтопол, с дължина над 7 километра, Ангелкова каза, че решението е взето от служебния министър на туризма. Министърът на туризма припомни, че тече обществено обсъждане за промяна на Закона за устройство на черноморското крайбрежие и в него ще се помисли за регламентиране на плажове за нудисти. Напрежението между двете групи плажуващи на плаж \"Делфин\"  е факт от началото на летния сезон, като се стигна и до  физически сблъсъци .", "date": "2017.09.08", "title": "Министерството на туризма не може да се намеси в конфликта на плаж \"Делфин\", каза Ангелкова"}
{"url": "http://www.dnevnik.bg/biznes/turizam/2017/09/08/3038174_predlojeniia_za_budeshteto_na_slunchev_briag_ad_shte/", "text": "Най-късно до месец Министерството на туризма ще предложи варианта за бъдещето на дружеството с основно държавно участие \"Слънчев бряг\" АД. То трупа загуби в последните три години, въпреки увеличеването на броя на туристите в компелкса. Ангелкова посочи, че това е така, защото \"Слънчев бряг\" АД поддържа инфраструктурата на курорта, но данъците от хотелите, заведенията и атракционите, които я ползват се плащат в община Несебър, която не превежда нищо на дружеството. Министърът посочи, че тече правен и финансов анализ на \"Слънчев бряг\" АД, след който ще се реши дали да се прехвърлят активи и акции към община Несебър. Бъдещето на дружеството ще зависи и от това на колко ще бъдат оценени дяловете на останалите акционери в дружеството, тъй като държавата притежава едва 75% от него. Ангелова не пропусна и да спомене, че предстоят промени в Закона за туризма, които ще създадат законова рамка за статута на курортите. Преди няколко дни вицепремиерът  Валери Симеонов поиска ликвидация  на държавното дружество \"Слънчев бряг\" с аргумента, че то генерира само корупция.", "date": "2017.09.08", "title": "Предложения за бъдещето на \"Слънчев бряг\" АД ще има до месец"}
{"url": "http://www.dnevnik.bg/sviat/2017/09/08/3038197_ispaniia_blokira_katalunskiia_referendum_no_ne_go/", "text": "Конституционният съд в Испания обяви закона за референдума за независимост, който Каталуня смята да проведе на 1 октомври, за нищожен, предадоха испанските медии и Би Би Си. С тази стъпка магистратите на практика блокират вота, но предстои да се разгледа въпросът дали допитването само по себе си е нарушение на испанската конституция. Властите в Барселона настояват, че ще проведат референдума независимо какво казва централното правителство в Мадрид, според което той е незаконен. Действията на съда засягат  текста, с който се регламентират  провеждането на референдума, обявяването на независимост до 48 часа след вота (ако мнозинството гласуват за независима каталунска държава) и мерките, които ще се вземат след това за създаване на самостоятелна държавност. След приемане на текста в парламента на Каталуня по-рано тази седмица кабинетът в Мадрид  обяви, че ще изправи  участвалите в приемането и одобряването на закона пред съд. Сред тях е и каталунският премиер  Карлес Пудждемон , който е сред основните застъпници на каузата за независимост. Часове след решението на Конституционния съд обаче Барселона прие ново законодателство за \"преходна фаза\" към независима държава, ако такава бъде подкрепена на референдума. Испанският премиер Мариано Рахой междувременно предупреди местните власти в североизточната автономна област, че имат \"задължението\" да попречат на вота или дори да го \"парализират\". Кметовете в някои каталунски общини обаче участват в кампания в \"Туитър\", с която обявяват подкрепа за допитването.", "date": "2017.09.08", "title": "Испания блокира каталунския референдум, но не го обяви за противоконституционен"}
{"url": "http://www.dnevnik.bg/bulgaria/2017/09/08/3038217_anna_colova_napuska_sutreshniia_blok_na_nova/", "text": "Нова телевизия потвърди, че водещата на сутрешния блок на медият а Анна Цолова няма да бъде повече екранна партньорка на Виктор Николаев  в \"Здравей, България\". Тя подготвя друго предаване, на което ще бъде водеща. То ще се излъчва по същата медия и се очаква да започне в близките седмици. \"След 19 години в новините и актуалната публицистика, 13 от които в сутрешния блок на двете най-големи телевизии, избрах за себе си нова посока и реших да предложа на Нова телевизия един различен проект. Това е план, върху който работя вече повече от година\", казва Цолова в официалната позиция на медията. Тя уточни, че вече е готова с екипа и концепцията за новото си предаване. Тя добави, че дълго е обмисляла промяната и пожела успех на \"Здравей, България\". \"Благодаря на Ани за усилията и успехите, които донесе на Нова телевизия. Щастлива съм, че ще продължим да работим заедно по нов телевизионен проект извън новините\", допълни Силва Зурлева, член на Борда на директорите на \"Нова Броудкастинг Груп\". Преди около месец Нова телевизия направи други промени, след които  Дарина Сарелска вече не е директор  \"Новини и актуални предавания\", а мястото й бе заето именно от Силва Зурлева. Цолова и Николаев водят заедно сутрешния блок на Нова телевизия от август 2013 г. като преди това в Би Ти Ви предаването им бе спряно, което бе мотивирано с излизане във ваканция.", "date": "2017.09.08", "title": "Анна Цолова напуска сутрешния блок на Нова телевизия, за да води ново предаване"}
{"url": "http://www.dnevnik.bg/sviat/2017/09/08/3038228_orban_ungariia_shte_ima_predvid_reshenieto_za/", "text": "Унгария няма да промени позицията си за схемата за разселване на мигранти независимо от решението на Съда на Европейския съюз, който отхвърли жалбата на Будапеща и Братислава срещу квотите, каза премиерът на страната Виктор Орбан в интервю за държавното радио, цитирано от \"Ройтерс\". \"Трябва да имаме предвид решението, тъй като не можем да подкопаваме основите на ЕС - а уважението към закона е основа на ЕС - но по същото време това съдебно решение не е причина за нас да променим политиката си, която отхвърля мигранти,\" каза Орбан. Само ден по-рано унгарският външен министър Петер Сиярто нарече решението  \"отблъскващо\" и \"безотговорно\"  и обвини магистратите, че подкопават сигурността и бъдещето на Европа. \"Политиката изнасили европейското право и ценности\". В сряда Съдът на ЕС  се произнесе срещу обжалването  от Унгария и Словакия на решението страните да приемат определен брой чужденци от други държави в ЕС, които вече са получили там статут. Той коментира писмото от председателя на Европейската комисия Жан-Клод Юнкер, разпространено в сряда, в което Юнкер каза, че \"солидарността не е е меню по избор\" и загатна за връзка между приемането на мигранти и европейските фондове, които за Унгария се равняват на над 3% от брутния вътрешен продукт на страната. Според Орбан създаването на подобна връзка е \"неморално\" и противоречи на европейските правила. В четвъртък в писмо, публикувано на сайта на унгарското правителство, Орбан каза на Юнкер, че механизмът за задължителни квоти за прием на бежанци е \"насилие\" и че Унгария няма да се превърне в \"страна на миграция\". Той добави, че е \"шокиран и озадачен\" от коментара на Юнкер, че \"солидарността не е меню по избор\".  \"Тълкуването на принципа на солидарност, който описвате в писмото си, означава по същество Унгария да се превърне в страна на имиграция, против волята на унгарския народ... За мен това не е солидарност, а насилие\", добави Орбан. \"Тези големи страни членки (на ЕС) се превърнаха в страни на имиграция поради задълженията, произтичащи от колониалното им минало. Унгария, напротив, не иска да става страна на имиграция и не може да приеме да я карат насила да стане такава\", отбелязва Орбан.", "date": "2017.09.08", "title": "Орбан: Унгария ще има предвид решението за мигрантските квоти, но няма да промени политиката си"}
{"url": "http://www.dnevnik.bg/sviat/2017/09/08/3038256_germancite_se_opasiavat_nai-mnogo_ot_terorizma/", "text": "Близо три четвърти от германците се опасяват от тероризъм след поредицата атентати в Германия и други европейски страни, показва проучване, цитирано от ДПА. Седемдесет и един процента от участниците в анкета на застрахователната компания \"Ер плюс Фау\" изразяват опасения, свързани с тероризма. Това е с 2 процента по-малко в сравнение с 2016 г., когато по този показател беше отчетено рекордно равнище. На второ и трето място най-големи опасения сред анкетираните будят политическият екстремизъм и напрежението във връзка с бежанския и миграционен наплив - посочени съответно от 62 и 61 процента от запитаните. Сред останалите опасения, които са включени в изследването, са природни бедствия (56 процента) и вредни съставки в храните (58 процента). Проучването е изготвено въз основа на представителна извадка от 2400 участници и е извършено няколко седмици след атентата на Уестминстърския мост в Лондон и преди този в Барселона. /БТА", "date": "2017.09.08", "title": "Германците се опасяват най-много от тероризма, политическия екстремизъм и миграцията"}
{"url": "http://www.dnevnik.bg/sviat/2017/09/08/3038278_niama_danni_za_postradali_bulgari_pri_zemetresenieto_v/", "text": "Във връзка със земетресението с магнитуд 8 по скалата на Рихтер, ударило по-рано днес  южната част на Мексико , няма данни за пострадали българи, съобщи Министерството на външните работи. Въпреки късния час в страната целият екип на посолството на Република България е в сградата на посолството на разположение на нашите сънародници там. Телефоните за контакти са +52 55 5596 3283 и +52 55 5596 3293, както и мобилен дежурен телефон (+52 1) 55 6064 5199, 044 55 6064 5199, когато се набира от стационарен телефон в Мексико и 55 6064 5199, когато се набира от мобилен телефон на мексикански мобилен оператор на територията на Мексико. Рано тази сутрин силно земетресение разлюля южната част на Мексиканските съединени щати. Епицентърът е в Тихия океан, на около 87 км югоизточно от град Пихихяпан и на дълбочина 70 км, съобщи Институтът по геофизика на САЩ. Най-малко двама души загинаха в щата Чиапас. Трусът, с продължителност около минута, бе усетен и в столицата Мексико, пише министерството.", "date": "2017.09.08", "title": "Няма данни за пострадали българи при земетресението в Мексико"}
{"url": "http://www.dnevnik.bg/sviat/2017/09/08/3038255_v_kipur_shte_se_glasuva_za_prezident_na_28_ianuari/", "text": "Президентските избори в Кипър ще се произведат на 28 януари 2018 г., а вторият тур ще е на 4 февруари. Това съобщи в. \"Филелефтерос\", позовавайки се на кипърското вътрешно министерство, предадоха ТАСС и англоезичният Cyprus Mail. Решението е взето в четвъртък на среща между вътрешния министър Константинос Петридес и политическите партии с участието на представители на изборната комисия.  Избирателните списъци трябва да бъдат окончателно съставени до 18 декември. ", "date": "2017.09.08", "title": "В Кипър ще се гласува за президент на 28 януари"}
{"url": "http://www.dnevnik.bg/politika/2017/09/08/3038309_spored_lozan_panov_antikorupcionniiat_proekt_na_bsp/", "text": "\"С проекта на БСП за антикорупция се създава паралелна структура с дублиращи функции в страната без ясни механизми за контрол и отчетност, само и само да не се реформират органите за съдебно преследване, в случая прокуратурата.\" Това каза председателят на Върховния касационен съд (ВКС) Лозан Панов преди да влезе на среща с депутатите от БСП, на която ще се дискутира законопроекта. Панов не вижда \"решения за борба с корупцията\" в  проекта на социалистите . \"Използвам момента да кажа и да припомня, че още преди повече от 4 месеца поисках среща с всяка една от парламентарните групи, включително с БСП, във връзка с идеите, които имам за това да се направи една реформа в дълбочина. Идеите, които споделих и с президента на страната, са именно за свикване на Велико народно събрание. Използвам тази възможност да споделя тези идеи с домакините от БСП\", коментира Панов. \"Има достатъчно органи в рамките на държавата – въпросът е защо тези органи не вършат своята работя. Създаването на нова структура с дублиращи функции и с изместване на дебата кой ще назначава директора, с изместване на дебата в различни посоки, без дори да се пита колко ще струва един такъв орган, намирам, че отново се прави за мониторинговия доклад\", каза още Лозан Панов. В проекта на БСП се предлага с борбата с корупцията по високите етажи на властта да се заеме ресорната дирекция в ДАНС, която да прерасне в агенция, да има разследващи функции, директорът да се назначава от президента, а членовете да се избират от парламента с 2/3 мнозинство. След срещата Панов каза, че ако бъде създаден такъв антикорупционен орган, не вижда законова пречка президентът на страната да назначава неговия председател. Той е равно отдалечен от всички власти и органът, който се опитва да бъде създаден ще разследва включително представители на парламента\", смята Панов. \"Едно е отговорността да се поеме от един колективен орган, друго е да се поеме еднолично от някой, който ще носи отговорност и за това, което е предложил като назначение\", коментира Панов. Според него погледнато отстрани темата кой ще назначава този орган и за БСП, и за ГЕРБ изглежда като борба за още един властови ресурс в държавата. \"Този орган, ако се създаде би трябвало да има разследващи функции. Всякакъв страх, че ще използват СРС-та и няма да има контрол са неоснователни\", каза още председателят на ВКС. Панов повтори, че създаването на още един антикорупционен орган с дублиращи функции, без ясни механизми за контрол и отчетност, цели само заобикаляне на основната тема - реформа на прокуратурата. \"Основният въпрос, който трябва да се постави е, че и сега има институции, които са компетентни за разследвания на корупционни действия, извършват аналитични функции и имат достатъчен експертен потенциал, но защо не го правят\", заяви той. \"С какво ще се промени всичко в страната на тема корупция със създаването на още един такъв орган\", попита риторично Панов. Той добави, че мнението му за законопроекта на ГЕРБ е същото. \"За създаването на нова институция - никой не отговаря на въпроса колко ще струва това на данъкоплатеца\", каза още председателят на ВКС.", "date": "2017.09.08", "title": "Според Лозан Панов антикорупционният проект на БСП цели да не се реформира прокуратурата (допълнена)"}
{"url": "http://www.dnevnik.bg/sviat/2017/09/08/3038303_upotrebata_na_voenna_sila_sreshtu_severna_koreia_ne_e/", "text": "Президентът на САЩ Доналд Тръмп заяви, че употребата на военна сила срещу  Северна Корея  не е нещо неизбежно и че предпочита да избегне военния вариант, без обаче да го изключва, предаде \"Франс прес\", цитирана от БТА. \"Военни действия със сигурност са вариант. Дали е неизбежно? Няма нищо неизбежно. Бих предпочел да избегна военния вариант, но това със сигурност е нещо, което може да се случи. Надявам се да не ни се наложи да използваме военна сила срещу Северна Корея. Ако го направим, това ще е много тъжен ден за Северна Корея\", каза Тръмп след среща във Вашингтон с емира на Кувейт шейх Сабах ал Ахмад ал Джабер ас Сабах. Коментарите на президента идват по време, когато той активно се опитва да убеди Китай, най-големия търговски партньор на Северна Корея, да усили натиска върху страната, за да сложи край на ракетната и ядрената ѝ програми. Попитан дали е готов да толерира ядрена Северна Корея, която бива ефективно сдържана, Тръмп каза, че няма да преговаря с репортери. Президентът на САЩ увери, че съществува възможност да се постигне мир в Близкия изток в момент, когато американските усилия за възобновяване на мирните преговори между израелци и палестинци изглеждат в задънена улица, предаде \"Франс прес\". \"Мисля, че има възможност да се постигне мир. Ще направим максимума. Казват, че това е най-сложното и трудно споразумение, но може да се случи. Имаме изключително кадърни хора, които работят по този въпрос\", заяви Тръмп. Палестинските лидери все по-рядко крият разочарованието си от администрацията на Тръмп. Те вече открито настояват за ясен ангажимент на САЩ за създаването на палестинска държава и спирането на строежа на израелски селища на Западния бряг и Източен Ерусалим. Администрацията на Тръмп досега не е изразила подкрепа за решението с две държави, тоест създаването на палестинска държава в съседство с Израел, отбелязва АФП. Държавният глава също така обяви, че САЩ са готови да бъдат посредник в разрешаването катарската криза. Кувейт заема ролята на медиатор между  Катар  и няколко арабски държави, откакто те скъсаха отношенията си с Доха през юни. ", "date": "2017.09.08", "title": "Употребата на военна сила срещу Северна Корея не е \"нещо неизбежно\", обяви Тръмп"}
{"url": "http://www.dnevnik.bg/sport/2017/09/08/3038334_la_liga_planira_barselona_i_real_da_igraiat_machove_ot/", "text": "\"Барселона\" и \"Реал\" (Мадрид) да играят мачове от испанското първенство в САЩ и Китай - това планира Ла Лига за следващите сезони, съобщава \"Файненшъл таймс\". Целта е да се използва огромният интерес към двата клуба, да се спечелят почитатели и да се привлекат нови спонсори и приходи. Това лято двата отбора играха един срещу друг в Маями пред 66 хиляди зрители по време на приятелския турнир International Champions Cup. Билетите  на черния пазар стигнаха 10 000 долара . \"Ла Лига е глобален продукт и ние искаме да увеличим интереса по света. Като част от тези усилия обсъждаме възможността някои от мачовете да се играят извън Испания\", каза президентът на лигата Хавиер Тебас, цитиран от изданието. По думите му преговорите са в начална фаза. Двама души, запознати с процеса, твърдят, че мачове от Примера дивисион могат да се играят в чужбина още от следващия сезон. Организаторите на International Champions Cup от Relevent, искат двубои от Висшата лига на Англия да се играят в САЩ, съобщи преди ден Би Би Си. Подобна идея имаше още преди десет години, но тогава привърженици, политици и спортни коментатори я приеха с остро неодобрение. В други популярни спортове вече има подобна практика. Мачове Американската футболна лига (NFL) се играят в Англия и предизвикват интерес. \"Бъдещето е да организираме официални мачове в САЩ, Китай и други места. Вече има лиги - не мога да кажа кои, защото разговорите са тайни - с които обсъждаме възможността да направим нещо занапред\", каза директорът на Relevent Sports Чарли Стилиано по време на конференцията Soccerex в Манчестър преди дни. Според данните Бундеслигата не попада в това число, тъй като германската лига не одобрява идеята.", "date": "2017.09.08", "title": "Ла Лига планира \"Барселона\" и \"Реал\" да играят мачове от първенството в САЩ и Китай"}
{"url": "http://www.dnevnik.bg/sviat/2017/09/08/3038336_ministurut_na_voinata_na_isliamska_durjava_e_ubit_pri/", "text": "Гулмурод Халимов, смятан за \"министър на войната\" на групировката \"Ислямска държава\", е бил убит при въздушен удар в контролираната главно от джихадистите Дейр аз-Зор, съобщи руското министерство на отбраната, цитирано от ТАСС и РБК. Ликвидирани при удара са били общо четирима влиятелни командири, както и около 40 бойци на \"Ислямска държава\". От пресслужбата на ведомството добавят, че информацията е получила \"потвърждение\". По-рано тази година Москва съобщи, че лидерът на групировката Абу Бакр ал Багдади е  убит при въздушен удар , но иракски и кюрдски служби  оспори твърдението . \"По потвърдени сведеия сред унищожените бойци... (е и) емирът на Дейр аз-Зор, Абу Мухамад аш Шимали, отговарящ за финансите и придвижването на (чуждите) новобранци към тренировъчни бази на \"Ислямска държава\".\" Ударът е извършен след разузнавателна информация на 5 септември, според която командири на организацията ще се срещнат близо до град Дейр аз-Зор. Халимов, който беше командир на елитни полицейски части в Таджикистан, обучен от САЩ,  се присъедини към \"Ислямска държава\"  с видеообръщение през 2015 г. и се зарече да се завърне в страната си, за да наложи там шариата и да води джихад срещу Русия и Съединените щати. \"Ислямска държава\" все още владее значителна част от провинция Дейр аз-Зор в източната част на Сирия. Във вторник обаче сирийските сили обявиха  пробив на джихадистката обсада  на самия град Дейр аз-Зор, която започна преди три години. Предстои изтласкването на \"Ислямска държава\" от града, близо половината от който е все още под неин контрол.", "date": "2017.09.08", "title": "\"Министърът на войната\" на \"Ислямска държава\" е убит при въздушен удар в Сирия, обяви Москва"}
{"url": "http://www.dnevnik.bg/biznes/2017/09/08/3038330_andrei_kovachev_reshenieto_na_kabineta_za_traseto_na/", "text": "Избраният от правителството вариант за изграждането на автомагистрала \"Струма\" през Кресненското дефиле, ще доведе до това, което се  случи със защитената зона \"Калиакра\"  - санкции от страна на Европейската комисия. Това коментира в сутрешния блок на БНТ екологът Андрей Ковачев. Този вариант предвижда в посока Гърция трасето да минава по съществуващия път през дефилето, а в обратната посока да е изнесен над дефилето. В понеделник, 11 септември жителите на Кресна и Симитли ще могат да участват в обществено обсъждане на Оценката за въздействие върху околната среда (ОВОС) на пет варианта на трасето. Докладът може да бъде видян на  страницата на Агенция \"Пътна инфраструктура\" . Избраният от правителството вариант, който всички защитават, е абсолютно погрешен и ще доведе до загуба на европейски пари и ще получим санкции, обяви той. Според него такова решение противоречи на европейските изисквания, защото унищожава природата. Освен това щяло да превърне трасето в \"истинска месомелачка\". Екологът посочи, че основната причина за тежките инциденти в момента в дефилето са заради неправилно изпреварване, за което нито пътната агенция, нито полицията са взели някакви мерки - като например да се сложат камери и да има екип на полицията в самото дефиле. Ковачев допълни и че вариантът за трасе, който предлага правителството застрашава както хората, отишли на рафтинг в района, защото те ще трябва излизайки от реката да се окажат в скоростната лента на магистрала, така и местните, които се придвижват с бавно подвижен транспорт. Мирослав Мазнев от Камарата на строителите в България упрекна еколога, че предлага вариант, който най-малко щади природата в района и че говори по слухове. Той отново защити тезата на камарата, която се застъпва за варианта на правителството и припомни аргументите за избора му, изтъквани неколкократно от страна на кабинета - че може да започне най-бързо и няма да се загубят европейски средства заради забавяне и че е технически най-състоятелен този вариант. Освен това според доклада за ОВОС такова щадяло най-много природата в района. В подкрепа на правителствения вариант се изказаха и представителят на \"Зелен транспорт\" Веселин Грозданов и Владимир Тодоров – председател на Асоциацията на пострадалите при катастрофи. Кметът на Кресна Николай Георгиев посочи, че през седмицата общинският съвет също е подкрепил варианта на правителството като най-бърз, най-щадящ природата и най-евтин.", "date": "2017.09.08", "title": "Андрей Ковачев: Решението на кабинета за трасето на \"Струма\" през Кресна ще го превърне в месомелачка"}
{"url": "http://www.dnevnik.bg/kultura/2017/09/08/3034681_otkus_ot_sbornika_jenata_na_pisatelia_na_georgi_tenev/", "text": "Авторът на \"Български рози\" и \"Партиен дом\" Георги Тенев се завръща със сборника \"Жената на писателя\", образец за силна, безкомпромисна литература! Това не са разкази, а разкази-трилъри. Романс в прегръдка с неоготика, истории за съвременни грехове и подвизи на тялото и духа. \"Жената на писателя\" е откровено политическа, предизвикателна в жанрово отношение книга, безмилостно изправяща читателя пред сюрреалистичното огледало, в което се отразяват българските кризи от последните години. Между кориците се подвизават романтици и мракобесници, антигерои и представители на висшия църковен клир, шпиони и модерни феодали, рано пораснали деца и крехки любовни двойки... Болезнено отекващи, майсторски изпипани разкази, поредно доказателство за острата социална чувствителност на автора. Георги Тенев е роден през 1969 година в София. Завършва НГДЕК \"Константин-Кирил Философ\" и Софийския университет \"Св. Климент Охридски\", по-късно следва и във Виенския университет. Автор е на романите \"Партиен дом\" (Награда за български роман на годината на фондация \"ВИК\", 2007), \"Кристо и свободната любов\", \"Господин М.\", \"Български рози\" и на сборника с разкази \"Свещена светлина\" (отличен със стипендия за превод на Американския ПЕН център). Откъс от разказа \"Негово Светейшество\" ...В мъгливия правоъгълник на отворената врата се издигат кълбета пара. Пръстите на Олечка са изранени сега от химикалите и горещата вода. Негово Светейшество не че не изпитва тъга, не че не напират сълзи в очите му, но колкото тъжно, толкова и сладостно му става. Олечка беше започнала да го учи на руски, първите стотина думи. Може да се каже, че тя бе причината за кариерата му като преводач и богослов. Оттам беше започнало. В дома на свещеника руски никой не беше учил. Църковнославянският, на който се пееше и бе написан Псалтирът, богослужебният език, беше близък с езика на руснаците, и все пак. За Наум, за Атанас тогава, руският беше език, идващ от детско гласче, звънтящ: \"головка\", \"ветерок\", \"клад\", \"глаза\", \"летит\", \"солнце\", \"девушка\"... След това той вървеше все по детските стъпки, дори после, когато се задълбочи в руското богословие. А то му се отвори като разлистена книга. Не беше ли всичко благодарение на първите уроци на Олечка между черешите, в разградените овощни градини на брега на реката? Топлите протяжни и незалязващи вечери. Лятото в годината на Народния съд, когато овдовялата майка на Атанас отпъждаше детето от къщи, за да не я слуша как плаче, забила глава върху китеника на бащиното му легло. Майката лежеше като куп черни дрехи под иконата с кандило, което вече почти не палеше. От страх, че ще строшат прозорците им, като видят светлинка, следа от живот. А и от беднотия. Дървено масло вече изобщо нямаха. Трябваше ли да се разделят с Олечка? Краят на света беше ли причина и те да се отделят? Възможно ли e равновесието да продължава вечно? Бащата беше в затвора по онова време. В лятото след Страшния съд. Какво помнеше Негово Светейшество от своя баща? Малко и спорадично е, един смътен бащин портрет. Ръце с едри пръсти, загрубяла кожа, широки длани. Черна плетена броеница винаги там, на лявата китка. Обувките на баща си също помнеше, зиме и лете все същите. В студовете и поледицата той нахлузваше над тях плетен дебел чорап, за да не се пързалят. За големите калища слагаше гумените галоши. Кожените обувки на баща му дълго време бяха мечта за малкия Атанас. Негови собствени му купиха чак в осми гимназиален клас. Помнеше брадата на баща си, черна отстрани на бузите, побеляла отдолу, под устните и на брадичката. Помнеше ушите на татко си, прищипнати в крайчетата, които той обичаше да стиска с малките си пръстчета, малки, но опасни, когато се нахвърляше внезапно от засада. Не помнеше точно ръста на баща си. Не би могъл да каже нисък ли беше, или висок. За носа и устните – никакъв спомен. Помнеше отчетливо едни стъпки на баща си в снега. Малкият Атанас вървеше тогава след него. Стъпка след стъпка. \"Ходи в моите дири\", каза веднъж баща му. Тези стъпки не беше забравил, дупките в дълбокия плътен сняг, на които не се виждаше дъното. Помнеше още благословението на трапезата преди ядене. Пазеше нагръдния кръст на баща си. В един момент и тази собственост му натежа и подари кръста на Историческия музей в Сливен. Там пазеха портрет на баща му като военен свещеник, рисуван на фронта от Константин Щъркелов. Поставиха кръста във витрината под пастелния портрет. Отец Сивриев гледаше от изображението с живи очи, брадата му беше все още съвсем черна. Млад човек в униформа без пагони, с епитрахил през врата. Поохлузен и гладен, но жилав и жив. Мъж, който е далеч от късните години и достойнството на свещеноиконом, с каквото се беше сдобил малко преди да отиде на Страшния съд. Този същият кръст, сега във витрината, бяха го върнали от затвора през 1945-а заедно с малкото походно Евангелие. Не можело арестуваният да задържи метални предмети и книги, така казали на майката на Атанас. На Негово Светейшество не му е дадено да познае старческата самота. Не и онази на родителите, които се въртят около мълчащия телефон, наглеждат през посивелия прозорец пътя, по който не идват децата им. Патриархът винаги е заобиколен с имена, с лица, той има сериозен списък. Да не си дарен с наследници, да нямаш вече живи роднини, но да имаш толкова много имена и задължения, свързани с тях, помени, годишнини. Пет години след възкачването си на най-високия престол патриархът избра да следва Антиохийския устав от IV век. * * * – Ето ме. Помниш ли ме? Той гледа жената и тя го гледа. Мълчи. Негово Светейшество чува някаква позната песен от заведението наблизо. Разпознава ли песента? Не би могло да я е чувал друг път, това е танцова музика. Или по-точно рокмузика. На Негово Светейшество не му достига компетентност, за да определи песента като балада. Но това е балада. Далечно и чуждо нещо, неприемливо за реда и тишината, в които живее патриархът. Може би на път, в залите на аерогарите, някой случаен ден... Станало е съвпадение, при което тази мелодия се е прилепила в паметта му, без той да разбере. Или самата памет го лъже. Жената го гледа – с вързопчето пране в ръце. Колко далеч е онова време, войната. И през Втората, както и през Първата война, докато силите на стария и новия свят си разпределяха картата, приютите се пълнеха и изпразваха с ужасна бързина. Такава скорост може да постига само смъртта. Тази жена не е рускинчето. Малката Олечка си е отишла от света много отдавна. А Наум не е знаел. Не е добавил името ѝ към другите имена на покойници, които споменава всеки ден в молитвата си. Затова ли дойде тук? Тази тревога ли го вдигна на крак и го накара да бяга, скрит в чужда дреха? Всъщност името на Олечка не може да бъде добавено към списък. С него може само да се започне. После той би спрял, би се препънал, би секнал вътрешният му глас. Туберкулозата беше много страшна и открадна много деца по време на войните и след това. Недохранени деца, малчугани без семейства, най-вече тях. Да, Наум разбира, че греши, че се е заблудил. Това не е тя. Било е наивно даже да го предполага. И тогава в сърцето му става празно и неистинско, сякаш и въздухът, който вдишва, и светлината, която влиза в очите му, е измамна. Някакъв лъжлив пейзаж, лукаво преместен пред погледа, за да закрие истинския свят. И не е дори съзнателна измама, не е капан, поставен от нещо или някого, а обикновен феномен на природната случайност. Фрагмент от хаоса на света. Видял е несъществуващи контури, нещо познато върху силуета на напълно непознатото. Краят го очаква, казала му е внезапно вечността със своя глас, студен и далечен. \"Краят те очаква\", повтаря си наум Наум, преповтаря отново и отново това, докато крачи с вдървени стъпки обратно. Прибира се. Дори не забелязва суматохата пред централния вход на болницата, където тази сутрин е паркиран черният мерцедес на Светия Синод. В отделението вече са се разтревожили, че Негово Светейшество не отговаря, а вратата е заключена отвътре и дори май подпряна с нещо. * * * Бяха му звънели вече седем пъти по вътрешния телефон. Тогава им хрумна да погледнат от другата страна на сградата, където са терасите на стаите. Видяха прозореца с пердето, спуснато до средата, видяха и отворената врата към балкона. С надигане на пръсти вътре мярнаха, така поне им се стори, тъмната фигура на стария мъж, облечен в расото. Ужасиха се, без да знаят от какво. Възложиха мисията на най-младия помощник на секретаря, току-що завършил семинарист с ниско остриган врат. Момъкът, яко момче от Карлово, се изкачи по стъпалата от врачански камък. Когато се озова на края на терасата, спря. Обърна се колебливо, но отдолу протосингелът и секретарят на Синода му даваха знаци да не се мае, а да продължава. Момчето пристъпи към вратата. \"Ваше Светейшество, дядо Науме, отче свети...\", повтаряше си младежът думите, които трябваше да каже. Но точно от тоя приближаващ миг и от тези реплики го беше най-много страх, защото едно е да похлопаш, а друго е и да трябва нещо да говориш. Семинаристът пристъпи към открехнатата врата. Стаята бе голяма, но Наум беше близо до прозореца, тъй че младежът веднага го разпозна. Спря се. Това ли било? Патриархът бе коленичил и се молеше. Момчето се обърна, погледна към двора. Отдолу чифтове очи чакаха да им извести какво става там вътре. Но патриархът не се молеше. Той препрочиташе страница, записана в дневника му. Накрая дръпна хартията и листът се откъсна. Прегъна го, пръстите му леко трепереха като от студ. Прибра листа под расото си. Тази страница можеше и да не остава в синодалния архив. Защото иначе всичко щеше да отиде там, рано или късно. Наследството, написано от патриарсите, писма, лични и служебни, се пазеха. Някой ден щеше да дойде времето да приберат архива и на Наум в стаята с дървени рафтове. В Константинопол го правели след петнайсет години, в Александрия – след петдесет. Сега нямаше твърдо правило, но някой ден и това щеше да стане. Какъвто и да бе изходът от кардиограмата, от ангиографията, от консултациите, за които го чакаха с нетърпение. Все едно, всичко е в Божиите ръце. Бог не боледува от болестта на времето. За да разкаже на някого, трябва някой да повярва. Изповедник на патриарха е монахът Инокентий, но дори и той не знае за книгата. Патриархът сам пише книга, събира я от години. Това са части от дневника, който беше започнал да води още като семинарист. И после бе продължил, вече повече от шест десетилетия. В нея описва работата си, преводите, науката, резюмира новопрочетените книги. Там са стиховете, за които не подозира никой. Знае ли се какво направи Наум тези дни, след като излезе от болницата? Той самият събра една тънка книжка. Сложи ѝ заглавие и име на автора, но не своето. Надписа я като превод, един нов труд от Авенагор Морадзе. Никой в издателството \"Витезда\" нямаше да се усъмни и нямаше да проверява изворите. Авенагор е поет от Иверия, живял през 30-те години на XX век. След всички внимателно подготвени от Наум студии, след педантично направените преводи през годините, препрочетени и редактирани от самия него по два и три пъти, сега за първи път си служеше с измама. Макар и това да не беше измама и мошеничество. Откакто бе патриарх, той пишеше и подписваше единствено патриаршеските послания, проповедите си, изявленията, когато в редки случаи се налагаше гласът му да прозвучи по телевизията. Потърсете тази книга. Казва се \"Олечка\". А истинската Олечка? Тя беше погребана в малък ковчег от тънки дъски, небоядисани, с пирографиран кръст на капака. Когато се бе запътил към мърлявата фасада на пералнята в загърбения заден двор на Медицинската академия, воден от странна непреодолимост, Негово Светейшество не знаеше, той изобщо не знаеше, че една душа го чака.", "date": "2017.09.08", "title": "Откъс от сборника \"Жената на писателя\" на Георги Тенев"}
{"url": "http://www.dnevnik.bg/video/2017/09/08/3038337_video_nasha_svoboda_ot_nas_zavisva_ili_treilurut_na/", "text": "Екранизацията по романа \"Възвишение\" на Милен Русков тръгва по кината от 10 ноември, съобщиха от екипа на филма, чийто официален трейлър излезе днес. Наред с Александър Алексиев и Стоян Дойчев в главните роли на \"револуционерите\" Гичо и Асенчо, във \"Възвишение\" участва цяло съзвездие от обичани български актьори: Филип Аврамов, Васил Михайлов, Юлиан Вергов, Захари Бахаров, Герасим Георгиев-Геро, Малин Кръстев, Христо Петков, Кирил Ефремов, Димитър Рачков, Стефан Денолюбов, Параскева Джукелова и др. За мащаба на продукцията свидетелства и триминутният трейлър, който изобилства от комични и епични сцени. Трагикомедията на Милен Русков, в която двама български бунтовници от Възраждането разказват за перипетиите си на жив език от онова време, е адаптирана за екран от Виктор Божинов и Нели Димитрова (сценарист на \"Love.net\") и заснета от Божинов, режисьор на сериала \"Под прикритие\". Завръзката е обира на турската хазна в Арабаконашкия проход през 1872 г. Начинаещите, но ентусиазирани революционери Гичо и Асенчо са пратени от идеолога на мисията Димитър Общи да занесат лично писмо на Васил Левски. Перипетиите им им дават много поводи за разсъждение върху свободата, революцията, образованието и нравите на българския народ. Филмът е сниман в продължение на 55 дни и четири различни сезона в различни райони на Стара Планина.", "date": "2017.09.08", "title": "Видео: \"Наша свобода от нас зависва\", или трейлърът на \"Възвишение\""}
{"url": "http://www.dnevnik.bg/biznes/2017/09/08/3038347_prodajbite_na_kompjutri_dvijat_turgoviiata_na_drebno/", "text": "През юли търговията на дребно (без автомобили и мотоциклети) бележи ръст от 2.4% спрямо същия месец на предходната година. Това се дължи основно на двуцифрения ръст при продажбите на компютри и друга комуникационна техника както и при търговията с разнообразни стоки. В сравнение с юни повишението в търговията на дребно е с едва 0.3% според предварителните сезонно изгладени данни на Националния статистически институт (НСИ). През юли спрямо година по-рано търговията на дребно с компютърна и комуникационна техника се увеличава с 20.3%, търговията на дребно с разнообразни стоки - с 18.1%, а търговията на дребно с фармацевтични и медицински стоки - със 7.9%. Спад е регистриран при търговията на дребно с автомобилни горива и смазочни материали - със 17.1%, и търговията на дребно чрез поръчки по пощата, телефона или интернет - с 4.1%. Последната група за пръв път бележи спад през този месец на годината от 2008 г. насам. Той се вижда и на месечна база. В сравнение с юни оборотът в този сегмент се свива с 2.8%. Спад има още при търговията на дребно с текстил, облекло, обувки и кожени изделия - с 0.8%. На месечна база ръст има при търговията на дребно с разнообразни стоки - с 2.2%, с фармацевтични и медицински стоки - с 1%, и с хранителни стоки, напитки и тютюневи изделия - с 0.6%.", "date": "2017.09.08", "title": "Продажбите на компютри движат търговията на дребно през юли"}
{"url": "http://www.dnevnik.bg/photos/2017/09/08/3038372_fotogaleriia_hiliadi_kletuchni_telefoni_i_nito_edin/", "text": "Докато нови и нови смартфони заливат пазара всеки месец, един словак със слабост към технологиите предлага на гостите на своя частен музей среща с не чак толкова далечното минало, когато мобилните телефони тежаха повече от днешните компютри и повечето хора не можеха да си ги позволят.", "date": "2017.09.08", "title": "Фотогалерия: Хиляди клетъчни телефони и нито един смартфон"}
{"url": "http://www.dnevnik.bg/biznes/2017/09/08/3038359_stroitelstvoto_na_sgradi_raste_s_159_za_godina/", "text": "Строителната продукция расте със 7.9% през юли в сравнение със същия месец на предходната година. Това показват календарно изгладените данни на Националния статистически институт. Спрямо юни ръстът е далеч по-скромен - едва 0.6%. Годишният ръст е движен основно от сградното строителство, което се повишава с 15.9%, докато при инфраструктурното строителство има свиване с 0.9%. В сравнение с юни сезонно изгладените данни показват 1.5% ръст при строителството на сгради, а при инфраструктурата отново има свиване - с 0.7%.", "date": "2017.09.08", "title": "Строителството на сгради расте с 15.9% за година"}
{"url": "http://www.dnevnik.bg/sviat/2017/09/08/3038381_socialdemokratite_v_germaniia_zagubiha_podkrepa_sled/", "text": "Християндемократите (ХДС) са увеличили преднината си пред социалдемократите (ГСДП) след дебата между канцлера Ангела Меркел и основния ѝ съперник Мартин Шулц, сочи проучване за германската обществена телевизия, цитирано от \"Ройтерс\". Според анкетата, проведена от центъра Infratest Dimap за А Ер Де, Меркел е била по-убедителната от двамата в сблъсъка. Близо 2 седмици преди изборите подкрепата за ХДС остава 37%, докато тази за ГСДП е спаднала с два процентни пункта до 21 на сто. Това е най-слабият резултат в проучванията, правени от тази агенция, от януари насам. Това е първото представително проучване, извършено  след дебата , с участието на 1503 гласоподаватели между понеделник и сряда. Непосредствено след вота респондентите, както и германските медии, отбелязаха, че не са се откроили сериозни различия между двамата кандидати за канцлерския пост. Проучването поставя на трето място Алтератива за Германия (AfD) с 11 процента, без промяна от предишното проучване. Ако подобен резултат се запази, тя ще бъде третата политическа сила в парламента. Следва \"Левицата\" с 10 на сто - увеличение с един процентен пункт. Същата промяна се отбелязва и при бизнес ориентираната  Свободна демократическа партия  (FDP) - с 9 на сто. \"Зелените\" получават 8% подкрепа според проучването - без разлика с предишното допитване.  Данните означават, FDP и AfD имат шанс да прескочат петпроцентната бариера и да влязат в Бундестага и политически \"пъстрият\" парламент може да означава, че единствено   между ХДС и ГСДП, която управлява в момента, може да е решение, въпреки изразените за нея негативни коментари в германски медии. Друг вариант е \"тройна\" коалиция   - между консерваторите, Свободните демократи и Зелените, наричана така заради цветовете, с които се определят трите партии. В четвъртък обаче от FDP, партньор на Меркел в предишното ѝ правителство, обявиха, че не желаят подобен съюз. ", "date": "2017.09.08", "title": "Социалдемократите в Германия загубиха подкрепа след дебата на Меркел и Шулц"}
{"url": "http://www.dnevnik.bg/detski_dnevnik/2017/09/08/3034189_s_decata_v_pochivnite_dni_9_i_10_septemvri/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  - между 10.30 и 14 ч. екипът на   със специална научна програма. Как работи термоизолацията в планината, кое прави здравите материали такива и какво са центробежните сили - са само част от въпросите, чиито отговори децата ще научат. Ще има експерименти, които ще разкрият научната страна на спорта. Не е необходима предварителна резервация.  - Българският LEGO клуб организира турнир по   за деца над 7 години. Турнирите ще са в двата почивни дни от 16 ч. в \"Мега мол\". Темите са разделени за момчета - Star Wars, и за момичета - Lego Girl. Деата ще имат 40 минути, за да построят най-добрия си модел, а специално жури ще определи победителите. Входът е свободен, но е необходимо предварително записване по телефона. Повече информация  .  - \"Хелен Дорон София Запад\" предлага  . Урокът за деца до 2 г. започва в 9.30 ч., за децата от 2 до 4 г. - в 10.30 ч., за деца от 4 до 6 г. - от 11:30 ч., а в 12.30 е демонстрацията за тези над 6 години. Местата са ограничени, затова е необходима предварителна заявка на  сайта на \"Хелен Дорон София Запад  или на тел. 0898 556 595.  - Четвъртото издание на фестивала   е този уикенд. Любителите на въздушните спортове и природата  се събират в местността Манастирска поляна . Наред с въздушните спортове гостите, са предивдени различни работилници и представления – пътят на кунг-фу, цирк \"Играчка-плачко\", аеройога, огнен пърформънс, цирк \"Combino Circus\". В работилниа Инди Арт например всеки може да изпробва да рисува с домашна къна, а при Маги Палюшева - да създаде собствена картичка или дървена щипка.  - Под надслов   ще се проведе кампанията  \"Стара хартия за нова книга\"  от 10 до 14 ч. на сцената на пл. \"Свобода\", съобщиха организаторите \"Екопак България\" АД и Книжен център \"Гринуич\". Всяко дете, което заведе възрастен придружител с поне 5 кг стара хартия за рециклиране, ще получи нова детска книга по избор, както и подаръци. Децата, занесли допълнителни 5 кг хартия, ще получат втора книжка на екотематика – изданието \"Ти можеш да спасиш планетата\".  - в 11 часа Мол Русе е домакин на  . Темата тази събота е  . Доня с пясъчни картинки на русалки, раковинки, в МОЛа чак ще доведе августовското море, обещават организаторите.  - Забавните истории на Мечо Пух и неговите приятели Йори, Прасчо, Кенга, Ру, Зайо и Кристофър Робин ще оживеят на сцената на  Държавната опера - Пловдив.  започва в 11 ч. на сцената на Дом на културата \"Борис Христов\".  – от 7 до 9 септември градът е домакин на  . Всяка вечер самодейци от Ябланица, Велинград, Трявна, Нови Пазар и Разлог, ще представят различни представления. Съботният ден предлага две постановки - \"Криворазбраната цивилизация\" на Театрален колектив към Народно читалище \"Отец Пайсий - 1893\" – Велинград, и \"Жена ми е светица\" по Миро Гавран на колектива при читалище \"Пенчо Славейков 1871\" в Трявна.  - посещение на традиционна ферма за мляко, дегустации на домашно кисело мляко, различни демонстрации и забавни състезания, например за най-бързо надяждане с таратор. Тези и други събития са част от програмата на   в Момчиловци. Най-малките посетители могат да се включат в конкурс за детска рисунка. В рамките на детския конкурс ще има и образователни часове с китайски художник и работилничка за приложни изкуства. Фестивалът продължава и в неделя. Пълната фестивална програма вижте  тук .  - в два поредни дни (събота и неделя) градът е домакин на  . Посетителите в парк \"Димана Данева\", ще имат възможност да наблюдават възстановки на обичаи като \"вършеене на жито\" и \"гроздобер\", да чуят талантливи изпълнители от областта и да опитат традиционни ястия от региона. Специален гост в първия ден на фестивала ще бъде Валя Балканска, чието участие започва в 19.30 часа. Неделя - Под надслов   ще се проведе кампанията  \"Стара хартия за нова книга\"  от 10.30 до 19 ч. на бул. \"Витоша\" 37 пред Книжен център \"Гринуич\". Всяко дете, което заведе възрастен придружител с поне 5 кг стара хартия за рециклиране, ще получи нова детска книга по избор, както и подаръци. Децата, занесли допълнителни 5 кг хартия, ще получат втора книжка на екотематика – изданието \"Ти можеш да спасиш планетата\", предоставено от \"Екопак България\" АД.  - В рамките на фестивала   в 20 ч. пред Народния театър \"Иван Вазов\" започва концертът \"Музика под звездите\". Входът е свободен. Ще звучи изцяло българска музика - класическа, фолклорна, съвременна. Ще бъдат изпълнени общо 9 филмови песни от \"Оркестър без име\", \"С деца на море\" и др. Сред певците, които ще излязат на сената са Дони, Невена Пейкова, Михаела Маринова. Диригент е Максим Ешкенази и по традиция ще свирят музиканти от Софийската филхармония. За пръв път тази година на \"Фортисимо фест\" ще звучи поезия, изпълнена от актьорите Ана Пападопулу и Юлиян Вергов.  - билетите в   са на цена 2 лева в рамките на \"Lidl Неделя в Музейко\". Предвидените активности са \"Да четем заедно с Мама Нинджа\"; \"Практика за тялото\"; \"Твоята любима класна стая\", където децата ще рисуват най-забавните моменти от учебната година; \"1, 2, 3 и така до без край\" - забавна аритметика за деца над 5 години; в рамките \"Голямо междучасие\" децата над 3 г. могат да си направят сами пълноценна закуска.  – в последния ден от  посетителите могат да видят две постановки - \"Любовен лабиринт\" и \"Не всеки крадец е мошеник\". \"Любовен лабиринт\" от Жак Жиняк е реализирана от театралната трупа при читалище \"Христо Ботев - 1872\" в гр. Нови Пазар. Този театър представя България в Световната асоциация на театралите любители.  - началото на театралния сезон за най-малките в града вече е поставено. В 11 ч. на сцената на   се играе \"Трите прасенца\". Билетите за спектакъла са на цена 5 лв. и могат да бъдат купени на касата на театъра (ул. \"Княжеска\" № 9).", "date": "2017.09.08", "title": "С децата в почивните дни (9 и 10 септември)"}
{"url": "http://www.dnevnik.bg/sviat/2017/09/08/3038143_sasht_vuvedoha_zasileni_proverki_na_tovari_v/", "text": "Федералната администрация на САЩ за авиационна сигурност обяви, че въвежда нови мерки, изискващи засилени проверки на товари в самолетите, идващи от Турция. Промяната е представена като \"адекватен отговор на възникващи заплахи към товарите и засилените изисквания към глобалната авиационна сигурност\". Новата директива отбелязва действащите в момента доброволни мерки на Турция и въвежда изискване \"товарите за полети към САЩ да бъдат преглеждани и обезопасявани съгласно програмата Air Cargo Advance Screening\". \"Ройтерс\" цитира официални представители, според които решението да се издаде тази директива и да се добавят нови елементи за проверки е взето след инцидент в Австралия, както и в отговор на разузнавателни съобщения. На 15 юли австралиец изпрати брат си до летището в Сидни за полет на Etihad Airways със самоделна бомба, за която пътуващият не е имал никаква представа. Устройството, маскирано като месомелачка, е било изработено по инструкции на високопоставен командир от \"Ислямска държава\". Полицията, която спря бомбата при проверка на входа, определи случилото се като един от най-изобретателните заговори на терористи в страната. Двама души бяха обвинени в план за изработка на устройство, което да пусне отровен газ на публично място. Връзката на новата инструкция на ТSA с този случай е, че мощен военен експлозив е бил изпратен за целта като товар от Турция. Ограничението идва в момент, когато турската Главна дирекция за управлени ена държавните летища отчете увеличение през август на карго трафика с 9.6% на годишна база. Това са над 2.2 млн. тона, включително товарите на прелитащите самолети. В първите 8 месеца на годината Турция е обслужила и почти 1.3 милиона самолета, което е увеличение с 3.9% спрямо същия период на миналата година. Повече са и пътниците, преминали през турски летища - над 127 милиона души, или с 9.1% спрямо януари-август 2016г. Отт ях чужденците са почти 55.5 милиона души, или с близо 16% повече. Най-натоварените летища остават \"Ататюрк\" и \"Сабиха Гьокчен\" в Истанбул, следвани от аерогарата в Анталия.", "date": "2017.09.08", "title": "САЩ въведоха засилени проверки на товари в самолетите от Турция"}
{"url": "http://www.dnevnik.bg/biznes/2017/09/08/3038386_proizvodstvoto_na_tjutjunevi_izdeliia_se_sviva_s_edna/", "text": "Промишленото производство през юли се увеличава с 4.2% спрямо година по-рано, сочат календарно изгладените данни на Националния статистически институт. В сравнение с юни повишението е с 0.2%. На годишна база най-голямо свиване има при производството на тютюневи изделия. На годишна база ръст на промишленото производство е отчетен в преработващата промишленост - с 6.3%, а спад е регистриран в производството и разпределението на електрическа и топлоенергия и газ - с 1.4%, и в добивната промишленост - с 0.8%. По-значително увеличение в преработващата промишленост спрямо предходната година се наблюдава при: производството на метални изделия, без машини и оборудване - с 37.7%, ремонта и инсталирането на машини и оборудване - с 24.6%, производството на лекарствени вещества и продукти - с 19.9%, производството на компютърна и комуникационна техника, електронни и оптични продукти - с 19%. Намаление е отчетено при: производството на тютюневи изделия - с 26.4%, обработката на кожи; производството на обувки и други изделия от обработени кожи без косъм - с 15.7%, производството на облекло - с 11.6%, производството на напитки - със 7.1%. През юли увеличение спрямо предходния месец е регистрирано в преработващата промишленост - с 0.5%, а намаление е отчетено в добивната промишленост - с 3.4%, и в производството и разпределението на електрическа и топлоенергия и газ - с 0.7%. По-значителен ръст в преработващата промишленост се наблюдава при: ремонта и инсталирането на машини и оборудване - с 23.6%, производството на метални изделия, без машини и оборудване - с 19.8%, производството на химични продукти - с 11.8%, производството на напитки - с 4.7%. Спад е регистриран при: производството на тютюневи изделия - с 21.4%, обработката на кожи; производството на обувки и други изделия от обработени кожи без косъм - с 13.1%, производството на превозни средства, без автомобили - с 8.1%, производството на дървен материал и изделия от него, без мебели - с 5%.", "date": "2017.09.08", "title": "Производството на тютюневи изделия се свива с една четвърт за година"}
{"url": "http://www.dnevnik.bg/sport/2017/09/08/3038414_stiliian_petrov_shte_igrae_v_shouto_na_stoichkov_v/", "text": "Рекордьорът по мачове за националния отбор по футбол Стилиян Петров ще участва в отбора на Христо Стоичков в шоу мача в Стара Загора на 20 септември. Той се присъединява към тима, в който ще са още Димитър Бербатов и Мартин Петров. Тримата играха за последно в благотворителното шоу на Бербатов на \"Васил Левски\". Отборът на Стоичков ще срещне звезди от дрийм тима на \"Барселона\". Събитието е част от инициативата \"Стара Загора - Европейски град на спорта\". Билетите за шоуто струват между 30 и 80 лева и се продават в мрежата на Eventim, както и на каса пред общината в града.", "date": "2017.09.08", "title": "Стилиян Петров ще играе в шоуто на Стоичков в Стара Загора"}
{"url": "http://www.dnevnik.bg/bulgaria/2017/09/08/3038419_kakvi_sa_pravata_na_kupilite_bilet_pri_otlojeno_ili/", "text": "Имате билет за концерта на любимата си група, но заради проблем на един от членовете ѝ събитието е отменено. Или пък сте си купили  билет за мача на Кубрат Пулев с Антъни Джошуа  за световната титла в професионалния бокс, но отново от независещи от вас обстоятелства двубоят е отложен за друга дата. Подобни лоши стечения на обстоятелствата могат да донесат много негативни емоции на притежателите на билети за съответното събитие. Председателят на Комисията за защита на потребителите (КЗП) Димитър Маргаритов обясни пред \"БГ радио\" какви са правата на всеки човек, който си е платил входната такса за концерт, спортно мероприятие или нещо друго подобно. Той подчерта, че е добре да се знае откъде да се закупуват билетите, за да може после по-лесно хората да си търсят правата. Билетите – задължително от организатора или оторизиран негов представител  Най-сигурната гаранция, че ще закупите легитимен билет е да се обърнете към организатора на събитието или към негов официален търговски представител. \"Това дава по-лесни възможности впоследствие да се търсят обратно парите, ако събитието не се състои или по някаква друга причина\", обясни Маргаритов. Пазарът \"на черно\"  Този толкова популярен пазар е свързан с редица рискове, подчерта председателят на КЗП. Той уточни, че ако се закупи билет \"на черно\", неговият притежател може изобщо да не бъде допуснат. Това може да стане, ако билетът е поименен и на входа се използват съвременни системи за контрол на достъпа. В подобни случаи няма шанс парите на новия притежател на билета да бъдат върнати, ако събитието бъде отменено. \"Има случаи, в които хората няма да могат да посетят събитието и искат съвсем коректно да помогнат на някой друг, който има желание, но не може да си купи билет. На този \"вторичен пазар\" също така нерядко се стига и до опити да се пласират фалшиви билети. В тези случаи практически ние няма да имаме право на нищо\", добави Маргаритов. Губи ли билетът валидност при напускане на залата  \"Да сме на дадено събитие, което решим да напуснем временно, а впоследствие да ни бъде отказан достъп отново – такова нещо не може да се случва\", каза още шефът на КЗП. Той обясни, че билетите трябва да се пазят до края на събитието и с тях може да се излиза и влиза от местата, където то се провежда. Маргаритов призова всеки, който има подобен проблем да сигнализира веднага в комисията. При промени от организатора или участника получаваме парите си обратно  Председателят на КЗП добави, че при отлагане или отменяне на събитие, заради причини свързани с организатора или участник в него, всеки притежател на билет има право да изиска да му бъдат върнати парите. Възстановяване на парите за билет  \"При възникване на някое от посочените по-горе обстоятелства имаме право да поискаме да ни бъдат върнати заплатените за билетите суми. За целта трябва да се обърнем към търговеца, от който сме ги закупили – организатора или съответния негов оторизиран представител. Ако сме заплатили по банков път – към банката\", каза още Маргаритов.", "date": "2017.09.08", "title": "Какви са правата на купилите билет при отложено или отменено събитие"}
{"url": "http://www.dnevnik.bg/biznes/2017/09/08/3038426_moskovski_speshno_shte_proveriava_ima_li_tehnicheski/", "text": "Летище \"София\" отговаря на всички мерки за сигурност предвидени в националното и европейското законодателство, каза в рамките на парламентарния контрол министъра на транспорта Ивайло Московски. Изявлението му беше в отговор на въпрос на депутата Георги Свиленски за подготвеността на аеропорта да гарантира сигурността на всички, които ще преминат през него в рамките на предстоящото председателство на ЕС. Ивайло Московски обаче беше изненадан от въпрос на Свиленски дали от 6-ти юни насам рентгеновата системата на Терминал 2 на летището не работи и се използва авариен рентген, с ограничени възможности. Министърът нямаше данни и за проблеми със системата за видеонаблюдение, чиито договор за поддръжка е изтекъл и постоянно има откази в работата й. \"Не съм информиран за технически съоръжения, които не са изправни. Ще проверя лично\", заяви Московски. Преди допълнителните въпроси, Ивайло Московски информира, че до средата на годината Главна дирекция \"Гражданска въздухоплавателна администрация\" е направила инспекции, при които са проверени персонала, начина за обработване и проверка на багажите, товарите и пощенските пратки. Имало е и скрити тестове в зоните, до които имат достъп посрещачи и изпращачи. Московски посочи още, че през септември ще има събиране на Съвета по гражданско въздухоплаване, в което ще участват министрите на вътрешните работи и отбраната, и ръководителят на Държавна агенция \"Национална сигурност\", на което ще се обсъди въпросът със сигурността на летището. \"Съветът ще анализира текущите мерки за сигурност и необходимостта за допълнителни мерки\", допълн транспортният министър. Предстои и извънредна инспекция на ВИП-терминала на летище \"София\".", "date": "2017.09.08", "title": "Московски спешно ще проверява има ли технически проблеми в сигурността на летище \"София\""}
{"url": "http://www.dnevnik.bg/bulgaria/2017/09/08/3038422_prokuraturata_proveriava_dali_obvinitel_e_simuliral/", "text": "Специализираната прокуратура ще провери медицинската документация, която прокурор Димитър Захариев е представил, за да обоснове необходимостта да е под домашен арест. Това съобщиха от пресцентъра на държавното обвинение. Повод е репортаж по \"Нова телевизия\", в който се разказва, че документите, представени от Захариев са неверни. На кадрите се вижда как Захариев спокойно напуска дома си, докато трябва да е под домашен арест, а когато трябва да се яви в съда се подпира на патерици, които в останалото време не използва. В началото на юни Захариев бе задържан  в Съдебната палата в София. Това стана в почивката по време на съдебно заседание по друго дело, по което е подсъдим за принуда върху свидетел по делото \"Октопод\". Арестът му бе свързан с друго разследване на специализираната прокуратура - че е  оказвал логистична помощ на разбитата през април престъпно сдружение,  занимавала се с рекет, палежи, побоища и насилствена охрана на големи търговски обекти с ръководител Куката. Захариев бе обвинен за участие в организирана престъпна група. Две инстанции потвърдиха  мярка за неотклонение домашен арест  за Захариев. Главният прокурор Сотир Цацаров пък внесе искане прокурор Захариев да бъде уволнен. Новата проверка на прокуратурата включва инспекция от Регионалните центрове по здравеопазване в Плевен и София на цялата медицинска документация, представена от обвиняемия Захариев пред прокуратурата и пред Специализирания наказателен съд. Назначена е петорна съдебно медицинска експертиза за здравословното състояние на Димитър Захариев. Ако бъде установено, че има нарушение от държавното обвинение уточняват, че ще поискат от съда вземане на най- тежката мярка за неотклонение \"задържане под стража\".", "date": "2017.09.08", "title": "Прокуратурата проверява дали обвинител е симулирал заболяване, за да е под домашен арест"}
{"url": "http://www.dnevnik.bg/citat_na_deniia/2017/09/08/3038392_citat_na_denia_bulgariia_ima_stena_za_koiato_trump/", "text": "Това отбелязва европейското издание на \"Политико\", представяйки своя \"Индекс на съвместимост с Тръмп\" (The Trumpability Index) - списък с \"десетте страни, в които местен Доналд Тръмп може да бъде избран\". Възгледите на американския държавен глава са много по-привлекателни на Стария континент, отколкото се предполага, пише изданието. България е поставена на осмо място в \"индекса\", който ползва \"не напълно ненаучния метод\" на сравняване на политическите предпочитания в дадена държава и идеите и поведението на американския президент. Използваните категории включват копнежа на избирателите за промяна или силен лидер, враждебния подход към медиите и агресивния подход, с който се премахват регулации. Най-високите резултати са в Чехия, Италия и Русия. Преди България са още Турция, Унгария, Азербайджан и Полша, а след нея - Малта и (заедно на последно място) Франция и Великобритания. Най-ниските - Финладия, страните от Прибалтика, Швейцария и Португалия. В частта за България  \"Политико\" твърди , че президентът Румен Радев е спечелил изборите миналата година, \"обещавайки, че няма да позволи страната да се превърне в \"мигрантско гето\",\" а премиерът Бойко Борисов изглежда първоначално е дал \"благословията си на  националистическите патрули , които обкръжаваха и сплашваха бежанци, но после трябваше да намали подкрепата си.\" Борисов, който е \"здрав бивш шампион по карате... може да прави мачистки забележки досущ в стил Тръмп. Попитан през 2014 г. дали му е време да се завърне на премиерския пост в период на политическа несигурност, той каза: \"Когато зимата има буря, мъжът кара колата, защото е по-опитен.\" \"Подобно на (сегашния екип в) Белия дом българската политика е дълбоко и сенчесто  преплетена  с интересите на Кремъл и руските олигарси. Голяма разлика с Америка на Тръмп е, че България далеч не е протекционистка, когато става дума за чуждестранни инвестиции. За разлика от антикитайски настроения Тръмп България вече е показвала, че е отворена за китайски инвестиции в сектори като транспорт и инфраструктура.\"", "date": "2017.09.08", "title": "Цитат на деня: България има стена, за която Тръмп може само да мечтае"}
{"url": "http://www.dnevnik.bg/sport/2017/09/08/3038374_rumenige_prizova_za_otmiana_na_praviloto_501_za_da_se/", "text": "Изпълнителният директор на \"Байерн\" Карл-Хайнц Румениге поиска да се преустанови правилото \"50+1\", което задължава клубовете в германския професионален футбол да предоставят мажоритарния дял на плащащите членски внос. Според него това ще позволи на отборите да привлекат нови средства. \"Всеки отбор трябва да решава сам дали да отвори вратите си към нови инвеститори. Ние сме последни от петте големи първенства в Европа, които не допускат инвеститори\", заяви Румениге на футболен конгрес във Франкфурт. Правилото \"50+1\" не позволява на отделен човек или компания да притежава повече от 49% от акциите в даден клуб. По този начин се цели да се предпази отборът от неразумно управление, като мажоритарният дял остава в ръцете на членовете. В момента част от клубовете заобикалят правилото, а други са получили изключения. Най-остри критики предизвиква  \"Лайпциг\" , който беше създаден през 2009 г. със средства от австрийската компания за енергийни напитки \"Ред бул\". През 2014 г. \"Лайпциг\" трябваше да преструктурира организацията си, за да покрие изискванията на Германската футболна лига (DFL). Оттогава \"на хартия\" всеки може да стане член на клуба. На практика това не е точно така, защото клубът има изключително висок членски внос, както и правото да отказва заявки за членство. Швейцарският бизнесмен Мартин Кинд, който издържа \"Хановер\", иска да придобие мажоритарния пакет в клуба. Той обаче среща неодобрението на запалянковците. Силно участие имат \"Фолксваген\" и \"Байер\", които инвестират средства във \"Волфсбург\" и \"Байер\" (Леверкузен). \"Хофенхайм\" се финансира от съоснователя на SAP Дитмар Хоп. Според \"Дойче веле\" намесата на хегемона \"Байерн\" е ясен знак, че темата отново става актуална.", "date": "2017.09.08", "title": "Румениге призова за отмяна на правилото \"50+1\", за да се отвори пътят към нови инвеститори"}
{"url": "http://www.dnevnik.bg/sviat/2017/09/08/3036727_robotrolove_-_koi_pishe_na_ruski_za_nato_v_iztochna/", "text": "Две трети от потребителите на \"Туитър\", които пишат на руски за присъствието на НАТО в Източна Европа всъщност са ботове - програми, създадени да разпространяват и препредават автоматично определени послания. Те стоят зад 84% от всички послания на руски, но зад 46% от тези на английски по тази тема. В англоезичните канали една четвърт са ботове. При това високата активност на \"автоматичните\" профили не е свързана с някакви конкретни координирани кампании с използването на тези ботове. Внушителна част от пусканите от тях съобщения дори са аполитични, но така всъщност разговорът на темата НАТО в Балтика се задръства със спам. Това отблъсква хора от рускоезичните среди, които биха ползвали социалната мрежа за микросъобщения като източник на информация и демократична платформа за дебат, обезсмисля статистиката на анализаторите и обърква политици и журналисти. Това се твърди в  доклада \"Роботролене\"  - първият от този тип, публикуван от базираният в Рига център център на НАТО за стратегически комуникации. Авторите изясняват какво имат предвид под роботролене в интернет. Това е координирано използване на фалшиви профили в социални мрежи, като няма много ясна граница между профила на реален човек и на програма. Не всеки бот претендира да е човек и затова изследването се фокусира върху тези профили, зад които само изглежда, че стои жив човек. Ботовете може да се управляват от хора или от алгоритъм и често е трудно да се разграничат двата подхода. Затова се приема, че бот-активност е нещо, което може да се извърши от компютър, а дали човек или програма го задействат не е важно - по-важното е, че става дума за измама. Не може автоматично да се твърди, че всички рускоезични ботове са свързани с Кремъл, част от дейността им не е политическа, но равнището на координация в някои кампании сочи към големите ресурси на държавата или друг достатъчно заможен фактор. Авторите са анализирали десетки хиляди туитове със споменаване на НАТО и някоя от четирите държави - Полша и трите балтийски републики - в перода 1 март - 30 август 2017г., от които една трета са на руски. Активните потребители в проучването са 11 600, от които една четвърт пишат на руски. Резултатът е, че използващите руски са два пъти по-активни и че Естония е много по-често обект на ботовете, отколкото останалите три страни. Най-важният извод е, че 70% от рускоезичните профили всъщност са програми, докато в англоезичните ботовете стоят зад 28%. Руските ботове генерират 84% от всички послания за НАТО и четирите анализирани страни, при англоезичните - 46%. Тези високи показатели основно се обясняват с автоматичното публикуване на линкове към някакви статии с #news и #новости, както взаимното цитиране помежду им или кампании за създаване на повече \"достоверност\" на определени профили. Много от профилите ботове са създадени през 2011-2012г., т.е. са активни повече от 5 години. Те се разпознават и по това, че често са почти идентични и в един и същи момент започват да бълват едно и също съдържание. Ако бяха на английски език, много е вероятно те да бъдато дкладвани и закрити от \"Туитър\", но мониторингът на канали, различни от английски, е по-слаб. За местните хора това е проблем, тъй като в авторитарни и репресивни режими социалните мрежи са алтернативно пространство за изразяване на възгледи. Но когато това пространство е доминирано от ботове, фалшиви новини и налагане на определени тези в огромни мащаби, тази функция изчезва. Има и тематична разлика в съдържанието - в рускоезичните съобщения тотално доминират военните учения, разполагането на войски и дребни инциденти с войници, докато в англоезичните се говори основно за въпроси от американската вътрешна и външна политика, като например коментарите на президента Доналд Тръмп за Алианса.", "date": "2017.09.08", "title": "Роботролове - кой пише на руски за НАТО в Източна Европа"}
{"url": "http://www.dnevnik.bg/photos/2017/09/08/3038225_fotogaleriia_tanci_i_aziatski_poluh_ot_podiuma_v_nju/", "text": "Влияния от далечния изток, забавни аксесоари и танци на подиума белязаха представянето на новата колекция на Desigual в Ню Йорк. ", "date": "2017.09.08", "title": "Фотогалерия: Танци и азиатски полъх от подиума в Ню Йорк"}
{"url": "http://www.dnevnik.bg/biznes/2017/09/08/3038444_startupite_shte_imat_asociaciia/", "text": "През следващата седмица ще бъде създадена асоциация на стартиращите компании в България - така наречените стартъпи. По този начин те ще бъдат включени в Националния съвет по икономика към ресорното министерство. Това се разбра от отговор на депутатско питане към министъра на икономиката Емил Караниколов. Той посочи, че в момента интересите на този вид компании не са представени. Той обяви и че до края на годината ще бъде отворена за кандидатстване с ваучери Оперативна програма \"Иновации и конкурентоспособност\". Този сегмент е насочен към малките и средни предприятия. При него кандидатстването е максимално облекчено откъм административни процедури. Ще се кандидатства само с едно заявление и декларация, че дружеството не е в процедура по несъстоятелност. Проектите, с които те ще могат да кандидатстват, са на стойност до 30 хил. лв. Караниколов оповести за пръв път идеята за ваучерите в края на юли.", "date": "2017.09.08", "title": "Стартъпите ще имат асоциация"}
{"url": "http://www.dnevnik.bg/biznes/2017/09/08/3038453_karanikolov_spestil_700_hil_lv_ot_upravlenie_na/", "text": "Министърът на икономиката Емил Караниколов спестява на бюджета 700 хил. лв. за година от намален състав в съветите на директорите на няколко държавни дружества. Това съобщават от ведомството му като не посочват кой точно период обхваща въпросната икономия. Тя е в резултат на намаления от петима на трима членове на съвета на директорите на \"ВМЗ\" ЕАД, което се управлява от един, а не двама изпълнителни директори. Същото намаление е направено в ръководството и на \"Национална компания индустриални зони\" ЕАД. От петима на трима е намален и съветът на \"Монтажи\" ЕАД. По двама служители на Министерството на икономиката, които не получават заплащане за това, са назначени в съветите на директорите на \"Летище Стара Загора\" ЕАД, \"Институт по маркетинг\" ЕАД и \"Сертификация\" ЕАД. Последващите стъпки са за преобразуване на тези търговски дружества от ЕАД в ЕООД и в средносрочен план ще се управляват само от по един управител, се допълва в съобщението. В състава на Съвета на директорите на \"София Тех Парк\" ЕАД също е назначен служител без заплащане. Освобождаване на търговския пълномощник на \"Авионамс\" ЕАД, определен от Министерството на икономиката, и включването му в състава на съвета на директорите на дружеството, също спестило пари. От две дружества, чиито имена не се посочват, са освободени двама ликвидатори като са оставени по един във всяко. Посочва се и че е намален персоналът в едно търговско дружество в ликвидация, като са ограничени и разходите за правно обслужване и наемане на офис площи. Извън горните мерки в средносрочен план предстои сливането на 2 търговски дружества, вследствие на което ще бъдат освободени двама управители, което ще допринесе до намаляване на разходите с около още 120 хил. лв. годишно за възнаграждения, осигуровки и административни разходи.", "date": "2017.09.08", "title": "Караниколов спестил 700 хил. лв. от управление на държавни фирми"}
{"url": "http://www.dnevnik.bg/bulgaria/2017/09/08/3038460_prokuraturata_oburkala_kude_da_vnese_iskane_za/", "text": "Окръжната прокуратура в Пазарджик е объркала в кой съд да внесе искането за задържането на  Лазар Влайков.  с чийто пистолет на 31 август бе убит човек в село Виноградец . Влайков беше арестуван за 72 часа, но вместо от обвинението да внесе искането в Районния съд в Пазарджик, го е внесла в Окръжния съд. Това ще стане повод гледането на мярката за неотклонение да се забави, предаде БНР Влайков е обвинен за това, че не е взел необходимите мерки за сигурност и е предоставил огнестрелното си оръжие на ненавършил пълнолетие човек, вследствие от което е настъпила смърт на един човек. Ако се стигне до съд и той бъде признат за виновен по тези обвинения, законът предвижда наказание лишаване от свобода от 3 до 10 години, а в особено тежки случаи - от 5 до 15 години.", "date": "2017.09.08", "title": "Прокуратурата объркала къде да внесе искане за задържането на Лазар Влайков от Виноградец"}
{"url": "http://www.dnevnik.bg/sviat/2017/09/08/3038459_izraelskata_prokuratura_obmislia_da_zavede_delo/", "text": "Израелският генерален прокурор Авишай Манделблит обмисля да подведе под отговорност съпругата на премиера Бенямин Нетаняху - Сара, по подозрение в използване на държавни средства за лични обеди и кетъринг за около 100 000 долара, предаде агенция \"Ройтерс\". Сара Нетаняху е заподозряна, че е поръчвала стотици обеди и деликатеси, а след това ги е вписвала към разходите на премиерската резиденция, макар да са били предназначени за лични нужди, се казва в съобщение на министерството на правосъдието, цитирано от агенция \"Франс прес\". Самият премиер не е заподозрян. Късно снощи на страницата му във \"Фейсбук\" се появи пост в отговор на медийни съобщения за очакваните действия на прокуратурата. В него обвиненията срещу Сара Нетаняху са наречени \"абсурдни\" и се казва, че \"ще се докаже, че са безпочвени\". Самият премиер е разследван по две други обвинения в корупция. Първото, \"Случай 1000\", се отнася за подаръци, давани на семейството му от бизнесмени, а второто - \"Случай 2000\", е свързано с подозрения, че Нетаняху се е опитвал да си осигури добро отношение от медиен издател. През 2015 г. Сара и Бенямин Нетаняху бяха обвинени, че са  платили с държавни пари  за ремонт и нови мебели в частния си дом. През 2013 г. премиерът бе обвинен в пропиляване на държавни пари, след като похарчи 127 000 долара за създаването на специална спалня, която да ползва, докато лети от Израел до Великобритания з а погребението на Маргарет Тачър . Времетраенето на полета е около пет часа и половина, припомня Би Би Си.", "date": "2017.09.08", "title": "Израелската прокуратура обмисля да заведе дело срещу Сара Нетаняху"}
{"url": "http://www.dnevnik.bg/video/2017/09/08/3038475_video_zrelishtno_severno_siianie_ozari_finlandiia/", "text": "Истински светлинни експлозии на зелено, пурпурно, розово и жълто озариха нощното небе на Финландия. Списанието за туризъм \"Всичко за Лапландия\" публикува в социалните мрежи видео записи на Северно сияние над Паллас в район Муонио . Потребител, заснел един от тях, коментира, че никога досега не е бил свидетел на подобно нещо и добавя: \"Още се възстановявам от видяното\". Вчера бе регистрирано най-голямото слънчево изригване за последните 12 години, съобщи \"Сайънтифик американ\". Възможно е частиците от експлозията да стигнат до земната атмосфера и да станат причина и в следващите дни за Северно сияние, което да бъде видяно на много места в Северното полукълбо, а в САЩ - на юг чак до щата Кентъки.", "date": "2017.09.08", "title": "Видео: Зрелищно Северно сияние озари Финландия"}
{"url": "http://www.dnevnik.bg/sport/2017/09/08/3038608_klop_uveri_che_koutinyo_e_napulno_otdaden_na_livurpul/", "text": "Мениджърът на \"Ливърпул\" Юрген Клоп заяви, че плеймейкърът Филипе Коутиньо е напълно отдаден на клуба. Бразилският футболист се завърна при червените, след като беше част от лагера на Бразилия за световните квалификации. Коутиньо беше оставен извън групата за мача с \"Манчестър сити\" в събота. Клоп обясни, че решението му е свързано с нарушената подготовка на бразилеца, а не с липсата на мотивация у играча. \"Притежаваме невероятен играч, който иска да влезе във форма и да играе за клуба. Имахме чудесен разговор. Той е в много добро настроение, а тренировъчният процес премина още по-добре\", каза Клоп, цитиран от \"Скай спортс\". \"Трябваше обаче да взема това решение (да го оставя извън групата). Предстоят ни седем мача в следващите три седмици, така че реално няма много време за тренировки. Преди да замине за Бразилия, той не беше тренирал около три седмици. Това означава, че трябва да го подготвим добре за остатъка от сезона, което е малко трудно с тази натоварена програма\", обясни Клоп.  По думите му Коутиньо е можел да играе 15-20 минути срещу \"Сити\", но е безсмислено да бъде пришпорван. \"Ще използваме следващите четири-пет дни за истински и правилни тренировки\", каза още германският мениджър.  Коутиньо искаше да премине в \"Барселона\" това лято, но трансферът му не се осъществи. \"Ливърпул\" отказа всички предложения за бразилеца, който в началото на годината подписа нов договор до лятото на 2022 г. След затварянето на трансферния прозорец от \"Барселона\" разкриха, че  мърсисайдци са поискали 200 милиона евро  за 25-годишния играч. Атакуващият полузащитник не е играл за \"Ливърпул\" през този сезон под претекст, че има контузия в гърба. Според медиите на Острова действителната причина е голямото му желание да премине в \"Барселона\". Коутиньо се възстанови мистериозно бързо от контузията, непосредствено преди мачовете на Бразилия от световните квалификации. 25-годишният футболист игра съответно 32 и 15 минути срещу Еквадор и Колумбия, като отбеляза гол в първата среща. Клоп обясни, че Коутиньо е приел ситуацията с проваления трансфер нормално. \"Той се завърна в четвъртък и напълно приема ситуацията. Нямаше нужда да казвам каквото и да било. Не знаем колко дълго даден играч ще остане, понякога искаме да продадем някого, понякога играчите мислят за бъдещето си. Това е нормална ситуация и няма абсолютно никакъв проблем.\"", "date": "2017.09.08", "title": "Клоп увери, че Коутиньо е напълно отдаден на \"Ливърпул\""}
{"url": "http://www.dnevnik.bg/sviat/2017/09/08/3038577_trump_-_mladshi_se_sreshtnal_s_ruska_advokatka_za_da/", "text": "Най-големият син на американския президент Доналд Тръмп заяви пред разследващите в американския Сенат, че през юни 2016 г. си е уредил среща с руска адвокатка, защото би могла да разполага с компрометираща информация за демократическия кандидат за президент на САЩ Хилари Клинтън, предаде в. \"Ню Йорк таймс\". В предварително подготвеното си изявление пред разследващите от сенатската юридическа комисия Доналд Тръмп-младши каза, че е било важно да научи от Наталия Веселницкая доколко Клинтън е \"годна\" да бъде президент и че срещата давала възможност да се разбере доколко Клинтън е подходяща, дали има нужните \"характер и квалификации\". \"Но от срещата в \"Тръмп тауър\" не излезе нищо\", заяви той и беше непреклонен, че никога не е заговорничил с кампанията на руското правителство да саботира президентските избори миналата година. Руският адвокат Веселницкая по думите му дала неясна информация за възможни чужди дарения за демократите, но сменила темата и заговорила за Закона \"Магнитски\", каза още най-големият син на американския държавен глава. С изявлението си обаче той отново потвърди, че е потърсил помощ от руски гражданин, за да помогне на кампанията на баща си по време, когато не беше ясно дали ще получи републиканската номинация. Първоначално той отричаше това, но кореспонденцията с нея, която сам разпространи в \"Туитър\", показа, че той се е срещнал заради  потенциално уличаваща информация  за Клинтън. Речта на Тръмп - младши пред комисията в Сената е най-подробното досега изложение на събитията, които доведоха до първия случай на въвличане на човек от най-близкото обкръжение на Тръмп в \"руските разследвания\". Пред комисията той заяви, че емоционалната му реакция на възторг в отговор на имейла от  Роб Голдстоун  - публициста и пиар експерт, уредил срещата - е просто \"разговорен начин да се покаже висока оценка\" за за работата му. Повече въпроси, отколкото отговори Петчасовото изслушване се проведе в отсъствието на репортери. След него той каза, че няма да се подложи на повторно, открито за медиите, тъй като отговорите му са задоволили комисията. Според Адам Шиф, най-високопоставения демократ в нея, обаче думите му пораждат повече въпроси, отколкото отговори. Според източник, присъствал на изслушването, Тръмп - младши повторил, че баща му  не е бил уведомен  за срещата, както и че не знае Белият дом да е имал отношение към начина, по който самият той отговори на първите информации за срещата. Пред комисията най-големият син на Тръмп казал още, че не знаел кой ще присъства на срещата освен адвокатката, а нямало и как да разбере впоследствие, защото охраната на \"Тръмп тауър\" не пазела такива данни. Според него на разговора - освен Веселницкая - присъствали Голдстоун, бившият шеф на кампанията на Тръмп Пол Манафорт, зетят на президента Джаред Къшнър, преводач и Иракли Кавеладзе, представител на руския партньор на Тръмп в организацята на \"Мис Вселена\" в Москва през 2013 г., Арас Агаларов. Тръмп - младши обаче не споменал лобиста Ринат Ахметишин, който по-рано заяви пред \"Асошиейтед прес\", че е присъствал на срещата. Същите твърдения Ахметишин отправи на друго изслушване като част от ръководеното от специалния прокурор Робърт Мюлър \"руско разследване\".", "date": "2017.09.08", "title": "Тръмп - младши се срещнал с руска адвокатка, за да научи дали Клинтън е \"годна\" за президент"}
{"url": "http://www.dnevnik.bg/sport/2017/09/08/3038693_de_hent_specheli_purva_pobeda_vuv_vuelta_a_frum_zapazi/", "text": "Белгиецът Томас де Хент спечели 19-ия етап от колоездачната обиколка на Испания, а претендентите за генералното класиране запазиха разликите помежду си преди решителния планински етап в събота. Де Хент беше част от ранното откъсване, а накрая изненадващо надделя в зрелищен финален спринт, за да постигне първия си етапен успех във Вуелтата. Той донесе втора поредна и общо четвърта победа за \"Лото Судал\" в тазгодишната обиколка.  След няколко неуспешни опита за откъсване в последните два километра, на финала пристигна група от девет състезатели. Въпреки че беше в компанията на няколко колоездачи с по-добри спринтьорски качества като Руи Коща и Боб Юнгелс, Де Хент показа най-свежи крака и пресече пръв финалната линия. Харлинсон Пантано остана втори, а Иван Гарсия допълни челната тройка. Де Хент вече има по една победа във всяка една от трите големи обиколки, но за пръв път триумфира след финален спринт. Той спечели 12-ия етап в миналогодишния \"Тур дьо Франс\", а през 2012 г. триумфира в предпоследния етап на \"Джиро д'Италия\". И в двата случая победите му дойдоха в планински етапи. Днешната отсечка от Касо до Хихон беше дълга 149.7 км и имаше хълмист профил с едно изкачване от първа категория в началото и три от трета. Фаворитите очаквано си дадоха почивка преди бруталния планински етап в събота и оставиха състезател от откъсналата се група да спечели. В един момент разликата достигна близо 18 минути. Алберто Контадор (\"Трек\") отново направи етапа по-интересен, отколкото се очакваше. 34-годишният испанец, който кара своята последна голяма обиколка, не пропусна да атакува и в днешния етап, въпреки че в крайна сметка усилията му се оказаха напразни. Контадор предприе мощна атака в началото на последната височина, която беше дълга 4.5 км при среден наклон от 7.2%. Илнур Закарин (\"Катюша\") опита да се присъедини, но нямаше достатъчно свежест и трикратният шампион във Вуелтата замина сам. Испанецът успя да отвори разлика от близо минута, а изпратеният напред в началото на етапа Едуард Тюнс го изчака в спускането. Тактиката на \"Трек\" обаче не сполучи, защото в основната група \"Скай\" и \"Сънуеб\" предприеха много мощно преследване в последните десет километра и прихванаха Контадор 2.5 км преди финала. Така абсолютно всички разлики в челото се запазиха. Крис Фрум (\"Скай\") има комфортен аванс от 1:37 минути пред Винченцо Нибали (\"Бахрейн Мерида\"). Британецът е на път да се превърне в първия колоездач, спечели последователно \"Тур дьо Франс\" и \"Вуелта\", откакто двете обиколки се провеждат в този ред. Вилко Келдерман (\"Сънуеб\") е трети на 2:17 минути зад Фрум. Холандецът има аванс от 12 секунди пред Закарин и 77 секунди пред Контадор. Челната десетка се допълва от Мигел Анхел Лопес (\"Астана\"), Майкъл Уудс (\"Канъндейл\"), Фабио Ару (\"Астана\"), Воул Пулс (\"Скай\") и Стивън Краусвайк (\"Лото - Йъмбо\"). В събота е предпоследният етап, който окончателно ще определи позициите в крайното класиране. Отсечката е дълга само 117.5 км, но в последните 45 км са събрани последователно три брутални височини. Първата е дълга 8.1 км със среден наклон от 8.6%. Втората има същия среден наклон, но е 5.7 км. Финалът на етапа идва след 12.5-километрово изкачване, което има 9.8% среден наклон и 24% максимален.", "date": "2017.09.08", "title": "Де Хент спечели първа победа във \"Вуелта\", а Фрум запази аванса си преди кралския етап"}
{"url": "http://www.dnevnik.bg/bulgaria/2017/09/08/3038679_za_prezidenta_publikaciite_za_kalin_mitrev_ne_sa/", "text": "Трябва да се изчакат становищата от проверките на компетентните органи, както в България, така и е Европа за  случая с българския представител в Европейската банка за възстановяване и развитие (ЕБВР) Калин Митрев, преди да бъдат вадени изводи и заключения. Това се разбра от думите на президент Румен Румен пред журналисти. \"Какво имаме в момента? Медийни публикации\" каза още Радев, като описа като \"неприятен случай\" това, че журналистическо разследване свърза Калин Митрев  с мащабна тайна схема , с която властите в Азербайджан са плащали на политици и журналисти в лобистка кампания за отклоняване на критиките срещу управлението на президента Илхам Алиев. Вчера главният прокурор Сотир Цацаров  разпореди да бъде направена  проверка за евентуалната връзка на Митрев в \"Азербайджанската перачница\". Ден по-рано министърът на финансите Владислав Горанов също обяви, че ще бъде направена проверка по случая. Впоследствие той каза, че  според него няма законови нарушения от страна на Митрев , като се позова на декларация на Митрев, изпратената до правителството. Горанов обяви и че само органите на Европейската банка за възстановяване и развитие  могат да предприемат съответните действия срещу него. Впоследствие от банката опровергаха Горанов, като посочиха,  че само властите в България могат да отсрани или оневини Калин Митрев , защото той е той е със статут, равностоен на посланик и не е служител на ЕБВР. Пред \"Капитал\" ръководителят на комуникационния отдел на ЕБВР Джонатан Чарлс каза, че обвиненията срещу Митрев се отнасят за период отпреди Калин Митрев да бъде изпратен в банката, за да представлява българското правителство\". Попитан от журналисти Радев каза и че не е самоцелно  искането му да назначава ръководителя  на бъдещата Агенцията за борба с корупцията. Според Радев е от голямо значение \"този орган да работи добре ефективно, защото това е очакването на всички българи\". \"Явно има политици, които не осъзнават, че тъкмо корупцията може да блокира и да загроби парламентарната република, която те уж отстояват\", установи още президентът.  Според председателят на парламентарната група на ГЕРБ Цветан Цветанов президентът не може да назначава председателя на този орган,  защото България не е президентска република . Днес Радев припомни, че преди няколко месеца именно от ГЕРБ настояваха президентът да определя избирателните райони, покрай проекта за промяна на изборния кодекс и въвеждането на ново райониране.", "date": "2017.09.08", "title": "За президента публикациите за Калин Митрев не са достатъчни, чака проверките"}
{"url": "http://www.dnevnik.bg/bulgaria/2017/09/08/3038700_v_bulgarskoto_posolstvo_vuv_vashington_e_suzdaden/", "text": "Във връзка с наближаващия крайбрежието на американския щат Флорида ураган \"Ирма\" в посолството на България във Вашингтон е създаден кризисен щаб, съобщи пресслужбата на Министерството на външните работи. По информация на местните власти, макар ураганът да е отслабнал до четвърта категория по скалата \"Сафир - Симпсън\", той представлява опасност за жителите на Флорида. Губернаторът на щата Рик Скот предупреди, че стихията може да причини значителни поражения на щата. В тази връзка кризисният щаб към посолството на България препоръчва следното: - Информирайте се постоянно за развитието на ситуацията - Стриктно изпълнявайте указанията на местните власти - Не подценявайте опасността и при съвет за евакуация го направете - Според данни на Националния център по ураганите във Вашингтон стихията ще достигне бреговете на Флорида в неделя - В петък вечерта е предвидено летищата в Маями и Форт Лодърдейл да преустановят дейност. При извънредна ситуация българските граждани могат да се свържат по всяко време с представител на посолството на денонощния дежурен телефон: 202-387-5770.", "date": "2017.09.08", "title": "В българското посолство във Вашингтон е създаден кризисен щаб заради \"Ирма\""}
{"url": "http://www.dnevnik.bg/citat_na_deniia/2017/09/08/3038694_citat_na_denia_matematikata_e_abstraktnata_krasota_v/", "text": "С тези думи президентът Румен Радев започна същинската част от словото си при откриването на първата  Европейска младежка олимпиада по информатика , която ще се проведе в София от днес до 13 септември. Според Радев, който е патрон на инициативата, събитието е първата е \"европейска и международна младежка олимпиада\". Преводачът на събитието не включи частта думата 'международна\" при превода. Речта на Радев продължи с разказ за ученическите му години в математическата гимназия, когато езиците за програмиране били \"Фортран 4\" и \"Кобол\". Тогава Радев и съучениците му пишели програми на \"големи перфокарти\", които след това носели в големи сгради, в които се помещавали изчислителните центрове. Същата история с подобни думи президентът  разказа при откриването на фестивала за технологии и иновации Webit през април . В края на днешната си реч президентът призова младежите да мисля, че със своята бъдеща работа като програмисти те ще моделират човешкото поведение.", "date": "2017.09.08", "title": "Цитат на деня: Математиката е абстрактната красота в чист идеален вид"}
{"url": "http://www.dnevnik.bg/sport/2017/09/08/3038704_beroe_nanese_vtora_poredna_zaguba_na_cherno_more/", "text": "След като остана непобеден в първите шест кръга на Първа лига, доскорошният лидер \"Черно море\" записа втора поредна загуба. Варненци отстъпиха с 0:2 при гостуването на \"Берое\" в първи двубой от осмия кръг на шампионата. Старозагорци постигнаха първата си домакинска победа от началото на сезона. Тимът, воден от Александър Томаш, категорично надиграха днешния си съперник и можеше да запише още по-убедителен успех. \"Берое\" събра 13 точки и разделя петото място в класирането с другия отбор от Стара Загора - \"Верея\". \"Черно море\" остава с актив от 14 точки, колкото има и \"Левски\". ЦСКА е лидер с 16 точки, а шампионът \"Лудогорец\" е втори с 15. Педро Еуженио откри резултата на стадион \"Берое\" след едва 130 секунди игра. Карлос Охене отне топката в центъра и бързо видя празното пространство, което се беше отворило на границата на наказателното поле. Ганаецът намери Еуженио с отличен пас, а португалецът се освободи с хубав финт и не остави шансове на дебютанта на вратата на \"Черно море\" Евгени Боровик. В 32-ата минута \"Берое\" пропусна да нанесе втори удар. Направилият страхотен мач Охене изведе Мартин Камбуров сам срещу Боровик. Бившият нападател на \"Локомотив\" (Пловдив) преодоля стража на гостите, но след това не успя да намери опразнената врата. Камбуров все пак се реваншира в последната минута от редовното време на първото полувреме. Неориентирана игра в защитата на гостите позволи на Еуженио да отнеме и да изведе Мартин Райнов, който веднага намери Камбуров и централният нападател не сгреши на три метра от опразнената врата. Камбуров вкара своя гол №190 в елита на българския футбол. Той се доближи на четири попадения от третия във вечната голмайсторска листа - Динко Дерменджиев, и на шест от втория - Наско Сираков. ", "date": "2017.09.08", "title": "\"Берое\" нанесе втора поредна загуба на \"Черно море\""}
{"url": "http://www.dnevnik.bg/bulgaria/2017/09/08/3038713_sobstvenikut_na_pistoleta_s_koito_e_izvursheno/", "text": "Районният съд в Пазарджик остави без уважение искането на Окръжната прокуратура доскорошният председател на общинския съвет в Септември Лазар Влайков, с чието оръжие беше убит човек, да остане в ареста. Съдът постанови спрямо Влайков да се приложи по-леката мярка за неотклонение - домашен арест. Това съобщи агенция \"Фокус\" като се позова на съобщение на съда. Прокуратурата обвинява Влайков за това, че по време на тържество не е взел необходимите мерки за сигурност, предоставил е оръжието си на дете, в резултат на което е последвала смъртта на Наско Тонкев. Съдът счете, че е налице обоснованото предположение, че обвиняемият е извършил вменените му деяния. На този начален етап на разследването обаче не може да бъде категорично изведено, че Влайков е предоставил огнестрелното оръжие на детето поради наличието на множество противоречия по делото. Съдът прецени, че няма реална опасност обвиняемият да се укрие, да извърши друго престъпление или да повлияе на разследването. Решението на съда не е окончателно и прокуратурата може да протестира пред Окръжния съд – Пазарджик в 3-дневен срок. Пред съда окръжният прокурор Васил Малинов е коментирал показанията на шестгодишното дете, което било признало, че е извършило изстрела, довел до смъртта на Наско Тонкев, информира \"Фокус\". Детето казало, според думите на прокурора, че пистолетът му е даден от човек с кожено яке, а единственият в компанията с такава дреха бил Влайков. Прокуратурата изтъкнала и това, че обвиняемият е публична личност и може да повлияе на свидетелите, съобщи \"Фокус\". Според защитата на Влайков, цитирана от \"Фокус\" детето неколкократно е променило показанията си, а самият той не би могъл да повлияе на свидетелите, защото те вече са казали, какво са видели. ", "date": "2017.09.08", "title": "Собственикът на пистолета, с който е извършено убийство във Виноградец, излезе от ареста"}
{"url": "http://www.dnevnik.bg/detski_dnevnik/2017/09/08/3038705_sedem_sofiiski_uchilishta_shte_priemat_do_210_deca_-/", "text": "До 210 деца, чакащи за статут на бежанци, ще тръгнат на училище в София на 15 септември. Това съобщава вестник  \"Сега\"  като се позовава на обществена поръчка на Държавната агенция за бежанците (ДАБ). Институцията търси фирма, която да превозва безплатно учениците от софийските центрове за настаняване до няколко училища. Децата от центъра в \"Овча купел\" ще учат в 66-о училище \"Филип Станиславов\", а тези от \"Военна рампа\" - в 59-о основно училище \"Васил Левски\", 74-то училище \"Гоце Делчев\", 54-то училище \"Св. Иван Рилски\" и гимназията по облекло \"Княгиня Мария Луиза\". От центъра във \"Враждебна\" децата ще се превозват до 85-о СОУ \"Отец Паисий\" и 124-то основно училище \"Васил Левски\". За превоза до училищата са предвидени 70 хил. лв. без ДДС. В документацията към поръчката е описано, че учениците до седми клас трябва да бъдат превозвани 170 дни, а тези до дванадесети клас - 180 дни. От всеки от трите центъра - \"Овча купел\", \"Военна рампа\" и \"Враждебна\" - се предвижда да има по максимум 34 деца до седми клас и 36 - до дванадесети клас, тоест общо до 210, информира \"Сега\".", "date": "2017.09.08", "title": "Седем софийски училища ще приемат до 210 деца - бежанци"}
{"url": "http://www.dnevnik.bg/bulgaria/2017/09/08/3038691_visochinata_na_bazilikata_v_pliska_e_s_pone_5-6_m_nad/", "text": "С груби грешки, нефукнционално, под въздействието на мегаломански идеи, със сгрешена конструкция, с използване на каменни блокове като детски кубчета и с участието на случайни хора - тези и други грешки в реставрацията на Голямата базилика в Плиска изброиха археолози пред медиите в Шумен. В пресклуба на БТА говориха археолозите проф. Станислав Станилов, доц. д-р Павел Георгиев и гл. ас. д-р Янко Димитров, а запис от пресконференцията е публикуван на сайта на държавната агенция. По думите на археолозите самата сграда е била поне с 5-6 метра по-ниска, отколкото в момента се изгражда. Изградените наново арки в централната част пък са поне два пъти по-високи от реалното, казаха те. Според доц. Павел Георгиев тези груби грешки са започнали още с първите проекти на арх. Теофил Теофилов, като освен височината е сгрешена и конструкцията. Проектът не е съгласуван и е направен под въздействието на мегаломански идеи, допълни той. \"Тухлените пояси от едната страна бяха заменени с каменни, а сега с обновения проект на арх. Юлий Фърков се минава отново на тухла. И става дисонанс. От север е по един начин, от юг е по друг начин\", коментира ученият. Помещението за кръщенета пък се строи с бели блокчета, които археолозите сравниха с кубчета за детска игра. Участниците в пресконференцията подчертаха, че строителството върви без да са укрепени основите на базиликата, които на места са оголени и се рушат. Това можело да бъде опасно, особено при евентуално земетресение. Археолозите са обърнали внимание на тези факти, но засега са получили само обещания, че \"ще се коригират нещата\". Какво откриха учените на терен  На пресконференцията учените съобщиха, че сред находките им е осветление за големи помещения в Плиска. Гл. ас. Мариела Инкова от Националния исторически музей отбеляза, че намерения артефакт, служещ според предварителната хипотеза за осветление на големи помещения или коридори, представлява желязна ос с около 30 сантиметра, която завършва с бронзова част с формата на човешка ръка, стиснала в юмрука си цилиндрична част. По думите й подобни находки са рядкост. \"Осветлението за първото българско царство е непозната и слабо разработвана тема; в Плиска са намирани още отделни държачи на стъклени чашки\" , уточни Инкова. През това лято е проучвано още пространството около и под каменен площад, т.н. Арена. За пръв път е открит и таен входник в посоката \"изток-запад\", отбеляза проф. Станилов. По думите му се проучва и водохранилище, което се счита за най- късната каменна структура в Плиска. \"Ние смятахме, че през 10- 11 век , през следстоличния период, в тази зона няма каменни градежи, солидни, правени по подобие на владетелските резиденции. Оказа се обаче, че това водохранилище е направено по подобен начин, а това означава, че са в Плиска са останали майстори-строители, които са работили\" , допълни Станилов. Археологът Янко Димитров ще проучва през есента дървена сграда от края на осми и началото на девети век и на комплекс от вкопани съоръжения в Плиска. За проучвания в първата българска столица тази година са отпуснати от държавата по около 17 000 лева за четири обекта.  ", "date": "2017.09.08", "title": "Височината на базиликата в Плиска е с поне 5-6 м над действителната"}
{"url": "http://www.dnevnik.bg/sport/2017/09/08/3038716_kralev_ochakva_naprejenie_i_provokacii_okolo_turga_za/", "text": "Спортният министър Красен Кралев очаква конкурсът за отдаване под наем на базите на ЦСКА да бъде съпътстван от голямо напрежение и провокации. Той обясни, че с екипа му сe подготвят за неприятни сцени, каквито имаше при търга за емблемата на червените. Кралев заяви, че до края на септември трябва да бъдат обявени условията за кандидатстване и да бъде дадено начало на процедурата. Очаква се в конкурса да се включат \"ЦСКА - София\", който в момента ползва базите, и \"ЦСКА 1948\". Засега няма голяма яснота какви ще са изискванията. Единственото сигурно е, че този, който вземе базите, ще трябва да плати около 1 млн. лева задължения, натрупани от фалиралото дружество ПФК ЦСКА АД. \"Знам, че пак ще има много емоции, много страсти - къде обективни, къде субективни. Просто трябва малко търпение и всичко ще приключи както трябва\", каза Кралев пред БНТ след откриването на детски футболен турнир на стадион \"Георги Аспарухов\". \"Моето желание е по максимално бързия възможен начин да приключи процедурата и да се укротят страстите. Срокът до края на септември е абсолютно реален. Трябва да внимаваме много, защото публичният интерес към тази процедура ще е огромен. Една запетайка да объркаме, пак ще бъдат сезирани различни видове служби\", допълни той. В началото на годината правителството промени статута на стадион \"Българска армия\" и тренировъчната база в Панчарево и  ги вкара в капитала на държавната фирма  за управление ни имоти \"Национална спортна база\" ЕАД. Спортният министърът каза, че е \"дал жега\" на своя екип, но не изключва да има забавяне на началото на процедурата. \"Трябва да го направя по начин, който да не буди никакви съмнения и който да не бъде оспорван след това.\" \"Няма смисъл да се бърза, като след това ще бъдат допуснати обжалвания, скандали и такива неприятни казуси, както беше в случая с емблемата. Не очаквам да е по-различно и в този случай. Правим си подготовка за такива събития. Колкото и да е напрегнато, не трябва да допускаме да се опорочи цялата процедура\", завърши Кралев.", "date": "2017.09.08", "title": "Кралев очаква напрежение и провокации около търга за базите на ЦСКА"}
{"url": "http://www.dnevnik.bg/sport/2017/09/08/3038721_cska_ostava_nachelo_v_purva_liga_sled_shesta_poredna/", "text": "ЦСКА записа безпроблемен успех срещу \"Верея\" и постигна шестата си поредна победа в Първа лига. Червените се наложиха с 3:0 на стадион \"Българска армия\" и ще запазят първото място в класирането след осмия кръг на шампионата. Тимът на Стамен Белчев, който започна сезона с равенство срещу \"Славия\" (1:1) и загуба от \"Лудогорец\" (0:1), събра 19 точки и има аванс от четири пред шампионите от Разград, които в събота гостуват на \"Славия\". \"Левски\" е трети с 14 точки преди гостуването си на \"Ботев\" (Пловдив) в неделя. Със същия актив е и \"Черно море\", който  днес отстъпи с 0:2 като гост на \"Берое\".  Двата отбора от Стара Загора разделят петата позиция с по 13 точки. ЦСКА имаше нужда от седем минути, за да открие резултата на стадион \"Българска армия\". Кирил Десподов беше изведен по десния фланг, напредна и върна добре към Тиаго. Португалецът направи несполучлив опит за удар, но топката се озова в Кулма. Той отправи изстрел от точката на дузпата, който щеше да попадне право в ръцете на Георги Аргилашки. Осман Балде обаче притича и отклони топката в собствената си врата при опита си да я изчисти. В следващите минути се стигна до два пропуска на Кирил Десподов. В 11-ата минута той получи топката на чудесна позиция след скоростен пробив на Фернандо Каранга по левия фланг. Крилото на червените обаче се забави, а закъснелият му шут премина над вратата. В 29-ата минута Десподов беше изведен на скорост от Тиаго, след което опита да прехвърли технично Аргилашки. Топката обаче премина много встрани от вратата. Между двете ситуации домакините имаха претенции за дузпа след игра с ръка на Георги Андонов, но главният съдия Драгомир Драганов правилно не ги уважи. В 37-ата минута ЦСКА стигна до второ попадение. Николай Бодуров изчисти силно напред след корнер пред вратата на домакините. Каранга се пребори за високата топка и я продължи с глава към Тиаго. Португалецът веднага изведе вляво Кулма, който първоначално опита пас към Каранга. Подаването беше пресечено, но топката се върна в Кулма, който с мощен изстрел под гредата не остави шансове на Аргилашки. ЦСКА продължи да доминира и след почивката. В 50-ата минута Александър Дюлгеров беше на път да вкара най-красивия гол от началото на сезона. Ударът му със задна ножица обаче се отби в напречната греда. В 64-ата минута гредата отново спаси \"Верея\" от трети гол. Тиаго направи поредното си добро подаване, този път към Каранга. Голмайсторът на ЦСКА успя да отклони топката с коляно, но тя се отби в страничния стълб. След това бразилецът не сполучи и при добавката. Три минути по-късно опитите на Каранга да стигне до гол се увенчаха с успех. След късо изпълнение на корнер Тиаго центрира към вратарското поле, топката премина през купа от играчи и попадна в останалия непокрит на далечната греда Каранга. За бразилеца остана само да я насочи отблизо с глава в мрежата. Каранга вкара осмия си гол в осем мача този сезон. Той води убедително в класирането при голмайсторите в Първа лига пред следващите го Жуниор Мапуку, Педро Еуженио и Григор Долапчиев, които имат по четири попадения.", "date": "2017.09.08", "title": "ЦСКА остава начело в Първа лига след шеста поредна победа"}
{"url": "http://www.dnevnik.bg/photos/2017/09/08/3038240_fotogaleriia_svetovnite_snimki_na_denia_-_8_septemvri/", "text": "Нощно сърфиране в Ашдод, Израел.", "date": "2017.09.08", "title": "Фотогалерия: Световните снимки на деня - 8 септември 2017 г."}
{"url": "http://www.dnevnik.bg/sviat/2017/09/08/3038725_uraganut_irma_predizvika_nai-goliamata_evakuaciia_v/", "text": "Ураганът \"Ирма, който се очаква в ранните часове на неделя местно време да връхлети щата Флорида, вече предизвика най-мащабната евакуация на население заради бедствие в историята на САЩ. На 660 000 жители на метрополията Маями-Дейд е наредено да напуснат района, близо 9 милиона души може да останат без ток, а всички жители на Флорида са предупредени да бъдат готови да бягат. Около 6 милиона души живеят по траекторията на урагана, която прогнозират специалистите. \"Ирма\" е от категория 4 (при максимална категория 5) и с ветрове, достигащи скорост от 240 км/ч. Но размерът му е огромен, силата му почти не отслабва дни наред и след като остави диря от разруха и смърт по островни държави в Карибско море прогнозите сочат, че той ще премине по цялата дължина на Флорида. Местните жители разполагат вероятно с около 24 часа за евакуация, защото след това организираният от властите транспорт спира и помощните екипи започват да се прибират в укрития. Военноморските сили на САЩ обявиха, че преместват самолетоносача \"Ейбрахам Линкълн\" с десантния кораб \"Иво Джима\" и транспортния док \"Ню Йорк\", така че да могат да окажат първа хуманитарна и медицинска помощ в случай на нужда. Властите и жителите на Флорида са свикнали с този род бедствия, но губернаторът Рик Скот ги предупреди, че този е \"много по-голям от \"Андрю\", имайки предвид урагана от 1992г., останал в историята като най-разрушителният за щата. След като връхлита Южна Флорида на 24 август с ветрове от 270 км в час, \"Андрю\" унищожава над 63 000 къщи - на много места от тях остават само бетонните основи - поврежда други повече от 124 000, а общите щети достигат 26.5 млрд. долара. Брок Лонг, ръководител на федералната агенция за гражданска защита FEMA, предупреди всички в югоизточната част на САЩ - от Алабама до Северна Каролина, да следят движението на \"Ирма\" и да се подготвят за всеки случай за извънредни ситуации. \"Гарантирам ви, че не познавам никого във Флорида, който някога да е преживявал това, което ще удари Южна Флорида\", каза той. Ерик Сайладжи, ръководител на Florida Power & Light (FPL) - компания, снабдяваща с ток над 4.1 милиона къщи и компании, каза, че \"всеки във Флорида ще бъде засегнат по някакъв начин от тази буря\" и предупреди, че възстановяването може да отнеме седмици. FPL е най-голямата подобна компания в щата, обслужва почти половината от 20.6 милиона жители и реши заради \"Ирма\" да изключи от мрежата две ядрени електроцентрали. \"Търки Пойнт\", едната от двете АЕЦ, е близо до най-южната част на Флорида, близо до мястото, където се очаква първо да пристигне ураганът. Прекъсването на електроснабдяването на милиони обекти рискува не само спиране на водоснабдяването, но и проблеми за болници, бензиностанции, комуникации, приготвяне на топла храна.", "date": "2017.09.08", "title": "Ураганът \"Ирма\" предизвика най-голямата евакуация в историята на САЩ"}
{"url": "http://www.dnevnik.bg/sviat/2017/09/08/3038733_bulgarkata_mira_iashar_e_obvinena_v_turciia_za/", "text": "Българската гражданка Мира Яшар, задържана в края на юли в курорта Дидим, е обвинена от турската прокуратура в пропаганда на терористична организация, съобщава кореспондент на БНР в Истанбул. Яшар беше задържана заедно с майка си и приятеля си - британския гражданин Джоузеф Робинсън, докато били на почивка в Турция. По-късно тя беше освободена от ареста, но остана под контрола на властите без да може да напуска страната, докато британецът продължава да е задържан. Според британския вестник \"Гардиън\" Робинсън е изпълнявал ролята на военен лекар в кюрдските отряди в Сирия и така е попаднал в полезрението на турските служби. Според БНР, която следи развитието на съдебната процедура в Турция, той е обвинен в членство в Съюза на кюрдските общности, Кюрдската работническа партия, Партията демократичен съюз, Силите за народна защита. Мира Яшар е обвинена, че в профилите си е разпространявала снимки и послания на смятани от Турция за терористични кюрдски организации. По информация на БНР тя може да получи между 3 и 5 години затвор.", "date": "2017.09.08", "title": "Българката Мира Яшар е обвинена в Турция за пропаганда на тероризъм"}
