{"url": "https://www.dnevnik.bg/sport/2018/10/06/3323035_ojie_povede_v_rali_uels_sled_otpadane_na_ot_tanak/", "text": "Вторият ден на рали \"Уелс\" се разви много драматично и доведе до промени в класирането. Л идерът след петъчния ден От Танак с \"Тойота\"  отпадна, докато се движеше на първа позиция заради технически дефект, с което предаде първото място на бившия си съотборник Себастиен Ожие (\"М-Спорт Форд\"). Естонецът сложи край на шансовете си да спечели четвърто поредно рали. Той отпадна в 16-ия етап в момент, в който изглеждаше сигурен победител в рали \"Уелс\". Ситуацията през деня се разви изцяло в полза на Ожие, след като още в началото на съботните етапи лидерът в шампионата Тиери Ньовил с \"Хюндай\" загуби над 45 секунди. Белгиецът също изгуби шансове за успех в ралито, като се движи едва осми. \"Битката е много голяма през целия уикенд. Много съм изморен, защото във всеки етап давах газ докрай, за да съм на ниво. Съжалявам за От, защото той доказа, че е на съвсем друго ниво от всички останали през този уикенд\", каза Ожие след последния етап за деня. Ожие спечели първата отсечка за деня, както и 15-ия етап (двете преминавания на \"Михерин\"), а много силно се представиха Андреас Микелсен с \"Хюндай\" и Яри-Мати Латвала с \"Тойота\". Норвежецът беше най-бърз в три от етапите, а Латвала в два. По една отсечка взеха Мадс Остберг и Танак преди да отпадне. В 16-ия етап при второто преминаване на отсечката \"Суит ламб хефрен\" Танак беше принуден да се откаже. Само 4.4 километра след началото на дългия 19 км етап, естонецът спря своята \"Тойота\" край пътя. Появиха се информации за проблеми с турбото, но по-късно стана ясно, че тежко приземяване при един от скоковете е пробило радиатора на неговия \"Ярис\". Преди инцидента Танак имаше аванс от 42 секунди пред Ожие и продължаваше да се движи много уверено по калните трасета. Все пак от \"Тойота\" заявиха, че той ще се завърне в неделния ден за пауър етапа, в който може да вземе пет бонус точки. След отпадането на Танак  Ожие  поведе и имаше аванс от 4.4 секунди пред Латвала. Финландецът успя да върне малко от него в 17-ия етап, когато се доближи на 2.9 секунди от световния шампион, но в крайна сметка завърши деня, отново на 4.4 секунди. На трета позиция засега се движи третият пилот на \"Тойота\" Есапека Лапи, който е на 11.8 секунди зад Ожие. В топ 10 са още Крейг Брийн, Мадс Остберг, Андреас Микелсен, Хейдън Падън, Тиери Ньовил, Кале Рованпера и Понтус Тидеманд, последните двама с WRC2 автомобили. В неделя предстоят пет етапа с обща дължина 55.64 километра.", "date": "2018.10.06", "title": "Ожие поведе в рали \"Уелс\" след отпадане на От Танак"}
{"url": "https://www.dnevnik.bg/bulgaria/2018/10/06/3321797_ot_gergana_do_geri-nikol_-_za_uchitelia_koito/", "text": "Театър с \"доизмисляне\" по \"Тартюф\", дискусия и разработване на тема: \"От славейковата Гергана до Гери-Никол\", трябва ли Балканджи Йово да си даде ръцете, как темите от класическите произведения могат да се впишат в актуалните новини, клипове в Ю-тюб или видео-блогове, популярни сред младежите. Това е историята, всекидневието, на един учител, решен да заложи на това, че учениците трябва, искат и им е интересно да мислят. Людмил Попов преподава български език и литература в софийската математическа гимназия от 10 години. Преди това е бил около 15 години участник в проект на международна фондация, обучаваща учители как да модернизират работата си. След края на програмата, решил, че всъщност е прекрасно да си учител и се върнал към професията си. И така вече години провокира и кара младите математици да влизат \"Първите години имаше отпор, разделение сред родителите. Прибират се децата от училище, бяха ми дали малките, питат ги родителите им какво са учили по български. А те: Много забавно беше, играхме. Поглеждат им тетрадките – никакви домашни, таблици, анализи. И почнаха исканията за уволнението ми\", спомня си Попов. Тъй като свири и на пиано, изнасял също концерти по време на училищни тържества, а родителите роптаели, че някакъв си музикант там ще им учи децата на български. Тогава ръководството на училището и негови колеги застанали зад него. А към края на годината, когато класът успешно се представил на изпити и оценявания, напрежението спаднало. Бях убеден, че това е правилният път, подход и не се отказах, казва учителят, който и до днес всяка вечер готви уроците за следващия ден и да мотивира децата. Сега Попов води и последния гимназиален клас и трябва да подготви учениците за матурите. Така че не можем да минем съвсем без зубрене, шегува се той. Сега е раздал задача да подготвят и изнесат урок. Но не лекция, дигитална презентация или разказ пред дъската. А с дискусия, с подходящо първоначално представяне, водещо към обсъждане, с насочващи разговорите въпроси. От водещия се иска да умее хем да побутва разговора, хем да замълчава, за да остави другите да се изкажат. Дори и да грешат. Така е построен и часът по български и литература при Попов – първо трябва да се отдели достатъчно време, за да се предизвика интерес към темата, обяснява учителят. Ако не го направиш, после говори каквото си искаш, няма да те чуят, допълва той. За целта всяка вечер, докато обмисля урока си, гледа новини, клипове, влиза в младежки форуми, влогове, дискусии. И търси как да свърже темата с нещата от всекидневието на учениците. Планира игри, игри на думи и какво ли още не. \"Да, ужасно е изтощително. Нямате си и представа колко. Още повече, че те се вълнуват от неща, които са страшно далеч от моите интереси. Но нали това всъщност ни е работата. Така трябва да се прави\", казва Попов. Друго правило на учителя е, че нито една част от часа не може да е повече от 15 минути, защото това е пределът, в който една аудитория запазва интерес. След това не слуша. Затова по време на урока или ще има разместване на учениците и работа по групи, или дискусия в кръг, някаква игра, театър...нещо различно. Е, понякога урокът си е конвенционален, не може непрекъснато да провокираш, но очакването е, че нещо може да се случи, че може да стане интересно, това държи нащрек, казва Попов. Той още си спомня как преди години дошли в часа му студенти с асистент, за да видят практическо занятие. И по едно време дочувам асистентът да шушне: \"мотивацията е непостижима и децата А това, което аз правя и тук се смята за голямо новаторство, то е практика, стандарт в Западна Европа, отбелязва Попов. И младите, новите учители, ги учим в неща, които отдавна са отживелица, които бяха актуални през комунизма, допълва той. Отбелязва, че образователната система определено е болна. Но, както казва Айнщайн, не можеш да решиш един проблем с начина на мислене, със същия подход, който е създал проблема. \"Необходим е изцяло нов подход, навремето като ученици ни обясняваха какво \"трябва\", в какво да вярваме, кое е правилно, кое не, какви ценности \"трябва\" да изповядваме. Сега пак е същото – отново всичко се базира на \"трябва\", \"трябва\" да са раздаващи се родолюбци, но и успешни в света на парите...от нас, учителите, се очаква да сме проповедници и да казваме какво трябва, какво не. Това няма как да работи, поколението не е същото, не възприема \"трябва\" и наложен отгоре морал\", коментира Людмил Попов. И допълва, че сега искат да мислят, искат да осмислят нуждата от това да са морални, да са родолюбиви и прочее. И защо да не ги провокираме с: \"Трябва ли...\", те сами ще стигнат до останалото, смята учителят. според него е необходимо да започне именно от от учителите, които да заложат на правото на избор, на мнение, на грешки на възпитаниците си. На това да им дадат думата да се изкажат, да мълчат, дори когато ученик греши в изразено мнение, за да не го обезсърчат, да поощряват обосновано. За съжаление според него тази промяна в мисленето е много трудна. Затова виждаме разни проформа реформи – ще пипнем учебниците, ще ги направим по-цветни, раздвижени, ще променим учебното съдържание... все безсмислени неща, ако нямате учителите, които да адаптират всичко спрямо всеки конкретен клас, спрямо учениците, да ги привлекат, отбелязва Попов. Неотдавна родители на учениците му с приятна изненада научили по време на родителска среща, че децата им са дискутирали разпалено, а след това е трябвало да пишат и да направят паралел между Гергана от \"Изворът на Белоногата\" на Петко Славейков и поп и R&B певица Гери-Никол. \"Уверявам Ви, че онази Гергана, която отхвърля везира, все още е жива в душите на децата ви и всички я поставиха над поп звездата, и то аргументирано без учебник. Това, с радост мога да заявя, се дължи на вас родителите. Но от друга страна, заради модерната Гери, съм убеден, че те ще запомнят Гергана като контрапункт за цял живот и няма да има нужда някой да им я припомня\", поясни мотивите си Попов. Отбеляза, че макар мнозинството да е дало превес на Гергана, на отказа й от власт и богатство, нямало и никой, който да отхвърля крайно Гери-Никол, да я критикува разпалено. В повечето работи се отбелязвало, че певицата търси скандал, защото това се купува, че дори и талантлива, тя няма как да стане популярна, ако не заложи на подобна зрелищност, разказва учителят. Много се чудил и как да подходи към \"Тартюф\" и темата за лицемерието, която според него била далеч от младите. \"Изведнъж, малко преди часа, ми хрумна, че можем да го разиграем. Раздадох им по едни листи, на всеки по роля, пуснах ги из коридорите да репетират. Питаха могат ли да си доизмислят. Разбира се, че могат.\", разказва Попов. Снимали импровизирания театър, правели клипчета. И всичко с една цел – децата да мислят. Когато излезеш извън задължителното \"трябва\", виждаш как съзнанието се отключва и нещата тръгват, коментира Попов. И пак подчертава, че съвременните деца са много по-различни, развиват се ужасно бързо. \"Те имат толкова много избори, толкова много информация, а искаме от тях да решават веднага, бързо, да са ориентирани, целеустремени, да възприемат ценностите като нас – спуснати, да не се питат. Това няма как да стане. Все питаме: \"Това защо не им е интересно?\" Ами просто не им е, добре е да го разберем и видим какво им е интересно и как да реагираме на този интерес, за да вплетем нужните знания\", смята учителят. И казва, че всъщност както често ги възприемат. \"Просто не ги разбираме достатъчно и дори не сме способни да им помогнем, да ги насочим, да сме им полезни достатъчно. В безсилието си, обвиняваме тях\", допълва Попов. А решението, изходът, според него отново е един – да им помогнем сами да се справят, да си помогнат сами. Да провокираме интереса им, да им дадем правото да мислят, да отстояват мнението си, позициите си. Дори и когато грешат. И да забравим авторитарната класна стая. Защото така ще порастнат авторитарни хора, незачитащи чуждото мнение, отричащи различното и слушащи само себе си.", "date": "2018.10.06", "title": "\"От Гергана до Гери-Никол\" - за учителя, който провокира децата да мислят"}
{"url": "https://www.dnevnik.bg/zelen/2018/10/06/3322870_bulgariia_i_oshte_4_durjavi_shte_poiskat_zapadut_da/", "text": "България, Полша, Унгария, Словакия и Румъния ще внесат нота пред Съвета на министрите на екологията на ЕС с искането държавите, в които се забранява движението на коли с дизелови двигатели, да поемат отговорност за това си решение. Това заяви през БНТ министърът на околната среда Нено Димов. \"Имах една идея, която е на път вече да се реализира, като получих подкрепата от Полша и Словакия, Румъния и Унгария. Те ще подкрепят една нота, която България ще представи на Съвета на министрите. Идеята е, когато цената на един продукт, както са дизеловите автомобили например, падне изкуствено, този, който изкривява пазара, да носи отговорността за това. И искаме това за всички държави\", каза Димов. По думите му се водят разговори с Чехия и Люксембург за присъединяване към инициативата. \"Който изкривява, трябва да понесе отговорността за това изкривяване. Искаме да се направи съответният регламент и всяка държава, която води до изкривяване на пазара, да носи отговорността затова. За да не стане Източна Европа депо за стари автомобили\", заяви българският министър като допълни, че това може да се разшири и за други уреди. Щом не е пригодно там, не трябва да е пригодно никъде, когато го направят пригодно, тогава могат да го изнасят\", заяви Димов и повтори, че тази практика трябва да бъде пресечена в зародиш. Той допълни, че освен че замърсяват въздуха, старите коли бързо се превръщат в отпадък, който отново е в тежест на страната - вносител. Димов сравни ситуацията с двойния стандарт при храните - практика на големите компании производителки да влагат в продуктите за Източна Европа по-евтини съставки, отколкото в същите стоки, предлагани в западните държави. Смятам, че като седем държави го заявим, Европейската комисия ще погледне сериозно\", прогнозира министърът.", "date": "2018.10.06", "title": "България и още 4 държави ще поискат Западът да поеме отговорност за старите дизели"}
{"url": "https://www.dnevnik.bg/citat_na_deniia/2018/10/06/3322869_citat_na_denia_prirodnite_bedstviia_sa_nanesli/", "text": "Министърът на околната среда Нено Димов пред БНТ. Помолен да коментира противопоставянето между природозащитници и инвеститори, Димов цитира данни от представен по-рано тази седмица  доклад по поръчка на министерството , според който за 11 г. пропуснатите ползи от забавени или неосъществени проекти са за 2.7 млрд. лв. \"За сравнение за същия период от природни бедствия са нанесли щети за около 1.8 млрд. лв. – тоест природните бедствия са нанесли с 1 млрд. лв. по-малко щети\", каза той с уговорката, че в законова държава, каквато е България не можем да се откажем от правото на природозащитниците да обжалват в съда проекти. Той отбеляза, че трябвало да има и морал, защото заради протестите срещу строителството на автомагистрала през Кресненското дефиле строителството й се забавило, а там ставали много катастрофи с човешки жертви.", "date": "2018.10.06", "title": "Цитат на деня: Природните бедствия са нанесли по-малко щети от екоактивистите"}
{"url": "https://www.dnevnik.bg/sport/2018/10/06/3322886_belgiiski_koloezdach_e_pochinal_v_sunia_si_na_23_godini/", "text": "Белгийският професионален колоездач Джими Дюкеноа от състава на \"WB Аква Протект\" е починал в петък през нощта, съобщиха от отбора му. Състезателят, който е само на 23 години е издъхнал в съня си. \"В събота сутрин получихме ужасна вест за смъртта на нашия колоездач Джими Дюкеноа. Той беше толкова забавен, мил и прекрасен млад мъж\", написаха от отбора. Според официалната информация причината за смъртта е сърдечен арест. От \"WB Аква Протект\" не съобщават до момента Дюкеноа да е имал сърдечни проблеми. Колоездачът караше своята втора година в про-континенталния отбор и до момента през 2018 г. имаше 39 състезателни дни 5887 километра. Дюкеноа направи дебюта си в  \"Париж-Рубе\"  през тази година и завърши на 56-о място. Това е втори смъртен случай на колоездач през сезона. През април именно в най-известната класика \"Париж-Рубе\"  Майкъл Голартс  почина след сърдечен арест, който предизвика и падане в състезанието.", "date": "2018.10.06", "title": "Белгийски колоездач е починал в съня си след сърдечен удар"}
{"url": "https://www.dnevnik.bg/razvlechenie/2018/10/06/3322889_kartina_na_banksi_se_samounishtoji_na_turg_za_nad_1/", "text": "Картина на Банкси се самоунищожи на аукцион в \"Сотбис\" след като чукчето удари, определяйки цена от над 1 млн. паунда, съобщи Би Би Си. На търга е била изложена една от най-известните картини на пребиваващия в анонимност художник - \"Момичето с балона\". За изненада и на публиката, и на организаторите, след като била дадена заявка за покупката на стойност 1.042 млн. паунда, картината се плъзнала надолу под рамката и се оказала нарязана на тънки ленти. Момичето, протягащо ръце към червен балон с форма на сърце, за пръв път се появи на фасадата на сграда преди 16 г., а през миналата година беше обявен за любима творба на британците. Изображението е популярно и има много копия и цитати, включително от самия художник. Изложената на аукциона версия е създадена през 2006 г. Самият Банкси реагира на случката в профила си в инстаграм с обичайната фраза на ръководещия търг : \"Going, going, gone...\" (\"Продава се, продава се, продадено...\"). По-късно добави, цитирайки Пикасо: \"Поривът да унищожиш е също творчески порив\". ", "date": "2018.10.06", "title": "Картина на Банкси се самоунищожи на търг за над 1 млн. паунда"}
{"url": "https://www.dnevnik.bg/photos/2018/10/06/3322905_fotogaleriia_33_13_oborota_na_jenskiia_pazar/", "text": "Първото издание на SOFIA VINYL FEST събра днес в София колекционери и търговци на грамофонни плочи от цялата страна. Събитието се състоя на терасата на зала \"Сердика\" на Женския пазар.", "date": "2018.10.06", "title": "Фотогалерия: 33 1/3 оборота на Женския пазар"}
{"url": "https://www.dnevnik.bg/sport/2018/10/06/3322942_neftohimik_specheli_superkupata_po_voleibol_za_treta/", "text": "Нефтохимик\" продължи доминацията си в българския волейбол от миналия сезон, със спечелване на първи трофей и за настоящата година. Бургаският отбор спечели Суперкупата на България с убедителен успех над \"Монтана\" 3:0 (25:21, 25:19, 25:21). Съставът воден от Найден Найденов беше много по-подготвен от \"Монтана\" и с по-сериозни възможности в залата в Стара Загора. Макар и без контузения си капитан Георги Братоев, и с няколко нови играчи, бургазлии не срещнаха проблеми. \"Нефтохимик\" е шампион във волейболната Суперлигаза последните две години, а през миналия сезон спечели всички трофеи – първенството, купата и суперкупата. Суперкупата е трета поредна за \"Нефтохимик\", а \"Монтана\", който през миналата година остана подгласник на бургазлии в първенството и купата, отново се разминава с отличието. Много силен мач за \"Нефтохимик\" направиха двамата руски волейболисти Дмитрий Яковлев и Савелий Поздняков. Те водеха умело атаката на бургаския тим. Шампионите стояха по-стабилно във всички елементи и взеха първия гейм с 25:21. Посрещането на \"Нефтохимик\" работеше, а от там и Любомир Агонцев успя да ръководи добре играта. От самото начало бургаският тим водеше в резултата и само в епизодични моменти предимството преминаваше на страната на \"Монтана\". Тоталното превъзходство на \"Нефтохимик\" продължи и във втората част. От самото начало тимът на Найден Найденов поведе убедително и това до голяма степен предреши изхода от гейма. В един момент разликата дори скочи до 16:9. Едва в края на гейма \"Нефтохимик\" допусна няколко грешки най-вече заради отпускане и загуба на концентрация. Това се дължеше и зарад влизането на Мартин Пенев в тима на \"Монтана\", който помогна на по-младите си съотборници. Все пак с 25:19 шампионите взеха и втората част. В третия гейм \"Монтана\" поведе с четири точки, но към средата се срина и резултатът вече беше равен. \"Нефтохимик\" като по-опитен отбор се възползва и след 20-а точка дръпна с лек аванс, за да може накрая с 25:21 да затвори двубоя. След двубоя треньорът на \"Монтана\" Даниел Пеев обясни, че разликата между двата отбора не е била толкова голяма. Според него е нужно време съставът да се сработи. \"Постигнахме победата с добра и спокойна игра. Успявахме да излезем от трудни ситуации, което означава, че отборът е сигурен в себе си. Има още какво да се желае, особено по отношение на сервиса. Като за първи мач обаче бяхме добре\", каза треньорът на \"Нефтохимик\" Найден Надейнов. Той похвали и диагонала Яковлев, кйто беше взет в отбора от \"Динамо\" (Москва).", "date": "2018.10.06", "title": "\"Нефтохимик\" спечели суперкупата по волейбол за трета поредна година"}
{"url": "https://www.dnevnik.bg/zelen/2018/10/06/3322944_jiteli_na_pet_plovdivski_sela_protestiraha_sreshtu/", "text": "Протестиращи срещу добива на инертни материали край село Белащица блокираха за близо половин час околовръстния път на Пловдив. Преди това със скандирания \"Стоп на кариерите\" те преминаха в шествие по 4-километровата отсечка от центъра на селото до околовръстното шосе. Заради протеста се образуваха километрични задръствания, съобщи БНР. Жителите на Белащица бяха подкрепени от хора от близките села - Гълъбово, Брани поле, Марково и Брестник: \"Искаме чиста природа. С тези кариери нарушават въздуха и екологията. Това е един геноцид. Просто трябва да се спрат\", коментираха участници в протеста. Те изказаха възмущение от силата на взривовете и свидетелстваха, че стъклата на къщите им се пукат от тях. . \"Прахът и натоварените улици. Това е при нас, защото ние сме на новия път, през който минават камионите и се усеща определено. Ние избягахме от града за по-чист въздух, а реално дишаме повече прах, отколкото в града\", каза друг участник в протеста. Протестиращите отново поискаха да не се допуска разширение с нови 50 декара на кариерите, каквото е искането на единия от концесионерите, както и да се вземе решение за закриването им след 2021 година, когато приключват договорите. Те изразиха и притесненията си от внесено инвестиционно намерение за разкриването на нова трета кариера за повече от триста декара. БНР съобщава, че протестиращите са получили писмена покана от Министерството на енергетиката за разширена среща с участието на инициативния комитет и всички заинтересовани институции. Тя ще се състои на 12 октомври на самите кариери.", "date": "2018.10.06", "title": "Жители на пет пловдивски села протестираха срещу кариерите до Белащица"}
{"url": "https://www.dnevnik.bg/bulgaria/2018/10/06/3322946_kratki_novini_chujd_grajdanin_e_zadurjan_za/", "text": "Мъж е задържан за хулиганство след инцидент на пътя  Леко пътнотранспортно произшествие между два джипа е настъпило в петък вечерта в района на столичния кв. \"Витоша\". По първоначални данни при разминаването били засегнати страничните огледала на превозните средства, съобщиха от МВР. След инцидента, за който не е подаван сигнал на единия телефонен номер 112, водачът на единия джип - 40-годишен судански гражданин, започнал да обижда шофьорката на другия автомобил - съпругата на лидера на \"Атака\" Волен Сидеров - Деница Гаджева, съобщава \"24 часа\", цитирайки МВР. Жената успяла да се оттегли. В района на бул. \"Г.М. Димитров\" тя била застигната от мъжа, който я принудил да спре, излязъл от джипа си и насочил словесната си агресия към нея. Наблизо патрулиращ полицейски екип забелязал случващото се и веднага се отзовал на място, за да прекрати агресивното поведение на шофьора. Мъжът е отведен в столично районно управление. той няма валидна в България шофьорска книжка, а тестът не е показал употреба на алкохол. Бил постигнат консенсус по закона за хората с увреждания  Постигнати са взаимно приемливи решения за Закона за хората с увреждания. Това заяви в Ловеч министърът на труда Бисер Петков. По думите му, консенсусът е постигнат на среща късно снощи в социалното министерство с участието на омбудсмана Мая Манолова, представители на национално представителните организации и на Министерството на финансите. Преди ден майки на деца с увреждания  напуснаха дискусия по темата  в Народното събрание, недоволни, че \"политически игри се пренасят на техен гръб\". ", "date": "2018.10.06", "title": "Кратки новини: Чужд гражданин е задържан за хулиганство след лек инцидент на пътя"}
{"url": "https://www.dnevnik.bg/sport/2018/10/06/3322938_fetel_shte_startira_osmi_v_iaponiia_sled_nakazanie_na/", "text": "Класиралият се на девето място в  квалификацията за Гран при на Япония  Себастиан Фетел ще стартира от осмо място. Германецът беше облагодетелстван, след като Естебан Окон от \"Форс Индия\" получи наказание от три места. Причина за санкцията на Окон е движение с по-висока скорост в първата част на квалификацията, когато Маркус Ериксон катастрофира. Французинът беше осми в квалификацията, но ще трябва да стартира 11-и. Освен Фетел с една позиция напред се придвижват Серхио Перес и Шарл Леклер. Междувременно Фетел обяви, че не губи увереност въпреки провала в квалификацията. Германецът остава оптимист за състенизаето в неделя, в което той влиза с пасив от 50 точки в битката за титлата срещу Люис Хамилтън. Фетел отказа да обвини отбора за грешното стратегическо решение в края на квалификацията, когато пилотите на \"Ферари\" бяха изпратени на пистата с гуми \"интермедия\". \"При първата обиколка имахме скорост, но просто допуснах грешка. След това нямаше как да направим обиколка, защото заваля и вече условията бяха много лоши\", каза Фетел. Според него \"Ферари\" има добро темпо в дълги серии от обиколки и силно представяне в състезанието не е невъзможно. \"В състезанието може да се случи всичко. Да, факт е, че стартираме малко по-назад, но ще опитам да си пробия път напред и ще видим какво ще се случи\", добави германецът. Стартът за Гран при на Япония е в неделя от 8.10 часа сутринта.", "date": "2018.10.06", "title": "Фетел ще стартира осми в Япония след наказание на пилот на \"Форс Индия\""}
{"url": "https://www.dnevnik.bg/sviat/2018/10/06/3322947_premierut_na_slovakiia_se_angajira_s_neprimirimost_s/", "text": "На Словакия й трябват не думи, а действия, за да се справи с корупцията и мафиотската престъпност, заяви в интервю за \"Ройтерс\" словашкият премиер Петер Пелегрини, след като убийството на журналист, разследвал измама с европейски субсидии, разтърси страната и доведе до оставката на предишния министър-председател, предаде БТА. . Пелегрини каза, че убийството през февруари на 27-годишния репортер Ян Куциак, намерен застрелян в дома си заедно с годеницата си, е накърнило имиджа на Словакия. Той каза, че правителството е предложило законодателство, което ще даде по-голяма независимост на шефа на полицията в борбата с корупцията и че кабинетът проучва нови системи за предотвратяване на измамите със субсидии. Разследването на Куциак привлече вниманието върху италиански бизнесмени в Словакия, заподозрени във връзки с мафията и измама със субсидии в Източна Словакия. \"Няма да търпим каквато и да било мафия в Словакия - нито при земеделските субсидии, нито при европейските фондове. Ще прилагаме политика на нулева толерантност\", заяви Пелегрини. За да възстановим доверието в това правителство сред хората, които са го изгубили, трябват дела, не думи, добави премиерът. След близо 15 -годишно членство в Европейския съюз жизненият стандарт на 5.4-милионното население на Словакия се повиши значително благодарение на силния икономически растеж, за който главен принос има автомобилното производство. Много хора обаче негодуват от корупцията, в която често са замесени бизнесмени с добри връзки, се казва в публикацията на \"Ройтерс\". Убийството на Куциак предизвика масови протести срещу корупцията и правителството, в резултат на които премиерът Роберт Фицо подаде оставка. Неговата управляваща коалиция обаче остана непокътната, оглавена от бившия му заместник Пелегрини, припомня \"Ройтерс\". Миналата седмица полицията извърши първите арести във връзка с убийството на журналиста, но прокурорите още не са определили мотивите за престъплението. Арестите на предполагаемите убийци не слагат край на разследването. Трябва да се установи кой е поръчал убийството, той или тя да бъдат осъдени и да получат справедлива присъда, заяви Пелегрини.", "date": "2018.10.06", "title": "Премиерът на Словакия се ангажира с непримиримост с корупцията в памет на Куциак"}
{"url": "https://www.dnevnik.bg/sport/2018/10/06/3322948_aleksandra_nacheva_shte_bude_znamenosec_na_bulgariia/", "text": "Лекоатлетката Александра Начева ще бъде знаменосец на България в откриването на  младежките олимпийски игри в Буенос Айрес . Церемонията по откриването е тази нощ от 2 часа българско време и ще бъде първата,която се провежда извън стадион. Начева, която участва в тройния скок, е една от големите надежди на България за медал. Форумът ще се проведе от 6 до 18 октомври в Буенос Айрес. Общо 3998 състезатели от 206 страни влизат в спора за медалите в лятната надпревара. Те ще бъдат разпределени в 241 дисциплини в 32 спорта. В надпреварата участват състезатели от 14 до 18 години, разделени в три възрастови групи. Игрите в Буенос Айрес са първото олимпийско събитие, в което ще участват равен брой представители при мъжете и жените. България ще бъде представена от 24 участници в 14 спорта . Големи надежди за отличие от форума има към Александра Начева, която през юли стана световна шампионка за девойки в тройния скок. В тениса Адриан Андреев е сред състезателите с амбиции за челно класиране. В досегашните си участия България има десет медала – четири златни, четири сребърни и два бронзови. Страната ще състезава в акробатика, бадминтон, бокс, борба, вдигане на тежести, джудо, спортно катерене, фехтовка, художествена гимнастика, спортна стрелба, плуване, лека атлетика, модерен петобой и тенис.", "date": "2018.10.06", "title": "Александра Начева ще бъде знаменосец на България на младежките олимпийски игри"}
{"url": "https://www.dnevnik.bg/sviat/2018/10/06/3322950_interpol_oficialno_poiska_ot_kitai_informaciia_za/", "text": "\"Интерпол\" официално поиска от китайските власти информация за президента на организацията Мън Хунвей, съобщи БТА. .  Семейството на Мън загуби връзка с него, след като преди седмица той отпътувал от Франция, където е централата на \"Интерпол\", за Китай. Френската прокуратура обяви вчера, че е започнала разследване.  Китай не е направил официално изявление за местонахождението на Мън.  \"Интерпол поиска чрез официални полицейски канали китайските власти да изяснят статута на президента на Интерпол Мън Хунвей\", посочи организацията днес.  64-годишният Мън, който е заместник-министър на обществената сигурност в Китай, бе избран за президент на \"Интерпол\" през 2016 г. и с мандат до 2020 г., според сайта на организацията.  Като президент той председателства изпълнителния комитет на \"Интерпол\", който се избира от страните членки, и носи отговорността организацията да изпълнява решенията на комитета и на годишното общо събрание", "date": "2018.10.06", "title": "\"Интерпол\" официално поиска от Китай информация за изчезналия си президент"}
{"url": "https://www.dnevnik.bg/evropa/2018/10/06/3322952_junker_e_optimist_za_sdelkata_za_brekzit/", "text": "Европейският съюз ще постигне сделка за Брекзит с Великобритания през ноември, ако това не стане още този месец, каза в интервю за австрийски вестници днес председателят на Европейската комисия Жан-Клод Юнкер, цитиран от \"Ройтерс\" и БТА. Юнкер отбеляза, че потенциалът за сближаване между двете преговарящи страни в последните дни се е увеличил. \"Още не сме стигнали дотам, но желанието ни да постигнем съгласие с британското правителство е неизменно\", каза той в интервю за вестниците \"Стандард\", \"Курир\" и \"Фалтер\". Трябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза, подчерта Юнкер. Според мен ние ще постигнем споразумение, което изпълнява условията на договора за оттегляне, каза той и допълни, че е невъзможно да се предскаже дали преговорите за Брекзит ще приключат още този месец. \"Ако това не стане, ще го направим през ноември\", добави председателят на Европейската комисия. Пред австрийските всекидневници Юнкер каза, че сделката за Брекзит трябва да е придружена от политическа декларация за бъдещите отношения между Великобритания и европейските й бивши партньори. Лондон и Брюксел се опитват да се договорят за сделката за раздялата и за споразумението за отношенията след Брекзит навреме за двете срещи на върха, насрочени за 17-18 октомври и 17-18 ноември, припомня \"Ройтерс\".", "date": "2018.10.06", "title": "Юнкер е оптимист за сделката за Брекзит"}
{"url": "https://www.dnevnik.bg/sport/2018/10/06/3322954_dortmund_ostava_na_vurha_v_bundesligata_sled/", "text": "Лидерът в Бундеслигата \"Борусия\" (Дортмунд) беше близо до грешна стъпка у дома срещу \"Аугсбург\", но спечели инфарктна победа, която стана факт в добавеното време. Жълто-черните изоставаха рано в мача, но надвиха с 4:3 съперника си. Шест от седемте гола в зрелищния двубой паднаха през второто полувреме. В герой за \"Борусия\" се превърна резервата Пако Алкасер, който реализира хеттрик, влизайки от пейката. Един гол вкара друг футболист, появил се от пейката Марио Гьотце. За \"Аугсбург\" точни бяха Алфред Финбогасон, Филип Макс и Михаел Грегорич. Баварците, които преди две седмици  спряха като гост регионалния си съперник \"Байерн\" , отново доказаха че са отбор, който се представя добре срещу фаворитите. Те бяха близо до това да вземат нещо и от \"Сигнал Идуна парк\". Гостите от \"Аугсбург\" дори поведоха в 22-ата минута след гол на Алфред Финбогасон. Той вкара след центриране от статично положение, наказвайки грешка на домакините. До почивката нови голове не паднаха, като трябваше от \"Дортмунд\" да чакат появата на Алкасер. Той влезе в 59-ата минута и само три по-късно изравни. Испанецът се разписа след подаване на Джейдън Санчо, който даде шестата си асистенция от началото на сезона. \"Аугсбург\" отново излезе напред в 71-ата минута, когато Макс засече остро центриране и беше непокрит на далечната греда. Влизайки в заключителните десет минути \"Борусия\" изоставаше с 1:2, но съумя да се върне. В 80-ата минута отново Алкасер се разписа този път след пас на Рафаел Герейро. Само четири минути по-късно жълто-черните излязоха напред в резултата, когато Марио Гьотце се разписа. Атакуващият халф вкара след подаване на Ашраф Хакими, но в 87-ата минута Грегорич направи резултата 3:3. Все пак \"Борусия\" стигна до успеха с попадение в шестата минута на добавеното време. Тогава Алкасер вкара след пряк свободен удар с впечатляващ изстрел, който дори не остави шансове на вратаря на баварците да реагира. След седем кръга жълто-черните са с пет победи и две равенства и са на първото място със 17 точки. Тимът е следван от \"Вердер\" и \"Херта\" с по 14 точки, а \"Байерн\" е четвърти с 13, преди да изиграе мача си от кръга.", "date": "2018.10.06", "title": "\"Дортмунд\" остава на върха в Бундеслигата след драматична победа над \"Аугсбург\""}
{"url": "https://www.dnevnik.bg/sport/2018/10/06/3322388_mladejkite_olimpiiski_igri_v_buenos_aires_zapochvat_s/", "text": "С рекорден брой участници и спортове започват третите младежки олимпийски игри. Форумът ще се проведе от 6 до 18 октомври в Буенос Айрес, като церемонията по откриването е след полунощ в събота срещу неделя. Общо 3998 състезатели от 206 страни влизат в спора за медалите в лятната надпревара. Те ще бъдат разпределени в 241 дисциплини в 32 спорта. Тази година спортовете са с четири повече, като в олимпийската програма ще дебютират карате, спортно катерене, ролкови кънки и брейкденс. В надпреварата участват състезатели от 14 до 18 години, разделени в три възрастови групи. Игрите в Буенос Айрес са първото олимпийско събитие, в което ще участват равен брой представители при мъжете и жените. За първа година Южна Америка ще приеме форума, като предишните две надпревари бяха в Азия - Сингапур 2010 и Нанджинг 2014. Президентът на Международния олимпийски комитет (МОК) Томас Бах вярва, че с надпреварата в Буенос Айрес ще започне \"нова ера\" в младежкия спорт. \"Искаме да използваме младежките игри като възможност да тестваме нови спортове и събития и да видим как те ще се включат в програмата. В бъдеще спортът трябва да е там, където са хората. Ще виждаме все повече дейности, които младото поколение няма просто да гледа, а ще практикува\", каза Бах в навечерието на игрите. Защо младежки игри Концепцията на младежките олимпийски игри е разработена от австриеца Йохан Розенцопф като резултат от проблема със затлъстяването по света и намаленото участие на младите в спортни дейности най-вече в развитите страни. Заедно със спортния си характер, като компонент на събитието е развиването на културна и образователна програма. МОК дава право на по-малки градове да организират младежките игри. Изискванията към домакините включват всички спортни дисциплини да се проведат в един град, като се използват наличните съоръжения. Предвидените разходи за организирането на летни младежки игри са 30 милиона долара, като това не включва инвестициите в инфраструктурата. Финансирането е споделено между домакина и МОК, като олимпийският комитет поема пътните разходи и настаняването на спортистите и официалните лица. Общата сума за организирането на младежки игри обаче често надхвърля първоначалните предвиждания. Първият подобен форум в Сингапур през 2010 г. струваше на организаторите 284 милиона долара. Младежките игри не срещат голяма подкрепа от спонсорите заради несигурните финансови резултати. Българското участие България ще бъде представена от 24 участници в 14 спорта. Големи надежди за отличие от форума има към Александра Начева, която през юли стана  световна шампионка за девойки в тройния скок.  В тениса Адриан Андреев е сред състезателите с амбиции за челно класиране. В досегашните си участия България има десет медала – четири златни, четири сребърни и два бронзови. Страната ще състезава в акробатика, бадминтон, бокс, борба, вдигане на тежести, джудо, спортно катерене, фехтовка, художествена гимнастика, спортна стрелба, плуване, лека атлетика, модерен петобой и тенис. \"Обикновено на тези игри се представяме много добре, взимаме и златни медали. Надявам се да продължим в същия дух. Най-важното е да пристигнат живи и здрави, да се чувстват добре, да влязат в ритъм и да се мобилизират да покажат това, за което са се готвили толкова дълго време\", генералният секретар на БОК Белчо Горанов при заминаването на отбора във вторник.", "date": "2018.10.06", "title": "Младежките олимпийски игри в Буенос Айрес започват с надежда да открият \"нова ера\""}
{"url": "https://www.dnevnik.bg/tehnologii/2018/10/06/3322365_dnevnik_specheli_nagradata_za_medien_sait_na_2018/", "text": "Дневник\" спечели наградата на журито в конкурса \"Сайт на годината 2018\" в категория медиен сайт. В нея номинирани бяха още Dir.bg и Kaldata.com. През последните две години \"Дневник\" премина през  редизайн на мобилния сайт, а след това и на десктоп , като и двата бяха разработени от  Studio X . Наградите бяха обявени на церемония в София в четвъртък вечер. Те отличават най-добрите проекти в българската уеб среда - като има награди на журито (над 50 експерта са оценили повече от 150 кандидатури) и награди на публиката, определени след онлайн гласуване, в което са се включили над 9000 души. Това е първо издание на конкурса \"Сайт на годината\", който се организира от \"Фондация за активно развитие на уеб\". \"За да извлече българският бизнес максимална полза от присъствието си в дигиталното пространство, е нужен конкурс, който да покаже най-добрите уеб практики. Вярвам, че участниците в \"Сайт на годината\", и най-вече техните практики и решения, са отличен пример, който ще позволи на бизнеса да стане още по- успешен през следващите години. Щастлива съм от постигнатото и се надявам, че ще допринесем за развитието на уеб средата у нас\", коментира Жюстин Томс от \"Фондация за активно развитие на уеб\". Специални награди бяха връчени на Александър Варов, Божидар Божанов и Дарин Маджаров. Тримата са отличени за \"значимо и дългосрочно влияние върху развитието на уеб и дигиталните технологии в България\". - жури: MentorMate - публика: MentorMate - жури: Fit with Strahil - публика: Fit with Strahil - жури: Национален фонд \"Култура\" - публика: сайт на Нов български университет - жури: конференция Online Advertising - публика: Sandacite.bg - жури: eSky - публика: eSky - жури: Дневник - публика: Опознай.bg - жури: Netpeak - публика: Майко Мила! - жури: Уча.се - публика: Motoretta - жури: Уча.се - публика: езикови училища \"Интелект\" - жури: pCloud - публика: eSky", "date": "2018.10.06", "title": "\"Дневник\" спечели наградата за медиен сайт на 2018"}
{"url": "https://www.dnevnik.bg/evropa/2018/10/06/3321895_rumuncite_glasuvat_na_referendum_za_braka_koito_moje/", "text": "Румънците гласуват на референдум днес и утре дали искат бракът да бъде определен в конституцията на страната като съюз между мъжа и жената, а не между \"двама съпрузи\", пише \"Гардиън\". Резултатът ще има малък практически ефект, предвид, че  еднополовите бракове не са законни  в Румъния. Според негови критици обаче управляващите опитват да използват вота, който бе иницииран от консервативна неправителствена организация, наречена \"Коалиция за семейство\", като  тактика за отклоняване на критиките , свързани  с върховенството на закона  в страната. \"Идеята е да се отклони общественото внимание от обвиненията в корупция и това се прави за сметка на ЛГБТ общността\", коментира Теодора Йон-Ротару от организацията Accept. По думите й през изминалите три седмици е имало засилване на речта на омразата, което допълнително е влошило и без това трудната ситуация с ЛГБТ хората в консервативната страна. Управляващата в Румъния Социалдемократическа партия е обвинявана в Брюксел заради все по-авторитарното си управление, а нейният лидер Ливиу Драгня  бе осъден  за злоупотреба със служебно положение и получи присъда от три и половина години затвор. Той ще обжалва следващата седмица ден след референдума. Драгня бе активен в кампанията за референдума. \"Много хора се страхуват, че това, което се случи в други страни, може да стане и тук, например човек и животно да сключат брак\", заяви той през седмицата. В телевизионен клип, за който се смята, че са платили социалдемократите, се казва, че гласуването с \"да\" ще запази брака между мъж и жена, а с \"не\" ще отвори пътя към еднополовите бракове и към това \"четирима мъже да се оженят за три жени или един мъж да се ожени за смокиново дърво\". По-голямата част от политическата опозиция подкрепи кампания да се гласува с \"да\", а тези против референдума го определиха като загуба на време, имайки предвид, че поддържането на гей правата не е тактика, носеща гласове, отбелязва \"Гардиън\". Правителството направи всичко възможно, за да гарантира, че референдумът ще бъде валиден – намали прага за избирателна активност от 50 на 30 процента и позволи гласуването да се проведе в два дена. Почти няма съмнение, че гласовете ще са основно в подкрепа на промяната. Не е ясно обаче дали избирателната активност ще бъде достатъчно висока за задължителен резултат. Опипване на почвата \"Файненшъл таймс\" коментира, че вотът може да се окаже по-важен, отколкото изглежда на пръв поглед. Изданието отбелязва, че референдумът ще е първият, който ще се проведе в условията на разхлабен контрол и намален праг за избирателна активност. Това го превръща в потенциална проверка дали управляващите в Румъния социалдемократи – остро критикувани от Брюксел за действия, подкопаващи върховенството на закона и борбата срещу корупцията – биха могли да разширят властта си чрез референдум. Според \"Файненшъл таймс\" допитването, което ще струва до 40 милиона евро, е важен тест за румънската демокрация и представителен вот за популярността на Драгня. Организации, подкрепящи правата на ЛГБТ общността, обявиха бойкот с надежда да не се достигне бариерата от 30% избирателна активност. Ако обаче вотът бъде валиден, това вероятно ще окуражи правителството да опита да направи по-значителни конституционни промени и да ги прокара чрез референдум. Брюксел ще следи внимателно. ЕС все повече се опасява, че Букурещ се присъединява  към Унгария и Полша  в отстъплението от ключови въпроси, свързани с върховенството на закона. В сряда в Европейския парламент румънският премиер Виорика  Дънчила отхвърли критиките  и поиска Букурещ да бъде третиран като равен партньор. Какъвто и да е резултатът от вота, Румъния изглежда е в несигурна ситуация, докато се подготвя да поеме ротационното председателство на Съвета на ЕС през януари, допълва \"Файненъл таймс\".", "date": "2018.10.06", "title": "Защо референдумът за брака в Румъния днес и утре може да се окаже по-важен, отколкото изглежда"}
{"url": "https://www.dnevnik.bg/skorost/2018/10/06/3321715_fotogaleriia_avtomobilna_mashina_na_vremeto_ili_120/", "text": "Най-старото автомобилно изложение в света - това в Париж стана на 120 години и събра на едно място уникални автомобили.", "date": "2018.10.06", "title": "Фотогалерия: Автомобилна машина на времето или 120 години автосалон Париж"}
{"url": "https://www.dnevnik.bg/kultura/2018/10/06/3321734_plovdiv_2019_kato_v_ogledalo_shte_se_vidi_nakude_sme/", "text": "Дейвид Боуи пее хита си \"Heroes\" през 1977 - за целувки под куршумите до стената. Песента е записана в Берлин, стената е Стената. Десет години по-късно революционерът в поп-културата е сниман с берлинската стена и произведения от емблематичните художници Тиери Ноар и Кристоф-Еманюел Буше. Боуи е и изобразен на стената от уличния артист Джеф Аерозол, Иги Поп - също. 30 години след падането й единствената пътуваща колекция от оригинални фрагменти и творби върху Берлинската стена \"Изкуство на свободата\" ще бъде в Пловдив - Европейската столица на културата през 2019г. В една септемврийска вечер, малко слде официалното представяне на програмата за Пловдив 2019 се запознавам в Капана с куратора на тази изложба - французина Силвестър Верже. Той ми разказва за Боуи, за произведенията от берлинската стена, авторите им и тяхната ефимерност: \"Просто скоро след като са създадени, върху тях се появяват други\". Силвестър взима телефона ми и намира онлайн кратко документално видео, в което художникът Тиери Ноар разказва своята история за изкуството, свободата и стената. За всяко от произведенията в изложбата ще има и видео. Проектът \"Изкуство на свободата - от Берлинската стена до уличното изкуство\" e един от подготвяните над 500 събития от програмата. Някои от другите акценти с международен характер са фестивалите Brexit Blues, Hills of Rock и Оpera Open и изложби на съвременно изкуство от Германия.  Събития със знака на Пловдив 2019 има още от тази година, но голямото откриване е планирано за 12 януари 2019. Според плановете на общината – в града – на кино Космос, на галерията на дружеството на художниците, на опожарените тютюневи складове-паметници на културата. Разкопаният в момента централен площад се очаква да бъде готов за догодина, макар и не като резултат от спечеления проект в организирания международен архитектурен конкурс през 2014. На повече съдържание и проекти за общностите в града, отколкото на големи инфраструктурни проекти и гръмки събития залагат от фондация \"Пловдив 2019\" реализирането на програмата си. При нейното представяне през септември, основни действащи хора в полето на културата в Пловдив споделиха какво очакват и на какво залагат за 2019. Според издателя Манол Пейков \"най-важното около спечелването на титлата е възможността да се събере гражданска енергия. Възможността хората да започнат да работят заедно\". Художникът Емил Миразчев също отчита, че проектът е насочен към гражданите, \"които ще имат шанс да почувстват промяната и импулса, който ще им даде европейската столица на културата\". Писателят Александър Секулов пък оприличи титлата на огледало - Артистичният директор на Пловдив 2019 Светлана Куюмджиева защити програмата и припомни смисъла на цялата мащабна инициатива, \"в която културата е толкова важен катализатор на промяна\". С нея се целят дълготрайни ефекти като \"подпомагане на икономиката, подобряване на живота на хората и заздравяване на общностите\". Куюмджиева обясни, че инициативата ЕСК за 7 години се превръща във флаг на основните европейски ценности – на свободата, толерантността, многообразието, любопитството, волята за успех, прогресът. Но и на \"големите понякога дори невъзможни за решаване местни проблеми\". - в размер на 30 милиона лева (Как се разпределят и инвестират тези средства тепърва ще се анализира). Привлечени са и спонсорства за над 600 000 лева. Според административния директор Кирил Велчев обаче \"емоцията, която проектът създава у хората е най-важният му капитал\". Събитията са групирани в четири основни платформи - \"Сливане\", \"Трансформиране\", \"Възраждане\" и \"Релаксиране\" . За откриването през януари трябда очакваме събите, в което 1500 участници от България и от света ще представят на открита сцена  По това време вече ще бъде подредена и изложбата \"Дим\" с куратор Весела Ножарова, която разказва истории на тютюна и начините, по които тютюнът е свързвал Пловдив с останалата част от Европа. Експозицията ще заеме няколко етажа от новооткритите ремонтирани пространства на сградата наречена \"Склад 2019\" на ул. \"Екзарх Йосиф\" 16 в \"Тютюневия град\". Там, на сутринта след обявяването на програмата, присъствам на среща между екипа на Пловдив 2019 и над 10 чуждестранни журналисти, например от Италия, Германия, САЩ. С тях Радост Иванова, която е част от екипа защитил кандидатурата на Пловдив пред европейското жури, споделя, че хубавото, но и сложното на инициативата е пионерството - \"Нямаме ноу-хау за това събитие, защото всички го правим за първи път. Понякога е наистина трудно - например популяризирането на събитията свързани с ромския квартал \"Столипиново\", въпреки омразата на повечето хора\". Виктор Янков, отговарящ за международните партньорства представя личната си мотивация да участва \"за мен успех ще бъде накрая, след 2019, да видя хората, които са напуснали Пловдив и днес са по света - да се връщат в града\". Успех, според друг основен човек в екипа - Гина Кафеджиян, ще бъде уверенността на културните оператори в Пловдив да общуват с други такива организации от Европа - \"да са по-мислещи и по-предпримчиви\". За роденото в Пловдив момиче - \"Това е първият път, когато За да можеш да се слееш с другите\". А \"Сливане\", като едно от направленията в програмата включва например участие на региона около Пловдив, както и целия Южен Централен регион на България с над 80 проекта от над 50 населени места. Градовете кандидати от втория етап - София, Велико Търново и Варна са също ще се \"слеят\" чрез събития и инициативи, за които са предвидени 500 000 лева. Акцент от платформата \"Сливане\" са проекти с ромската общност, като например \"Да научим от Столипиново\", в който чрез временна структура на брега на Марица ще се свърже квартала с останалата част на града. За проекта \"Медея\" пък научавам от популярната актриса Снежина Петрова. Тя на практика пренебрегва кариерата си в театъра, за да работи за събирането на театрали, студенти от НБУ и деца от различни етноси в Пловдив – от ромската, турската, еврейската, арменска и българска общност. Целта е чрез театъра да се обсъждат и преживяват важни актуални и общочовешки въпроси като \"правото на живот, избора, предателството, любовта и отмъщението\". Фокусът в платформата \"Релаксиране\" е музиката. За 2019 се предвиждат нови издания на вече успешните фестивали - Hills of Rock на Гребната база между 19 до 21 юли, Opera Open с 10 спектакъла в Античния театър между 14 юни и 31 юли, Пловдив Джаз фест. А също и Айляк Парад, Love Swing Dance Festival, Electric Orpheus, лятно кино и Кино Пловдив. Или пък фестивалът Brexit Blues, който ще събере 500 музиканта от България и Великобритания с посланието, че Европа остава културно свързана въпреки Брекзит. И ще отбележи 80-годишнината на Британски съвет в България. В направлението \"Трансформиране\" се цели да бъдат променени пространства и инфраструктура в града като остров Адата, квартал Капана, Тютюневия град или пък Кино космос - в средища за култура. А не да се залага на големи инфраструктурни проекти без дългосрочна визия. \"Доста И да оставим празни и нефункционални пространства, които да не са адектватни за мащаба на Пловдив\" - обяснява артистичният директор на Пловдив 2019 Светлана Куюмджиева. \"Възраждане\" е платформата, която отпраща към идеите на Възраждането, с което в България идват и първите европейски влияния, \"първият културен възторг от другия\". Посветена е на съвременната култура и на \"наследството на бъдещето\". Акцетът са фестивали като One Dance Week, Lummix, Седмица на съвременното изкуство, Програмата \"Читалища\". Също, колекцията на \"Дойче телеком\" със съвременно изкуство, създадена през 2010 с фокус върху Източна и Югоизточна Европа. Най-популярният фестивал в града Нощ/Пловдив също подготвя ново издание, след паузата през 2018. Всъщност, двата основни критерия за спечелването на титлата ЕСК от Пловдив са \"Европейско измерение\" и \"Гражданско участие\". Светлана Куюмджиева обяснява, че първото се състои най-вече в \"умението да подчертаеш и да представиш пред Европа най-интересните, най-скъпоценните, най-важните черти на уникалната културна идентичност\". Такъв пример е програмата \"Кирилизация\", която ще постави фокус върху факта, че Пловдив е първата Европейска столица на културата, която ползва кирилска азбука. Целта е популяризирането, официалното въвеждане и възприемане на българските шрифтове за кирилица. По въпроса с гражданското участие, Куюмджиева казва: \"Участието и проактивната позиция е рефлекс, който може да бъде оттрениран с култура. Граждански рефлекс, който все още липсва в страната ни. 2019 е проект за хората. Той трябва да заведе културата директно при тях и да ги предизвика да претворят собствената си жизнена среда\". Промяната в отношението към собствения град на пловдивчани е и голямата промяна, която се случва според основния инициатор на кандидатурата на Пловдив за ЕСК - зам.кметът Стефан Стоянов - \"Големият успех на Европейска столица е, че успяхме да променим имиджа на града в положителна посока. Пловдив се появи на туристическата карта на Европа и стана по-привлекателен за живот и инвестиции. А пловдивчани много се гордеят с това\". А на въпроса дали Пловдив ще бъде \"герой за един ден\", по песента на Дейвид Боуи - Виктор Янков, цитира колега от немския град Есен (EСК за 2010): \"Европейска столица на културата е като голям петролен танкер, който акостира за една година на малко, регионално пристанище, на което години наред е имало основно рибарски лодки. Той захранва града, създава нови работни места, вдига темпото и температурата сред хората. Някои лодки просто не издържат вълнението, други се превръщат в кораби\". Пловдив - Европейска столица на културата се открива на 12 януари 2019 Повече за програмата, на  plovdiv2019.eu/bg", "date": "2018.10.06", "title": "Пловдив 2019: като в огледало ще се види накъде сме тръгнали, кой иска да даде и кой - само да вземе"}
{"url": "https://www.dnevnik.bg/sviat/2018/10/06/3322741_izborite_v_latviia_dnes_moje_da_otvoriat_putia_za/", "text": "Наблюдатели в Латвия и региона следят внимателно изборите за парламент, които започнаха днес и които се очаква отново да спечели най-голямата партия, представляваща интересите на говорещите руски език в страната. В четвъртък повечето социологически агенции в Латвия отбелязваха, че поне една четвърт от населението все още не е направила окончателен избор за кого да гласува. Толкова е официално и делът на етническите руснаци в Латвия, а определящите се като рускоезични са дори повече - над една трета от населението (сред тях например са и много белоруси, украинци, поляци и литовци). Те са засегнати от езиковата реформа в образованието,  обявена тази година  и породила обществено недоволство. На последния дебат Вячеславс Домбровскис се очертава като фаворит. Партията \"Хармония\", от която е той, се поддържа от 17% от избирателите според проучвания. Неин председател е популярният кмет на Рига Нилс Ушаковс, който е на власт от 2009 г. Проблемът е, че независимо от името ѝ и социалдемократическите ѝ позиции за консенсус другите на латвийската политическа сцена не желаят да формират правителство с нея, отбелязва \"Евронюз\". Той определя това поведение като \"политика на червените линии\" и напада политическите си противници, че въпреки всички решения на \"Хармония\" - осъждането на окупацията на Крим от Русия, прекратяването на партньорство с \"Единна Русия\" и други са само извинение. Домбровскис е представител на руското малцинство в Латвия, която обаче за разлика от мнозина руснаци в страната все пак получава гражданство през 1997 г. В продължение на година (2013-2014 г.) оглавява Министерството на образованието на страната, след оставката на предшественика си Робертс Килис. Проучвания, цитирани от \"Франс прес\", сочат, че партията му може да вземе дори 30 места в парламента със 100 депутати (и в момента, с 23 места, тя е първа политическа сила). Малко варианти Единствената партия, която засега би работила с него, е популистката \"Кому принадлежи държавата\" (KPV LV) на Артус Кайминш, която може да стане трета по популярност в парламента. Според политолога Марис Крастинс това може да доведе на власт кабинет на популисти и симпатизанти на Кремъл (за каквито някои анализатори все още смятат \"Хармония\"). Според \"Блумбърг\" модерният в последните години в Европа популизъм е нещо ново за Латвия, а сред обещанията на KPV LV е \"радикална промяна\", включително такава, която ще сложи край на миграцията и обезлюдяването на страната. От друга страна, пише агенцията, притесненията от кабинет, оглавяван от \"Хармония\", може да се окажат неоснователни - в съседна Естония подобна партия дойде на власт, а ориентацията на страната ни най-малко не се промени. Според финансовия министър Дана Рейзниеце-Озола от Съюза на зелени и фермери (който има 21 места в парламента) след вота няма да има проруско популистко правителство, а \"избор на стабилността\" и парламент с повече партии. Професорът от Латвийския университет Янис Икстенс смята, че последното може да е вярно. В законодателния орган може да има между 5 и 7 партии, като дори 3 или 4 биха имали равен брой депутати и така процесът по създаване на коалиция ще е \"много непредсказуем\". Такава фрагментация предвиди и президентът Раймондс Вейонис (ръководил Съюза на зелени и фермери на предишните избори) в телевизионно интервю, излъчено във вторник. Вейонис, цитиран от The Baltic Times, обаче подчертава, че единствено кандидати, които поддържат евроатлантическата ориентация на страната, ще получат мандат за съставяне на правителство. Според разследващата организация Re:Baltica няма достатъчно доказателства, които да подкрепят тезата за външна намеса в изборите чрез социалните мрежи.", "date": "2018.10.06", "title": "Изборите в Латвия днес може да отворят пътя за кабинет на етнически руснаци и популисти"}
{"url": "https://www.dnevnik.bg/sport/2018/10/06/3322841_hamiltun_grabna_polpozishuna_na_suzuka_fetel_shte/", "text": "Световният шампион Люис Хамилтън ще стартира от полпозишън в Гран при на Япония, 17-и кръг за сезона във Формула 1. Британският пилот на \"Мерцедес\" затвърди доминацията си през състезателния уикенд, в който беше  най-бърз във всички тренировъчни сесии , с блестящо каране в квалификацията. Хамилтън и \"Мерцедес\" избраха най-добрата стратегия, която му позволи да направи обиколка за 1:27.760 минути. За втори пореден уикенд \"Сребърните стрели\" окупираха първа редица, след като Валтери Ботас се класира втори. Преди седмица в Сочи финландецът стартира пръв, а Хамилтън беше до него. Полпозишънът е 80-и в кариерата на Хамилтън и осми през настоящия сезон. Британецът ще се бори и за четвърта поредна победа, след като триумфира в последните три старта на \"Монца\", Сингапур и руското трасе в Сочи. \"Решението в Q3 да излезем със сликовете още в началото беше трудно, но се справихме. Имаше риск, но той се оправда. Усилията ни, вярата в нашите възможности ни се отплатиха\", каза Хамилтън. Основният му съперник за световната титла  Себастиан Фетел  ще стартира едва девети. Отборът на германеца \"Ферари\" не се ориентира при сложните условия на \"Сузука\", което не даде шансове на четирикратния шампион. В последната част на квалификацията се появи дъжд, като от \"Мерцедес\" реагираха по-добре и получиха предимство. Междувременно от \"Ферари\" направиха голяма грешка, пускайки пилотите си с гуми за мокър асфалт, докато пистата още беше суха. Това ги лиши от ценно време и невъзможност да направят обиколки, докато условията бяха по-добри. Зад Хамилтън и Ботас ще стартират Макс Верстапен и Кими Райконен, а пети се класира Ромен Грожан с \"Хаас\". В домашната надпревара за доставчика си на двигатели \"Хонда\", \"Торо Росо\" пласира и двамата си пилоти в Топ10 – Брендън Хартли и Пиер Гасли ще стартират шести и седми. Останалите в челните десет са Естебан Окон (8-и) и Серхио Перес (10-и) с \"Форс Индия\". В първите 18 минути не мина и без хаос на трасето. Себастиан Фетел се завъртя на излизане от обратния завой, докато Маркус Ериксон със \"Заубер\" катастрофира и разби своя болид. От битката освен шведа отпаднаха двамата пилоти на \"Макларън\" Фернандо Алонсо и Щофел Вандорн, Сергей Сироткин с \"Уилямс\", както и Нико Хюлкенберг с \"Рено\". Във втората част на квалификацията от \"Мерцедес\" изпозваха средно твърдите гуми налични за уикенда \"софт\". Това обаче не им попречи да дадат най-добрите времена, при това с голямо предимство пред \"Ферари\". Освен това Валтери Ботас и Хамилтън си спечелиха правото в неделя да стартират именно с гумите \"софт\", които са по-издръжливи. Между последните две части от квалификацията имаше и преваляване на дъжд, а при започване на финалните 12 минути от битката за полпозишъна \"Ферари\" избраха да излязат с гумите \"интермедия\". Трасето обаче се оказа сухо и пилотите на Скудерията се прибраха обратно за сликове. При първите минавания Хамилтън и Ботас бяха много близо един до друг, но силен последен сектор на британеца му даде предимство пред неговия съотборник. Условията след това не се подобриха, като започна да вали отново, което не остави никакви шансове на \"Ферари\". Хамилтън не подобри времето си от първото преминаване, а конкурентите от Скудерията дори не успяха да получат възможност за бърза обиколка. Състезанието за Гран при на Япония е в неделя от 8.10 часа българско време.", "date": "2018.10.06", "title": "Хамилтън грабна полпозишъна на \"Сузука\", Фетел ще стартира едва девети"}
{"url": "https://www.dnevnik.bg/sviat/2018/10/06/3322843_pochina_opernata_prima_monserat_kabaie/", "text": "Оперната певица Монсерат Кабайе е починала на 85 години, съобщи Би Би Си. През септември тя бе приета в болница заради проблеми с жлъчката. Кабайе е роден в Барселона през 1933 г. Там, след като завършва Консерваторията в класа на Еугения Кемени, печели златен медал. През 1957 дебютира на оперната сцена с ролята на Мими от операта \"Бохеми\". Пробивът на Кабайе на международната сцена е през 1965, когато ѝ се налага да замества поради временно неразположената Мерилин Хорн. Тогава в Карнеги Хол, Ню Йорк пее в полусценичен вариант на операта \"Лукреция Борджия\" от Доницети. Прочута е със своето бел канто и интерпретациите си на роли от Росини, Белини и Доницети. Заедно с Фреди Меркюри влиза в сърцата на много фенове с дуетната песен \"Барселона\", която е химн на Летните олимпийски игри през 1992 г. в Барселона.", "date": "2018.10.06", "title": "Почина оперната прима Монсерат Кабайе"}
{"url": "https://www.dnevnik.bg/gradska_sreda/2018/10/06/3322849_ideiata_za_sivite_plochki_bila_curkvata_sv/", "text": "Идеята на архитектите градинката пред софийската църква \"Свети Седмочисленици\" да бъде застлана с избрания от тях вид плочи е била църквата да изпъква на фона на настилката. Това обясни пред Би Ти Ви членът на архитектурното бюро, разработило проекта, арх. Радомира Методиева след като граждани протестираха срещу качествата и на проекта, и на изпълнението. Това не са плочки, а едроразмерни бетонни плочи с 8 сантиметра дебелина с фиксирано разстояние между тях, което ще бъде фугирано, каза тя по повод обвиненията на граждани, че градинката е застлана с \"плочки за баня\". Нейният колега арх. Иво Пантелеев преди ден коментира пред журналисти, че изборът на плочите е инспириран от площад в Мюнхен. Спокойна съм за крайния резултат, каза арх. Методиева и изрази убеденост, че след като бъде озеленена, бъде поставено градинското оборудване и там започнат да се разхождат хора, градинката ще изглежда добре, докато сега е строителна площадка. Методиева увери, че всеки ден е на обекта и постоянно прави забележки на строителните бригади какво трябва да се поправи. ", "date": "2018.10.06", "title": "Идеята за сивите плочки била църквата \"Св. Седмочисленици\" да изпъква"}
{"url": "https://www.dnevnik.bg/biznes/2018/10/06/3322736_novoto_raionirane_na_stranata_riskuva_da_oshteti/", "text": "Преди дни на портала за обществени консултации беше  публикуван  проект на промени в Закона за регионалното развитие, които касаят най-вече предстоящото ново райониране на страната. Новото райониране се налага по обективни причини – единият от 6-те сегашни района, а именно Северозападна България, не отговаря на европейския критерий за население (между 800 000 и 3 млн. души), тъй като населението му вече е паднало под долната граница. Много е вероятно в данните за 2018 г. и другият бързо обезлюдяващ се район, Северният централен, също да се окаже сполетян от същата съдба. Предвид това България има ангажимент да подаде предложение за нови райони на България към \"Евростат% до края на тази година. Темата за новите райони беше отворена още в началото на годината, като тогава бяха представени три варианта от работната група към министерството. В рамките на проведените тогава обществени обсъждания, ИПИ  представи  четвърти възможен вариант на райониране, който според нас преодолява основните недостатъци на предложените три; този вариант също получи значително внимание и срещна одобрение от експерти и представители на администрацията. От предложените промени в Закона за регионалното развитие и придружаващата ги оценка на въздействието виждаме, обаче, че кой знае какъв смисъл от проведените обсъждания и срещи по места по новите райони не е имало. Видно е, че по някакви неведоми административни пътища е избран един от трите варианта на работната група, без промяна спрямо първоначалния вариант. Никъде в мотивите или в частичната оценка на въздействието към законопроекта не се обяснява защо точно този вариант е най-добрият, нито пък се привеждат данни за проведените обсъждания и получените становища. Аргументацията в оценката на въздействието е изключително обща и мъглява, което се вижда дори и от (дипломатичните) предложения за промени, направени от дирекция \"Модернизация на администрацията\" към МС. Според избрания вариант страната ще бъде разделена на 4 нови района – Дунавски, Черноморски, Югозападен и Тракийско-Родопски. Да, тези райони отговарят на минималния критерий за населението на ЕК. Но дотам. Огромният недостатък на този вариант на райониране (както и на другите, предложени от работната група), е, че един от бъдещите районите, Югозападният, автоматично преминава в групата на \"районите в преход\" по класификацията на ЕК. Този проблем не е никак малък и има пряко значение за бъдещото развитие на този район. Да обясним. От това, как е районирана страната, зависи какъв достъп ще имат отделните райони до фондовете на Кохезионната политика в ЕС. Въпросът за районирането на страната, в крайна сметка, е въпрос за пари, при това за много пари, колкото и цинично да звучи, и тези съображения би следвало да бъдат водещи при бъдещото райониране. За съжаление, обаче, предложението на министерството показва абсолютна безхаберност, да не използваме по-силни думи. Ето малко детайли. За Кохезионната политика в момента са дефинирани 3 нива на достъп, т.е. 3 категории на районите или регионите за периода 2014-2020 г.: - По-слабо развити региони – това са регионите с БВП на глава в стандарт на покупателна способност (СПС) под 75% от средното за ЕС; - Региони в преход – с БВП/глава между 75 и 90% от средното за ЕС; - По-силно развити региони – с БВП/глава над 90% от средното за ЕС. Близо половината от средствата за сближаване за програмния период 2014-2020 г. са заделени за по-слабо развитите региони, около 10% от ресурсите – за регионите в преход, а около 15% - за по-силно развитите региони. Най-вероятно след 2020 г. Кохезионната политика и средствата за нея, обаче, ще претърпят промени. По всичко личи, че промените ще са в посока намаление на бюджета за тази политика и като абсолютна сума, и като дял от общия бюджет на ЕС. По-рано тази година Европейската комисия публикува комюнике [1] , в което излага своите виждания за бъдещата 7-годишна рамка и възможните варианти за действие.  (Вариант 2 и Вариант 3 на стр. 12 в цитирания документ) и продължава да подкрепя или само т.нар. кохезионни страни [2]  (Вариант 3), или едновременно по-слабо развитите райони и кохезионните страни (Вариант 2). Именно тези бъдещи планове за промяна в Кохезионната политика имат директно отношение към България и нейните райони от гледна точка на достъпа им до евросредства. В момента (по данни за 2016 г.)  , т.е. той автоматично преминава в категорията \"район в преход\", ако остане в сегашните си граници (както е предложено в законопроекта). Това означава, че ако се приеме единият от гореспоменати варианти за бъдещата Кохезионна политика, то Югозападният район ще остане с отрязан достъп до парите по Кохезионната политика. А именно в този район е съсредоточено около 1/3 от населението и близо половината от работещите и производството на страната. Дори и в момента, с достъп до кохезионни средства, бюджетът на столицата се задъхва. Фактът, че тук е съсредоточена работна сила и данъкоплатците не означава нищо за местния бюджет – при липсата на реална фискална децентрализация всичко \"заминава\" към централния бюджет и от това страдат именно най-развитите, но и най-пренаселените общини-икономически центрове като София. Ако София не беше усвоявала пари по Кохезионната политика, то метро и до момента нямаше да има; нямаше вероятно да има и голяма част от модерната пътна инфраструктура като детелини, северни тангенти, ново околовръстно шосе и т.н. Всякакви противопоставяния по линията провинция - София нямат никаква място в дебата за новите райони. Последните месеци се чуха мнения, че София \"изсмуквала\" парите за по-бедните райони на страната. Тези притеснения показват пълно неразбиране на това как работят тези инструменти – те не са игра с нулева сума, т.е. ако София и областите около София са отрязани от достъп до кохезионни средства, другите райони на страната няма да имат достъп до повече средства. Ако София се развива по-бавно, това няма да означава по-бързо развитие на другите райони (вероятно ще означава точно обратното, заради икономическите и социалните връзки между различните части на страната). Та така. Има още много малко време преди правителството да представи новото райониране на ЕК и Евростат. Дано да го направи мъдро и прагматично, без да ощетява никой район на страната. [1]  COMMUNICATION FROM THE COMMISSION TO THE EUROPEAN PARLIAMENT, THE EUROPEAN COUNCIL AND THE COUNCIL A new, modern Multiannual Financial Framework for a European Union that delivers efficiently on its priorities post-2020 (The European Commission's contribution to the Informal Leaders' meeting on 23 February 2018), February 14, 2018 [2]  За програмния период 2014-2020 г. т.нар. кохезионни страни са България, Хърватска, Кипър, Чехия, Естония, Гърция, Унгария, Латвия, Литва, Малта, Полша, Португалия, Румъния, Словакия и Словения. Те имат достъп до финансиране от Кохезионния фонд на ЕС.", "date": "2018.10.06", "title": "Новото райониране на страната рискува да ощети Югозападна България"}
{"url": "https://www.dnevnik.bg/bulgaria/2018/10/06/3322856_rabotodateli_tursiat_da_naznachat_bejanci_no_interesut/", "text": "Работодатели искат да назначат бежанци на постоянна работа, съобщи пред БНР ръководителят на българското бюро на Международната организация по миграция Радослав Стаменков. Мигрантите обаче предпочитат да се устроят в западноевропейски държави и не остават в страната, допълни той. \"Към нас се обърнаха няколко работодатели с молба, да им осигурим бежанци за постоянна работа, като търсената бройка беше около 1000 човека за миналата година, с много прилични заплати и условия за работа. Знаете ли, колко души успяхме да осигурим? Нула,\" каза шефът на бюрото. Официалната статистика отчита исторически ниски нива на безработица от 5.4%, което е под досегашния рекорд през предкризисната 2008 г..", "date": "2018.10.06", "title": "Работодатели търсят да назначат бежанци, но интересът е нулев"}
{"url": "https://www.dnevnik.bg/sviat/2018/10/06/3322762_kak_kazahstan_se_sboguva_s_kirilicata/", "text": "Обстановката в класните стаи на 76-о училище в казахстанската столица е съвсем спокойна, но в тях се извършва малка революция. Латиницата започва да измества от черната дъска и тетрадките на учениците кирилицата, използвана в тази централноазиатска страна от десетилетия. Седемдесет и шесто училище е едно от петте пилотни учебни заведения в Астана, в които при обучението по казахски (националния език, чиято писменост от близо 80 години е кирилицата) се използва латинската азбука с 32 букви. Властите решиха до 2025 г. да се премине към латиницата, използвана в страната за кратко след 1927 г., след като болшевиките постепенно премахват арабската писменост в тогавашната съветска република. Съветският съюз насърчаваше употребата на кирилицата в републиките си и преходът в Казахстан към латинската азбука е символично прекъсване на една силна културна и историческа връзка със съседна Русия. Според казахстанския президент Нурсултан Назарбаев тази реформа има за цел да модернизира страната и да даде възможност на бъдещите поколения да си служат по-лесно с интернет и да учат английски. Преходът обаче предизвика разпалена полемика по куп въпроси - от използването на апострофи до избраните правила за транскрибиране, в резултат на които страната ще се нарича официално Qazaqstan. \"За да разбират английски\" \"Децата разбират компютърния език и поназнайват английски. Те ще се оправят с латинските букви много бързо\", омаловажи проблема заместник-директорът на държавното 76-то училище Ернур Омарханов. За по-големите, учили по времето на Съветския съюз, приходът може да се окаже по-рискован. \"Тестовете показват, че с домашна работа на латиница, чието подготвяне отнема на преподавателя два часа и половина, един ученик може да се справи за 20-25 минути\", казва Омарханов. При посещение на АФП в училището през септември учениците се готвеха за конкурс, в който участват и другите пилотни учебни заведения. Един от участниците в състезанието, включващо диктовка на новата азбука - 15-годишният Амирбек Талипбаев - каза, че промяната ще му помогне \"да разбира повече английски\" и другите езици, използващи латиница. Реформата предизвика безпокойство в страната, където широко се ползва руски език. Други нейни противници се тревожат от някои особености на проекта на властите. \"Ще имаме азбука от 26 букви като тази в Германия и Великобритания. Трябва да хармонизираме азбуката си с другите латински азбуки\", каза пред АФП Арман Байкадам, чиято компания популяризира проекти, свързани с интернет обучението в страната. Според него реформата в сегашния ѝ вид е \"историческа грешка\". Макар бъдещата азбука да изглежда с много знаци, тя поне не включва апострофите след девет букви, предвидени в предишния проект, въведен през октомври и предизвикал недоволство. Апострофите трябваше да се използват при изписването на специфичните за казахския език звукове, но бе преценено, че са непрактични в ерата на компютрите. Корупция Казахският език е с тюркски произход и има сходства с други централноазиатски езици като узбекския и туркменския, възприели латиницата след разпадането на СССР през 1991 г. Всеки проект за реформиране на писмеността след края на съветската епоха се приемаше с гняв в Казахстан, който има население от 18 милиона души, предимно мюсюлмани. Един от проектите преди този с деветте букви с апострофи стана обект на подигравки заради транскрипцията на думата \"морков\", която звучи съвсем като руска псувня. Други противници на реформата разкритикуваха най-вече цената й и опасността от корупция, която може да се породи. Политологът Данияр Кусаинов от Норвежкия институт за външна политика в Осло смята, че има \"сериозни шансове\" за злоупотреби със средствата, отпуснати за смяната на табели, текстове и други знаци от кирилица на латиница. Нурсултан Назарбаев, на свой ред, се опита да успокои многобройните рускоезични граждани в страната, както и Москва, че статутът на руския език няма да пострада. Според Кусаинов отказът от кирилицата без това успокояващо обяснение би било \"неразумно и дори доста опасно решение\"./БТА", "date": "2018.10.06", "title": "Как Казахстан се сбогува с кирилицата"}
{"url": "https://www.dnevnik.bg/sport/2018/10/06/3322847_cenata_na_akciite_na_juventus_padna_sled_skandala_s/", "text": "Скандалът с Кристиано Роналдо и подновеното разследване срещу него в обвинение в изнасилване се отразиха и на отбора му \"Ювентус\". Цената на акциите на торинския клуб на италианската борса падна с 10 процента в петък. Около седмица след информацията в \"Шпигел\" и съобщенията от полицията в Лас Вегас, че отново ще разследва случката от 2009 г., акциите на \"бианконерите\" вече се търгуват за 1.19 евро. Спадът е с 9.92% само в рамките на ден. Все пак цената на акциите остава по-висока от нивото преди трансфера на Роналдо. Португалецът беше купен през лятото за 117 милиона евро, а само новината за евентуалното му пристигане в Торино доведе до скок с 11%. След обявяването на трансфера му на \"Алианц стейдиъм\" акциите скочиха с още пет процента. Междувременно в продължение на почти 24 часа производителят на електронни игри и спонсор на Роналдо EA Sports беше свалил снимката на португалеца от сайта си. В раздела с игрите за 2019 г. на FIFA, чието лице е Роналдо, снимката му липсваше. Кориците на другите игри NBA, Madden, NHL, PGA и Golf UFC, бяха с лицата на играчи от съответния спорт. В крайна сметка, след като се вдигна шум в социалните мрежи, EA върна обратно снимката на Роналдо към FIFA 19. Скандалът  притесни два от големите спонсори на играча - \"Найки\" и EA Sports . Преди ден треньорът на \"Ювентус\" Масимилиано Алегри защити своя играч и обяви, че той е готов да се завърне в игра. През седмицата Роналдо пропусна мача с \"Йънг бойс\" в Шампионската лига. Нападателят  остана и извън състава на Португалия за предстоящите двубои с Полша и Шотландия .", "date": "2018.10.06", "title": "Цената на акциите на \"Ювентус\" падна след скандала с Роналдо"}
{"url": "https://www.dnevnik.bg/biznes/2018/10/06/3322860_rumunskite_turisti_sa_se_uvelichili_s_33_i_veche_sa/", "text": "Румъния е номер 1 по брой туристи, посетили България във всички форми на туризъм. Увеличението на румънските туристи до края на август е с 33% и през летния сезон, и общо за годината и те са общо близо 1 млн. души. Това съобщи в интервю за \"Дарик\" министърът на туризма Николина Ангелкова. На второ място е Гърция, откъдето са дошли 800 хил. туристи, трета е Германия с 650-700 хил. души.  От Русия спадът е с 6 на сто  като до края на август руските туристи са около 400 хил. По думите на министъра увеличението на украинските туристи е с 25%, на поляците - с 22%, на британците - с 18%. Много голям ръст - с 45% има на туристите от Китай, но броят им е незначителен - 30 хил. души, на фона на бума на китайския туризъм по света, каза Ангелкова. Затова България опитва да комбинира пътуванията на китайци до съседни държави, до които има пряка въздушна линия, с посещения и в България. Особен потенциал имат общите пакети с Гърция, тъй като след като притежават шенгенска виза, китайските туристи могат да влязат без виза в България. Ангелкова посочи, че България отбелязва траен и устойчив ръст на чуждите туристи през последните години - със 17% през 2016 г., с 9% през 2017 г. и с очаквани 7.8% през тази. По думите й до края на август страната е посетена общо от 6.9 млн. чужди туристи, с 6% повече, отколкото през миналата. Министърът отчете добър резултат и във вътрешния туризъм - нощувките на българи в места за настаняване с над 10 легла са нараснали с 2% до 4.2 млн. до края на юли. Увеличението на чуждите градски туристи в София за годината е с 15 на сто, а за Пловдив, който догодина ще е Европейска столица на културата, тя прогнозира ръст от 30 на сто през 2019 г. без да посочва броя им. Ангелкова очаква през предстоящия зимен сезон със 7% повече туристи. Запитана за предпочитанията на българите да летуват в Гърция, Ангелкова отговори, че и през миналата, и през тази година двете държави си разменят приблизително равен брой летовници. Помолена да коментира различията между нея и вицепремиера Валери Симеонов по темата за шума, Ангелкова каза, че предлага националните курорти да бъдат извадени от обхвата на Закона за шума, а в тях местните власти и туристическият бизнес да определят зони на продуктов принцип - за семейна почивка, за развлечения и пр. При ясен регламент ще се избягнат например последиците от незнанието и ще се спестят оплакванията, каза Ангелкова.", "date": "2018.10.06", "title": "Румънските туристи са се увеличили с 33% до 1 млн. и вече са най-многобройните в България"}
{"url": "https://www.dnevnik.bg/kultura/2018/10/06/3321267_otkus_ot_autopsiia_na_edna_ljubov_na_viktor_paskov/", "text": "Най-провокативната книга на българския писател излиза в ново издание на пазара! След \"Балада за Георг Хених\", която през 2018 г. получи заслужено място в задължителната учебна програма, и \"Германия, мръсна приказка\", в ново луксозно издание с твърди корици на българския пазар излиза и \"Аутопсия на една любов\" – най-оспорваният роман на писателя, журналист и музикант Виктор Пасков. Всичко започва, когато завърналият се в България за годишния си отпуск музикант Чарли среща Ина – фаталната жена с неочаквано призвание: да бъде нечий греховен инструмент. И с репутация, която не може да се сравни дори с една нощ, прекарана с нея. Когато Ина я няма, следва самота, а празнотата в България от края на 60-те става oще по-осезаема. Едно загубено поколение си отива. А \"небесният биг-бенд\" става все по-многоброен. Побеждава ли любовта всичко или страстта успява да изпепели всички пътища между две \"бездни\", прегърнали се за един кратък миг? \"Аутопсия на една любов\" е унищожително саркастичен и фатално откровен роман, в който акордите на саморазрушението – социално и личностно, както и на творческия порив, се врязват в читателското сърце. Страст, джаз обич, приятелство и смърт се преплитат в скандална, но наситена с емоции изповед, в която \"музиката може и да убива\", но обичта побеждава и в смъртта. Защото \"въпреки живота\", в творчеството на Пасков всичко е любов. \"А колкото до любовта... трябва да приемеш, че тя преди всичко е болка. Дълга, дълбока, постоянна болка, която се понася с безкрайно смирение и търпение. Много повече страдание, отколкото удовлетворение.\" Виктор Пасков \"Когато през 2005 г. за пръв път се появи \"Аутопсия на една любов\", още не се знаеше, че това ще е последният роман на Виктор Пасков. Но пък веднага стана ясно, че без скандал няма да мине. Едни бяха обидени, какво ти обидени, направо омърсени от телесните сокове, които се изливаха върху тях от почти всяка страница. Други възвеличаваха смелостта и страстта на автора. Трети задълбаха в структурните неравности. Четвърти чакаха да им кажат какво да кажат за тази книга. А то не е чак толкова сложно: сексът е музика, музиката е секс. Човешкото тяло е инструмент, който в правилните ръце може да изпълни съвършената мелодия. С уточнението, че при Пасков мелодиите са повече от една, а тялото е с повече дупки дори от окарината. \"Аутопсия на една любов\" може да ви възмути или възхити. Все тая. Важно е само да не забравяте, че и най-оспорваният текст на Виктор Пасков е в пъти по-добър от другата книга на нощното ви шкафче.\" Димитър Стоянович Събуждане – в пет. Седмици наред се будя в пет. Това означава, че съм спал около четири часа сън на касоразбивач. Ставам, блъскам се в стола, после в бюрото. В краката ми с тих звън се валя почти празна бутилка. Казвам \"почти\", защото в нея плацика кафеникава течност, около глътка и половина. След малко бутилката е съвсем празна, а аз имам морски котки в корема. Излизам на балкона по слипове. Навън е мрачно, топло и лепкаво. От строежа на \"Джонсън Хауз\" се носи шум. Дребни фигурки на турски, гръцки и български гастарбайтери щъкат насам-натам, облечени в жълти оверали, с предпазни маски на лицата и облени в оранжева светлина, като под похлупака на огромен аквариум някъде на Марс. Работят ден и нощ. Работят събота и неделя. Ровят се в една грамадна дупка, пресечена от железни конструкции, а в ръцете им просветват оксижени: бяло, синкаво и зелено. Мистър Джонсън е американски архитект, копелдак на деветдесет и две години. На ухиления му портрет отсреща някой е нарисувал с червен спрей тлъст пенис между зъбите му: поздрав от работническата класа. Дъртакът, или по-точно екипът му, са решили да вдигнат идиотския си небостъргач точно под носа ми: тук, където преди се простираше равно поле и имах изглед до Чекпойнт Чарли. Връщам се в леглото. Напразни опити да заспя отново. Накрая не издържам. Ставам. Отивам в кухнята. Правя си чай. Препичам филийки. Мажа ги с диетичен маргарин, редуциращ холестерола (ха, ха!). Нарязвам испански домат, слагам върху филийките френски кашкавал и датски салам, сварявам рохко немско яйце. Къса, мъчителна закуска, завършваща с две лъжици сода бикарбонат и два аспирина \"Байер\". Вземам мокър парцал и стриктно обърсвам с него балатума на цялата кухня. С друг почиствам от трохи и прах маса, шкафове и прозорци. Измивам двете чинии и чашата, вилица, лъжичка и нож и ги слагам по местата им. Междувременно е шест часът. Започва кашлянето и треперенето. Сърцето ми хлопа. Влизам в банята, запалвам цигара и си мия зъбите. Животните в стомаха ми стават неудържими. Закуската отива в тоалетната. Подпирам се известно време с ръка на стената. Сърцето ми съвсем бясно хлопа. Аритмия. Прикляквам и искам да го повърна в крачола си. То не желае да се изцеди през хранопровода и да влезе в крачола. Загасвам цигарата. По слепоочията ми тече пот. Лошо ми е. Много ми е лошо. Вие ми се свят. Вибрирам. Паля нова цигара. Не мога да поема дъх. Ако искам кризата да приключи, трябва да вляза в хола и да ударя една глътка от бутилката. Не, няма да го направя, няма да го направя. Няма да го направя! Разбира се, че ще го направя. Сърцето ми прави скок. Спира. Загасвам цигарата. Няма да го направя. Господи. Не мога да дишам. Така... сега е хубаво... Сега е наред. Изпих шльокавицата от миналата година, която ми подариха в Созопол. Гадост с вкус на смокини. Вземи самобръсначката и не се гледай. Бръсни се внимателно, подпирай с лява ръка дясната, за да не се заколиш! Това лице не е мое. То е подменено. По всяка вероятност е изровено от дюкяна на антикварен магазин сред еврейски полумрак, под тежката миризма на гниеща хартия и предмети без значение. Майка ми не би разпознала това лице. Нито баща ми. Но те не са живи и няма защо да ме разпознават. Влизам във ваната: наказателни душове. Горещо – студено, студено – горещо. Горещо до полуда. Студено до крясък. Измивам банята с препарати до блясък и подреждам прибори за бръснене, кремове, одеколони и четки за зъби под огледалото. Нямам цигари. Пак нямам цигари! За кой ли път вече нямам сутрин цигари? Отивам до подлеза на метрото, купувам две кутии \"Марлборо\", около осем сутринта е. Минавам през театъра. Портиерът вдига глава от вестника си и вяло ми кимва. Той е свикнал със сутрешните ми посещения. Познаваме се вече двайсет години. По принцип няма право да ме пуска, защото от половин година този театър не съществува. Сградата – да, но оркестър, хор, балет, певци и техника бяха закрити от общината на град Берлин, която няма средства за луксозната стока култура. Платиха ни обезщетение и ни биха камшика. Сутрин краката ми сами ме влачат тук, въпреки че е мъчително и болезнено. (Или точно заради това.) Влизам в оркестрината. Тъмно е, но аз си знам мястото: първия пулт на кларинетите. Мога да го намеря с вързани очи. Мирише на сценична прах, на костюми и завеса. На този пулт седнах съвсем млад, преди двайсетина години, като по чудо пуснат от церберите на българската \"Концертна дирекция\". Без никакви връзки, само според изискването на немската комисия. Навремето ставаха и чудеса. Имам зад гърба си над двайсет хиляди концерта, турнета и представления. През цялото време съм бил болен само два или три пъти. Идвах на работа дори и със счупен крак. Цели три месеца. Ние всички живеехме в този театър като държава в държавата. От сутрешната репетиция до късна нощ, която завършваше в клуба при Елза. Не ни интересуваха промени и политика. Бяхме извън вихрушката. Бяхме извънземни. Сега сме от жалката армия на петте милиона и четиристотин хиляди безработни във Федерална република Германия. Сега няма Елза, няма ги откачените диригенти, бог да ги убие, няма джемсешън, кокс, Кристоф, нищо. Няма я Ина. Вече два месеца и пет дни. Връщам се в пустия, огромен апартамент. Кафе, цигара. Позив за повръщане. Отново тоалетната: зелен стомашен сок. Давя се още малко, пулсът ми минава сто и двайсет. Излизам на балкона да поема чист въздух. Откъде чист въздух? Втренчвам се в надписа на съседната сграда: \"Имобилиен, Енгевелт\". Нощно време този надпис примигва неритмично и червеникаво, а буквата И на \"Имобилиен\" не свети. На покрива на сградата се ветрее избеляло червено знаме, което така и не проумях какво означава през всичките тези години. Нонстоп мисли за Ина, два месеца и пет дни мисли за Ина, едно и също, едно и също, едно и също и то ще ме довърши. Какво ли прави в момента в София? Отива ли на работа? Къде работи? С кого спи? Защо ме нападна? Защо ме е лъгала през цялото време? Защо живях всичките тези месеци с най-голямата откачалка на София? Защо аз? С какво го заслужих?", "date": "2018.10.06", "title": "Откъс от \"Aутопсия на една любов\" на Виктор Пасков"}
{"url": "https://www.dnevnik.bg/sport/2018/10/06/3322864_noviiat_stadion_na_totnum_shte_ima_revoljucionna/", "text": "Преместването на \"Тотнъм\" на новия му стадион засега се отлага, но \"шпорите\" вече разкриха част от инвестициите си в съоръжението. Новият \"Уайт Харт лейн\", на който се очаква тимът да играе най-рано от ноември, ще разполага с революционна система за поддържка на тревната настилка. Става въпрос за добре известните осветителни тела, които стимулират възстановяването на тревата и нейния растеж. Новото при \"Тотнъм\" обаче е, че цялата система няма да е във физически досег с тревата и реално няма да я уврежда. Масово използваните системи са на колела с малки размери, които изискват постоянно преместване, а също така заради тежестта си понякога смачкват части от терена. Системата на \"шпорите\" е интегрирана на релси от двете страни на игрището. Тя е с тегло 120 тона и разполага с 864 лампи. Когато не се използва ще бъде в специално помещение под северната трибуна. В нея е вградена и поливна система, която също да помага за растежа на тревата. \"Клубът се стреми към отлични постижения не само на терена, но и чрез своя стадион. Тази технология, която ние разработихме може да се превърне в тенденция, използвана по целия свят\", каза Дарън Болдуин, който е директор по поддръжката. Стадионът на \"Тотнъм\" ще бъде един от най-модерните в света. В него вече беше инсталирана система за прибиране на терена. Това се налага заради договора с НФЛ на съоръжението да се играят срещи по американски футбол. Теренът с естествена настилка ще се използва единствено за мачовете на \"Тотнъм\", докато този с изкуствена – за НФЛ.", "date": "2018.10.06", "title": "Новият стадион на \"Тотнъм\" ще има революционна система за поддръжка на тревата"}
{"url": "https://www.dnevnik.bg/video/2018/10/06/3321870_video_da_preminesh_za_60_minuti/", "text": "Основният ремонт на централната софийска улица \"Граф Игнатиев\", който още не е довършен, вече събра много критики от граждани. Недоволството срещу качеството на ремонта вчера  отведе стотици пред Столичната община  с искане кметът на града Йорданка Фандъкова да подаде оставка. Социалните мрежи от дни  гъмжат от злъчни шеги  по адрес и на възложителите, и на изпълнителите. Екип на \"Дневник\" премина през зоната на ремонта заедно със стотици граждани. Какво установихме, вижте във видеото. ", "date": "2018.10.06", "title": "Видео: Да преминеш за 60 минути"}
{"url": "https://www.dnevnik.bg/sport/2018/10/06/3322868_tanak_vodi_sled_purviia_den_na_rali_uels/", "text": "Естонецът  От Танак с \"Тойота\"  е водач след първия ден на рали \"Уелс\" 11-и кръг за сезона в Световния рали шампионат (WRC). Пилотът на \"Тойота\", който спечели последните три старта ( Финландия, Германия и Турция) и има общо четири победи през сезона, е с аванс от 28.8 секунди пред Тиери Ньовил (\"Хюндай\"). Танак спечели пет скоростни отсечки в петък, Ньовил взе две, а с по една останаха съотборниците на естонеца в \"Тойота\" Есапека Лапи и Яри-Мати Латвала. Естонският пилот се справи най-добре с калните терени и честата промяна в условията. Той беше много бърз през целия ден и нито за момент не изглеждаше под напрежение. \"Имахме наистина много добър ден, което е позитивно за целия отбор. Направихме добра стъпка напред с развитието на колата, особено на такива ралита, където сцеплението е много ниско\", каза естонецът. Зад него битката е много оспорвана, като точно 20 секунди разделят втория с шестия. Трети е Латвала на 31 секунди зад съотборника си, следван от Лапи (+36 секунди), световният шампион Себастиен Ожие с \"Форд\" на 38 секунди и Крей Брийн със \"Ситроен\" на 48. В събота предстоят девет скоростни отсечки с обща дължина 150.24 километра. Битката в шампионата е много оспорвана и след трите поредни победи на Танак, той се намеси в спора. Лидер преди рали \"Уелс\" продължава да е Тиери Ньовил със 177 точки, а естонецът е с 13 по-малко. Световният шампион Ожие, който от  догодина се завръща в \"Ситроен\" , е със 154 точки. До края на сезона освен \"Уелс\" остават само още две ралита – \"Каталуня\" (25-28 октомври) и \"Австралия\" (15-18 ноември).", "date": "2018.10.06", "title": "Танак води след първия ден на рали \"Уелс\""}
{"url": "https://www.dnevnik.bg/photos/2018/10/06/3322940_fotogaleriia_sustezanieto_na_tatuirovkite/", "text": "Четвъртото издание на Bulgaria Tattoo Expo се провежда днес и утре в Националния дворец на културата (НДК).", "date": "2018.10.06", "title": "Фотогалерия: Състезанието на татуировките"}
{"url": "https://www.dnevnik.bg/sport/2018/10/06/3322962_totnum_vze_treti_poreden_uspeh_vuv_visshata_liga/", "text": "Тотнъм\" излезе на трето място във Висшата лига, след като взе трета поредна победа при домакинството на \"Кардиф\". \"Шпорите\" се наложиха с 1:0 над новака в елита, а единственото попадение отбеляза Ерик Дайър още в осмата минута. Съставът на Маурисио Почетино, който е измъчван от контузии на основни фигури, се справи срещу коравия съперник. \"Тотнъм\" се възстанови от двете поредни загуби в началото на септември и вече е в серия от три успеха, последните два от които, дойдоха без да се допусне гол. За \"Кардиф\" загубата е пета поредна и отборът остава на последнто 20-о място в класирането. Тимът от Уелс е със само две точки в актива си от осем кръга, с голова разлика 4:17. \"Тотнъм\"  затвърди тенденцията да не губи като домакин от тимове, които току що са влезли в дивизията. Това беше 38-и пореден двубой за \"шпорите\" без да загубят, като активът в тях е 35 победи и три равенства. Последната загуба от новак е от \"Куинс парк рейнджърс\" през април 2012 г. Единственият гол в срещата падна в осмата минута след статично положение. Домакините разиграха заучено, а Киърън Трипиър центрира към Давинсон Санчес. Ударът с глава на колумбиеца рикошира в бранител и така топката отиде в непокрития Дайър, който без проблеми откри. \"Кардиф\" опита да промени развоя на мача, но нямаше и сериозни положения пред вратата на Юго Лорис. Положението на гостите стана още по-тежко в 58-ата минута, когато Джо Ролс беше изгонен с директен червен картон. Халфът на \"Кардиф\" фаулира грубо откъсващия се Лукас Моура и съдията Майк Дийн го отстрани. До края на двубоя \"Тотнъм\" имаше няколко възможности да удвои аванса си, но ги пропусна.", "date": "2018.10.06", "title": "\"Тотнъм\" взе трети пореден успех във Висшата лига"}
{"url": "https://www.dnevnik.bg/kultura/2018/10/05/3322612_nju_iork_idva_na_jivo_v_bulgariia_sus_spektaklite_na/", "text": "Не е нужно да се пътува до далечни дестинации, за да се слушат и гледат артистите на един от най-известните оперни театри в света. Българската публика, както и публиката в още 70 държави, ще има възможността да чуе на живо, в реално време, едни от най-големите спектакли и шедьоври в оперното изкуство, изпълнени от гласовете на артистите от \"Метрополитън опера\" в Ню Йорк. За пета година киноекранът ще се превърне в сцена и ще представя на живо 10 спектакъла, в 10 съботи в над 70 страни по света. Артистите от операта в Ню Йорк ще открият серията от концерти с операта \"Аида\" от Верди на 6 октимври, а солистка ще бъде Анна Нетребко, която за пръв път ще влезе в ролята на Аида, разказа в интервю за БНТ Асен Терзиев, който е главен координатор на събитието в България. Друго известно произведение, което ще бъде представено на 15 декември, ще бъде \"Травиата\" от Джузепе Верди, в която голямата българска оперна звезда Соня Йончева е участвала. Тази година постановката ще е съвсем нова, а солисти ще бъдат други две световни имена - Диана Дамрау и Хуан Диего Флорес, каза Терзиев. Операта \"Валкюра\", по режисура на канадеца Робер Лепаж, която е част от тетралогията на Вагнер \"Пръстенът на Нибелунга\", ще е спектакъл, който е с един от най-впечатляващите декори - няколко тона въртящи се дървени платформи, които отразяват приказния свят във \"Валкюра\". Това е едно от най-големите технически предизвикателства, пред които се е изправяла сцената на Метрополитън опера, за което има специален документален филм, разказа още Терзиев. Спектакълът ще бъде излъчен в България на 30 март 2019 г. в кино Cinema City - София, където ще бъдат показани и всички останали спектакли. Пълната програма и повече информация за събитието прочетете  тук .", "date": "2018.10.06", "title": "Ню Йорк идва на живо в България със спектаклите на Метрополитън опера"}
{"url": "https://www.dnevnik.bg/sport/2018/10/06/3322965_cska_se_vurna_kum_pobedite_s_uspeh_nad_septemvri/", "text": "ЦСКА постигна важна победа в Първа лига, надигравайки с 3:0 \"Септември\" като гост. Успехът не дойде никак лесно заради стабилната игра на \"Септември\". Червените се реваншираха за загубата си от \"Левски\" в миналия кръг, която ги остави зад сините. С трите точки, които взеха футболистите на Нестор Ел Маестро се изравняват с \"Левски\" преди изиграването на дербито между сините и \"Славия\" в неделя. Точни за успеха на ЦСКА бяха Мауридес в 37-ата, Тиаго Родригес в 64-ата и Станислав Манолев в 92-ата минута. Въпреки убедителния резултат ЦСКА по никакъв начин не блестеше и по-скоро игра пестеливо. Червените все пак взимат най-голямата си победа от края на август, когато надвиха с 4:0 \"Верея\". Преди почивката домакините от \"Септември\" бяха добре групирани и не позволиха на ЦСКА да създаде много опасности пред вратата на Янко Георгиев. В 37-ата минута обаче защитата сбърка колективно, когато Мауридес беше изпуснат. Той се пласира между Александру Бенга и Иван Стоянов, а последният го фаулира, блъскайки го в гръб. Съдията Георги Давидов посочи бялата точка, а Мауридес беше точен, за да даде аванс на ЦСКА. Нападателят на червените прекъсна голова суша от 328 минути с точното си изпълнение от 11-те метра. За последно Мауридес се беше разписал на 26 август в домакинството на \"Верея\". След това бразилецът нямаше гол в четири срещи. Малко преди гола на ЦСКА домакините също имаха претенции за дузпа, този път заради избутване на Стивън Перейра срещу Ишмаел Байду. В ситуацията обаче Давидов прецени, че нарушение няма. През втората част темпото на игра спадна, като нито ЦСКА рискуваше много, нито \"Септември\" искаше да се оголи и да пусне нови голове. Все пак в 64-ата минута Тиаго се разписа с хубав удар от границата на наказателното поле. Португалецът получи пас от резервата Али Соу. До края на двубоя \"Септември\" пропусна една добра възможност чрез централния си нападател Мирослав Будинов. От около 12 метра той не успя да уцели вратата. ЦСКА се възползва от това и в добавеното време стигна до трети гол. Негов автор стана Станислав Манолев, който се разписа от пряк свободен удар.", "date": "2018.10.06", "title": "ЦСКА се върна към победите с успех над \"Септември\""}
{"url": "https://www.dnevnik.bg/politika/2018/10/06/3322966_dps_ima_samochuvstvie_da_predloji_alternativa_na/", "text": "Алтернативата на това хаотично управление е програма за ускорено развитие на база ценности и ДПС има самочувствието да предложи такава. Това каза председателят на ДПС Мустафа Карадайъ пред журналисти по време на семинар на партията. Ръководството на ДПС, депутати и евродепутати, областни председатели и кметове се събраха, за да актуализират програмата на партията с \"оглед новите реалности\". \"Според нас управляващите концентрират и пропиляват енергията си в потушането на различни конфликти и опити за прикриване на важните проблеми в обществото. Ситуацията е \"скандал след скандал\", а управлението действа на принципа проба и грешка без ясна визия. Българските граждани не живеят добре, ситуацията в страната не е добра. Според нас алтернатива на този модел има и тя е програма за ускорено развитие на база ценности,\" каза Карадайъ.", "date": "2018.10.06", "title": "ДПС има самочувствие да предложи алтернатива на управлението на ГЕРБ, обяви Карадайъ"}
{"url": "https://www.dnevnik.bg/sport/2018/10/06/3322974_perfektnata_forma_na_juventus_produlji_s_osma_poredna/", "text": "Ювентус\" постигна осма победа от началото на сезона в Серия А, след като надделя над \"Удинезе\" като гост. Тежката визита на \"Фриули\" беше решена още преди почивката, когато шампионите вкараха и двата гола. Точни за \"бианконерите\" бяха Родриго Бентанкур и Кристиано Роналдо в 33-ата и 37-ата минута. Двубоят беше първият, в който Роналдо взима участие след подновеното разследване заради обвинение в изнасилване. Той обаче затвърди добрата си форма и реализира своя четвърти гол, откакто е в италианския отбор. Преди седмица португалецът се отчете с три асистенции срещу \"Наполи\", а сега доказа, че се нагажда към стила на игра на \"Ювентус\". \"Удинезе\" игра много организирано и подходи дефанзивно, като до 30-ата минута ограничи положенията за гостите. Защитата на черно-белите обаче сбърка в 33-ата минута. Тогава Жоао Кансело центрира отдясно, а Бентанкур скочи най-високо и засече в мрежата – 1:0. В ситуацията уругваецът буквално взе топката от главата на Роналдо, който също атакуваше центрирането на сънародника си Кансело. Все пак четири минути по-късно Роналдо се разписа. Той получи хубаво подаване от Марио Манджукич и с мощен удар с левия крак удвои резултата. \"Ювентус\" е лидер в Серия А с пълен актив от 24 точки. Головата разлика на \"бианконерите\" е 18:5, а преди \"Наполи\" да е изиграл мача си от кръга, аванса за тима на Масимилиано Алегри е девет точки.", "date": "2018.10.06", "title": "Перфектната форма на \"Ювентус\" продължи с осма поредна победа"}
{"url": "https://www.dnevnik.bg/bulgaria/2018/10/06/3322981_chetirima_ot_sedemte_obvineni_v_aferata_s/", "text": "След четиричасово заседание специализираният наказателен съд се произнесе по искането на прокуратурата да остави в ареста задържаните преди ден седем души за нерегламентирана търговия с лекарства за онкоболни. В ареста остават четирима, а трима се прибират под домашен арест по здравословни причини, съобщи БНР. Съдът реши, че соченият за ръководител на групата Милослав Пейков, а също така Борислав Сотиров, Калоян Молалийски и Делян Гонсузов остават под стража, тъй като има опасност за извършат ново престъпление. Зора Балчийска, Небесна Балчийска и Светлана Тюлекова ще са под домашен арест заради здравословни причини. Мярката може да се обжалва от страните в тридневен срок. Заседанието започна с два часа закъснение, информира радиото. Всички задържани присъстваха в съдебната зала. За ръководител на престъпната група прокуратурата посочи Милослав Пейков. Според обвинението, той се е срещал с лекари и медицински работници, от които е получавал лекарствата и е осигурявал търговията с тях. Задържаните двама лекари всъщност са майка и дъщеря - Небесна и Зора Балджийски. Дъщерята изписвала и изнасяла лекарствата, предоставяла ги е на съпруга си Борислав Сотиров, а той ги е предоставял на Милослав Пейков. Пейков се срещал и с фармацевтката на благоевградската болнична аптека Светлана Тюликова, а тя е изписвала и заменяла лекарствата, отпускани с протоколи от лекарски комисии. Милослав Пейков е задържан при приемане на белязаните лекарствени пет опаковки на Калоян Молалийски. За такова престъпление законът предвижда от три до пет години лишаване от свобода, а за ръководителя на групата от пет до 15 години. Срещу Милослав Пейков са повдигнати и обвинения за притежание на марихуана и оръжие без разрешително. По информация на БНТ обвинението разполага с доказателства, събрани чрез специални разузнавателни средства, както и показания на свидетели. Онкоболна жена разказала, че не е била на лечение в деня, за който се твърди, че са й направени вливания. Според защитата на задържаните няма ясно формулирано обвинение и нито доказателства, които да го подкрепят. Адвокат Емануил Йорданов, защитник на трима от обвинените, коментира пред БНР: \"Това е поредният пример, в който се вижда как прокуратурата решава, че първо трябва да задържи обвиняемите и след това да събира доказателства. За съжаление има съдии, които толерират тази практика и ако продължаваме така, ще се доближим изцяло към румънския модел, където няма нужда от доказателства, просто днес трябва да се осъди министър, осъжда се министър. Утре трябва да се осъди кмет, осъжда се кмет\".", "date": "2018.10.06", "title": "Четирима от седемте обвинени в аферата с онколекарства остават в ареста"}
{"url": "https://www.dnevnik.bg/photos/2018/10/06/3322986_chitatelska_galeriia_mestni_izbori_v_praga_-_chast_1/", "text": "В момента в Чехия се провеждат избори за местната власт - кметове, представители, местно самоуправление. По традиция, всякакъв вид избори се провеждат в продължение на два дни - обикновенно в петък от 14 - 22 часа и в събота от 08 - 14 часа. Борбата е оспорвана и всеки предлага чудеса от благоденствие или сочи врага с който след като се разправи, ще потекът реки от мед и масло.", "date": "2018.10.06", "title": "Читателска галерия: Местни избори в Прага - част 1"}
{"url": "https://www.dnevnik.bg/sport/2018/10/06/3322973_junaited_se_sujivi_sled_zrelishten_obrat_ot_02_sreshtu/", "text": "Манчестър юнайтед\" направи поредния си колеблив мач и беше на ръба да загуби срещу \"Нюкасъл\", но постигна важен успех с 3:2, при това след зрелищен обрат от 0:2. \"Червените дяволи\" изоставаха още в десетата минута, като преди почивката не се виждаше как изобщо ще вземат нещо от двубоя. Публиката на \"Олд Трафорд\" обаче вдъхнови отбора за много силно второ полувреме, а и гостите от Североизточна Англия бяха прекалено пасивни. Кенеди и Йошинори Муто изведоха \"Нюкасъл\" напред с голове в седмата и десетата минута. Обратът на \"Юнайтед\" обаче стана факт в последните 20 минути. Точни за \"червените дяволи\" бяха Хуан Мата, Антони Марсиал и Алексис Санчес. Испанецът и чилиецът се появиха от пейката и имаха голям принос за успеха. Моуриньо запази перфектния си баланс срещу \"Нюкасъл\", като има осем победи от осем домакински мача във Висшата лига срещу този съперник. Също за осми път \"свраките\" загубиха на \"Олд Трафорд\", след като са вкарали първия гол в мача. Общо за седми път в историята на Висшата лига \"червените дяволи\" спечелиха двубой, в който изостават с 0:2 на почивката. За календарната година това се случва за втори път, след като през април отборът го направи и срещу градския съперник \"Манчестър сити\". След осем кръга \"Юнайтед\" е с 13 точки, като заема осмото място в класирането. \"Нюкасъл\" остава 19-и и все още няма победа от началото на сезона. \"Свраките\" са с едва две точки, от две равенства. \"Свраките\" поведоха още в седмата минута, когато точен беше бразилецът Кенеди. След изпълнение на тъч Айосе Перес се озова свободен с лице към вратата на \"Юнайтед\", изпуснат от Неманя Матич. Испанецът мигновено подаде към Кенеди, а той се освободи от Ашли Йънг и с фалцов удар с левия крак откри. Това беше и първият случай, в който \"Нюкасъл\" повежда в свой мач от началото на сезона. До десетата минута пасивът на \"червените дяволи\" вече беше два гола. Това се случи след попадение на японеца Йошинори Муто. Центриране на Джонджо Шелви беше пропуснато от цялата защита на домакините, японският нападател пое, завъртя се около оста си и с плътен удар с левия крак удвои. Недоволен от играта на отбора си и това, че \"червените дяволи\" бяха тотално надиграни от съперника, Моуриньо предприе смяна още в 19-ата минута. Той извади централния защитник Ерик Бай, а вместо него на терена се появи Хуан Мата. Младият Скот Мактоминей пък се върна да играе в центъра на защитата. За пръв път домакините поставиха гостуващия тим под напрежение чак в 21-ата минута. Тогава Лукаку центрира отлично към Маркъс Рашфорд, но англичанинът стреля неточно. С напредване на времето \"Нюкасъл\" започваше да се чувства все по-удобно на \"Олд Трафорд\" и въпреки няколко нервни минути, задържаше все повече топката. Рафаел Бенитес беше подредил отлично отбора си в средата на терена, а подвижните Муто и Айосе Перес постоянно поставяха под натиск домакините. В 34-ата минута Муто пропусна нова голяма възможност за \"свраките\". От няколко метра японецът стреля с глава право в обсега на Де Хеа, а със спасяването си, вратарят запази шансовете на тима си. В самия край на първата част гостите поискаха и дузпа за игра с ръка на Ашли Йънг. Топката срещна дясната ръка на бранителя при свободен удар, когато тя не беше долепена до тялото му. Реферът Антъни Тейлър дори не видя ситуацията и отсъди играта да продължи с начален удар за домакините. Малко по-късно и домакините искаха дузпа, след като топката се удари в ръката на Муто при корнер и изчистване от съотборника му Перес. След първата част \"Манчестър юнайтед\" имаше притежание на топката в над 70% от времето, но не и толкова чисти голови положения. Футболистите на \"Нюкасъл\" имаха предимство по отношение на ударите, отправяйки общо девет, от които шест, срещу само два в очертанията за \"червените дяволи\". На почивката Моуриньо направи още една промяна, като извади Мактоминей, за да пусне по-опитния Маруан Фелайни. Това доведе до нови рокади, а \"Юнайтед\" заигра с много повече футболисти в предни позиции. Първият добър шанс пред тима се откри още в 50-ата минута. Тогава Погба стреля, но Дубравка спаси. Топката отиде към Матич, но буквално от пет метра сръбският халф успя да уцели вратата. След импулса в първите десет минути на втората част \"Юнайтед\" отново изгуби темпо. Гостите продължиха да задържат топката и да разчитат на контраатаки, а напредване на времето и положенията за домакините намаляха. В крайна сметка Моуриньо използва и последния си коз, пускайки Алексис Санчес. Друга резерва обаче имаше по-голямо влияние върху срещата. В 70-ата минута Мата се разписа директно от пряк свободен удар с прекрасно изпълнение. Испанецът стреля много точно над стената и не остави шансове на Дубравка. Попадението даде импулс на домакините и те заиграха по съвсем различен начин. Междувременно в действиятана \"Нюкасъл\" вече се збаелязваше нервност, а и футболистите на Рафаел Бенитес не успяваха да задържат топката. Четвърт час преди края \"Юнайтед\" изравни след страхотна атака. Марсиал и Погба размениха подавания, последният подаде с пета и нападателят с №11 реализира с плътен удар. Обратът стана факт в последната минута на редовното време, когато Алексис Санчес се разписа след центриране на Ашли Йънг.", "date": "2018.10.06", "title": "\"Юнайтед\" се съживи при зрелищен обрат от 0:2 срещу \"Нюкасъл\""}
{"url": "https://www.dnevnik.bg/sport/2018/10/06/3322980_real_madrid_ruhna_i_zagubi_kato_gost_na_alaves/", "text": "Реал\" (Мадрид) продължи с неубедителното си представяне и записа четвърти мач без победа, като този път загуби с 0:1 при гостуването си на \"Алавес\". Тимът от Страната на баските доказа, че е много корав домакин, като до момента няма загуба на своя стадион \"Мендисороца\" от началото на сезона. \"Алавес\" направи силен тактически мач, опитвайки да ограничи предимствата на своя съперник. Единственият гол в мача падна в петата минута на добавеното време, а негов автор беше Ману Гарсия. Нападателят се разписа с глава след статично положение, наказвайки грешка на Тибо Куртоа и защитниците пред него. Загубата на \"Реал\" увеличи серията без гол на вече 409 минути. Точно шест часа и 48 минути футболистите на Хулен Лопетеги нямат гол. За последно това се случи при успеха над \"Бетис\" с 1:0. След загубата \"Реал\" остава втори, като има 14 точки, колкото и \"Барселона\". Каталунците обаче са с мач по-малко и в неделя играят с \"Валенсия\" на \"Местая\".", "date": "2018.10.06", "title": "\"Реал\" (Мадрид) рухна и загуби като гост на \"Алавес\""}
{"url": "https://www.dnevnik.bg/sport/2018/10/06/3322983_krizata_v_baiern_produlji_s_razgrom_ot_myonhengbah/", "text": "Неубедителното представяне на \"Байерн\" (Мюнхен) продължи с домакинска загуба с 0:3 от \"Борусия\" (Мьонхенгладбах). Баварците допуснаха второ поредно поражение в Бундеслигата и нямат успех в последните си четири двубоя във всички турнири. \"Байерн\" беше далеч от нивото си, като показа слаба игра въпреки по-голямото притежание на топката. Германският шампион допусна много грешки и нямаше идея как да се противопостави на организираната игра на съперника. Поражението увеличи напрежението върху треньора Нико Ковач. Хърватинът започна сезона със седем поредни победи, но в последните две седмици е често критикуван заради слабата игра на отбора. Загубата прати \"Байерн\" на петото място в първенството. Баварците изостават с четири точки от водача \"Борусия\" (Дортмунд), който по-рано  измъкна драматичен успех с 4:3 срещу \"Аугсбург\" . Двубоят започна кошмарно за баварците, които трябваше да наваксват изоставане от два гола. Гостите показаха ефективност, като се възползваха от грешки в защитата на \"Байерн\". В седми пореден двубой от Бундеслигата баварците допуснаха гол във вратата си като домакин. В десетата минута Аласан Плеа отбеляза с прецизен удар по земя в долния ляв ъгъл на Мануел Нойер. Новото попълнение на \"Борусия\" се разписа в четвърти пореден двубой. Шест минути по-късно грешка в изнасянето доведе до втори гол за гостите. Нойер вкара бързо топката в игра с подаване към Тиаго, който беше притиснат от Йонас Хофман. Впоследствие капитанът Ларс Щиндъл се разписа отблизо. Играчите на \"Байерн\" действаха припряно, като баварците изпитваха трудност да стигнат до чисти голови положения. При една от редките ситуации силен удар на Роберт Левандовски беше спасен от вратаря Ян Зомер. През втората част Ковач направи промени в опит да обърне развоя на мача. Франк Рибери и Серж Гнабри замениха Томас Мюлер и Ариен Робен. Двамата раздвижиха играта по фланговете, но това не доведе до желания резултат. Лошите новини за Ковач продължиха с контузията на Давид Алаба, който получи разтежение в задната част на бедро. В края на двубоя \"Байерн\" допусна и трети гол, дело на Патрик Херман.", "date": "2018.10.06", "title": "Кризата в \"Байерн\" продължи с тежко поражение от \"Мьонхенгладбах\""}
{"url": "https://www.dnevnik.bg/sport/2018/10/06/3323031_fotogaleriia_emociite_na_joze_mourinyo_v_infarktniia/", "text": "Жозе Моуриньо премина през най-различни емоции в 90-те минути от мача срещу \"Нюкасъл\".  . Португалският мениджър, който е поставен под голямо напрежение, видя две различни лица на отбора си. Макар \"Юнайтед\" да не игра много добре, тимът показа характер, за да вземе трите точки.", "date": "2018.10.06", "title": "Фотогалерия: Емоциите на Жозе Моуриньо в инфарктния мач с \"Нюкасъл\""}
