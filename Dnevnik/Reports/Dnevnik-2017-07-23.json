{"url": "http://www.dnevnik.bg/sport/2017/07/23/3011967_voleibolistkite_prikljuchiha_s_pobeda_uchastieto_si_v/", "text": "Женският национален отбор по волейбол приключи с победа участието си в Гран при. Българките се наложиха с 3:2 (25:22, 17:25, 18:25, 25:19, 15:12) срещу Аржентина. Воденият от Иван Сеферинов отбор остана пети във втората група на турнира. Отборът спечели пет от деветте си мача и не успя да се класира за финалите. Отново силен мач изигра Гергана Димитрова, която стана най-резултатна с 24 точки. Мирослава Паскова добави 15, а капитанът Добрияна Рабаджиева записа 13. За Аржентина Емилсе Соса направи 20 точки. Южноамериканките изиграха забележителен мач на блокада, като спряха 16 пъти българската атака срещу само три блока срещу себе си. След като спечелиха първия гейм, Рабаджиева и съотборничките й позволиха на съперника да вземе убедително следващите два и да направи обрат. В четвъртата част България стабилизира играта си и съумя да изравни. В тайбрека воденият от Сеферинов отбор игра по-успешно и с 15:12 заслужи победата. Акцентът пред българския отбор остава квалификацията за световното през 2018 г. През есента България ще играе на европейското в Азербайджан и Грузия, където е в група с Русия, Турция и Украйна.", "date": "2017.07.23", "title": "Волейболистките приключиха с победа участието си в Гран при"}
{"url": "http://www.dnevnik.bg/sport/2017/07/23/3011791_ot_armiiata_kum_sedmoto_nebe_samo_vupros_na_vreme_li_e/", "text": "Кръг и нещо след началото, а сезонът в Първа лига изглежда приключил в частта, касаеща борбата за титлата. Прибързано и твърде крайно? До края на сезона остава още много, но още след първата поява на шампиона \"Лудогорец\" на сцената се видя, че нищо не се е променило. И няма никакви основания да се смята, че ще се промени. Пътят на разградчани към седмото небе и прегръщането на поредната шампионска купа в първенството може да бъдат затруднени единствено при кардинални промени в конкурентите. Началото на първенството показва най-малкото, че те са се забавили - вероятно прекалено много. И макар още да е рано за обобщаващи изводи, изглежда, че седмата титла на \"Лудогорец\" е преди всичко въпрос на време. Два отбора с една цел Привържениците на ЦСКА често казваха в миналото: \"На света има само два отбора - ЦСКА и юношите на ЦСКА\". Същото, но с името на своя любим отбор, казваха и тези на \"Левски\". Сега обаче действително има два отбора - \"Лудогорец\" и \"резервите\" на \"Лудогорец\". Докато шампионите са насочили цялото си внимание в търсене на ново влизане в групите на някой от двата европейски клубни турнира, те успяха с променен състав да извлекат максимума срещу ЦСКА. Първо, спестиха сили, второ, започнаха в Първа лига с победа и, трето - постигнаха я като гост срещу отбора, определян като основния им конкурент. Георги Дерменджиев направи цели шест промени спрямо  мача с \"Жалгирис\" (4:1) . Това видимо не се отрази отрицателно. За пореден път се видя, че в състава на шампионите понятието \"резерви\" е само условно, поне що се касае до Първа лига. След първото влизане в групите на Шампионската лига клубът съумя да използва огромните приходи и постепенно да завърти колелото. Ефектът на снежната топка направи така, че \"Лудогорец\" да е пълен хегемон и през есента да се бори с титулярите за силно представяне в Европа, а с променен състав да държи съперниците си на разстояние в България. Изяде ли кучето домашното Мачът с ЦСКА беше напълно равностоен и само грубата грешка на Георги Китанов наклони везните в посоката на \"Лудогорец\". До нея двата отбора имаха по едно чисто положение, спасено от вратарите. Двубоят на \"Българска армия\" е знак, че червените в момента имат голямо желание и амбиция да се противопоставят на шампионите, но им липсва най-важното - качеството. Липсва достатъчно широк състав, в който треньорът да може да върти футболистите. Видимо е също, че не е научен урокът от последните сезони - за да бъде спрян \"Лудогорец\", са нужни много промени - спортно-технически и организационни. Притеснителното за преследвачите е, че при всеки следващ пропуснат сезон пропастта с разградчани се увеличава драстично. Показва го и отчетът на \"Лудогорец\", който през 2016 г. е вдигнал с около 10 млн. лева парите за заплати в клуба. В основната си част те отиват за задържането на качествените футболисти, а тъкмо тези играчи, условно разделяни на титуляри и резерви, правят така, че интрига в България да няма. ЦСКА и \"Левски\" се редуваха да хвърлят ръкавицата срещу отбора от Разград до миналата година, когато на практика никой не го направи. Сега червените създадоха усещането, че пак ще се борят за титлата. Грешката срещу \"Славия\" на старта не е толкова притеснителна за тях, колкото видяното срещу \"Лудогорец\". Клубът не направи достатъчно в спортен план, за да подсили отбора си така, че да се опълчи на шампионите. ЦСКА може да бие тревога и да направи промени - треньорска или свързана с мащабна селекция, но не е ясно дали евентуалният резултат ще дойде навреме. \"Левски\" директно заяви, че работи по план, в който  целта е след три години да има шампионски отбор . Сините направиха забележителна селекция, но тя включи привличането на цели 11 нови играчи. Дори отборът да започне да постига резултати, вероятно няма да има нужното постоянство. Двата водещи отбора продължават да показват, че не са си написали домашното след предните сезони. Спирането на \"Лудогорец\" в сезон с 36 кръга е изключително предизвикателство, в което няколко проблясъка са крайно недостатъчни. Затова и трудно може да се очаква изненада от други отбори. \"Ботев\" играе много красиво, има добър колектив, но в дългата надпревара едва ли може да е конкурент. В този контекст изглежда, че титлата си остава резервирана за \"Лудогорец\", а другите могат да се борят да спасяват сезона в турнира за купата. Извод, който, направен след кръг и половина, със сигурност е притеснителен за телевизията, държаща правата за излъчването на мачовете.", "date": "2017.07.23", "title": "От \"Армията\" към седмото небе: Само въпрос на време ли е поредната титла на \"Лудогорец\""}
{"url": "http://www.dnevnik.bg/politika/2017/07/23/3011813_karakachanov_iska_da_remontira_i_modernizira_starata/", "text": "Военният министър Красимир Карачанов смята, че трябва да се ремонтират и модернизират изтребителите МиГ-29, последните две фрегати на ВМС и дори бойните машини на пехотата. \"Аз смятам, че ние имаме ресурс с много по-малко средства в настоящия момент да отремонтираме или поддържаме нашата техника. Ремонтирайки изтребителите МиГ-29, ние имаме възможност вместо 8 да вдигнем във въздуха 15, но това означава ремонт и модернизация\", каза Карачанов пред БНР.   Първата част от програмата за модернизация на армията е 3.52 милиарда лева  и предвижда покупката на 8-9 нови за армията ни изтребителя, строеж на нови кораби и покупката на нови 238 бронирани бойни машини за пехотата. \"Не можем да се вглеждаме само в това, което можем да купим, а много внимателно да видим техниката, която можем да ползваме\", каза Каракачанов. Според него, въпреки че най-новата техника на българската армия е от средата на 80-те, по време на международните учения  катo Saber Guardian  армията ни се представила много по-добре от партньорски държави с по-добра техника и заплащане. Това, че ще купуваме нова техника, не значи, че трябва да унищожаваме старата, каза Каракачанов и добави, че няма да закъснеем с модернизацията заради ремонтите. Концепцията е да се поддържа на най-високо ниво съществуващата техника и да се произведе нова в България, ако може. От думите на Каракачанов се разбра, че преговорите за покупката на изтребител ще са през септември, ако парламентът тогава приеме новата схема за изплащане, която той е направил. Това означава инвестиционният проект, който беше приет през юни миналата година от парламента, да се върне в предишна фаза. Предложението му е те да се изплащат за 8-10 години, може и повече, за да не се усетят парите в другите сфери. Корабите и БМП-тата трябва да бъдат изработени с участието на българската икономика, каза Каракачанов. Според анализ на ВВС, който е част от инвестиционния проект за покупка на изтребител, модернизацията на МиГ-29 по стандарти на НАТО ще струва почти толкова, колкото и покупката на нов тип многоцелеви изтребител. Модернизацията на миговете може да се забави повече от доставката на новите изтребители, не е ясно какви трудности ще има при нея, а модернизираните самолети пак ще са с по-слаби показатели от новите според анализа. Поддръжката и експлоатацията на МиГ са по-скъпи от вариантите за нов за ВВС изтребител. Руски специалисти вече са посещавали одържавения ремонтен завод \"Авионамс\" в Пловдив за преговори за лицензирането му да ремонтира МиГ.", "date": "2017.07.23", "title": "Каракачанов иска да ремонтира и модернизира старата военна техника"}
{"url": "http://www.dnevnik.bg/sport/2017/07/23/3011816_demireva_izpusna_i_posledniia_shans_da_se_klasira_za/", "text": "Сребърната медалистка в скока на височина от олимпийските игри в Рио де Жанейро Мирела Демирева няма да участва на световното първенство в Лондон. Тя изпусна и последната възможност да покрие норматива от 194 см. Най-добрият спортист в България за миналата година остана далеч от целта при последната си атака. На турнира в Хойсден-Золден атлетката имаше само два успешни опита, като преодоля съответно 180 и 184 см. Днес е крайният срок, определен от международната федерация за покриване на норматива. Победителка в турнира в Белгия стана стана европейската шампионка до 23 г. Юлия Левченко от Украйна със 191 см. Второто място зае олимпийската шампионка на седмобой Нафисату Тиам от Белгия със 188 см, а Демирева завърши трета. Световното в Лондон започва на 4 август. Очаква се България да бъде представена от седем атлети, като погледите ще са насочени към Ивет Лалова, Габриела Петрова и Тихомир Иванов.", "date": "2017.07.23", "title": "Демирева изпусна и последния шанс да се класира за световното в Лондон"}
{"url": "http://www.dnevnik.bg/sviat/2017/07/23/3011792_vednuj_turchin_vinagi_turchin/", "text": "Серат Мустафуглу живее от 37 години в Германия. Двете му междувременно пораснали деца са родени в Хамбург. Логично е да иска германско гражданство. Барис Реяс и Денис Демир също кандидатстват за германски паспорти. Реяс от 24 години живее в Германия, а Демир е дошъл в Хамбург през 2002 г. Тримата мъже не желаят имената и снимките им да бъдат публикувани, те се страхуват, че ще си имат проблеми с турските власти. Затова в настоящата публикация имената им са променени. Германските власти вече са одобрили молбите на тримата кандидати за германски паспорти и сега те чакат Турция да ги освободи от турското им гражданство. Това обаче така и не се случва – турските власти неизменно изтъкват пред тях всевъзможни, най-често измислени предлози, за да им откажат. От турското представителство в Хамбург например заявили на Денис Демир, че паспортът трябва да остане за проверка в консулството. В три федерални провинции - Берлин, Бавария и Хамбург, е имало случаи, в които паспортите на кандидати за германско гражданство са били задържани от съответното турско консулство. До този момент германските власти са уведомени за седем подобни случая. Според Барис Реяс в действителност случаите са поне двойно повече. \"Познавам най-малко четирима турци, които ми казаха, че и с тях се е случило същото\" , изтъква той. Освен това мнозина турски граждани изобщо не смеят да се явят в консулството, защото ги е страх, че там веднага ще им приберат паспортите. А в такъв случай германските власти изобщо няма как да им помогнат да си върнат паспортите. След като паспортът на Денис Демир бил задържан в турското консулство, той ходил още два пъти в консулството, но всички било напразно, паспортът не му бил върнат. Причина за това не му била посочена. Щом си работил за Гюлен, си подозрителен Както Демир, така и Реяс са сигурни, че вероятната причина да не ги освобождават от турско гражданство са контактите им с \"Движението Гюлен\".  Според турското правителство живеещият в изгнание духовник Фетхуллах Гюлен е бил в основата на опита за преврат през лятото на миналата година . След неуспешния пуч в Турция бяха арестувани хиляди хора, обвинени, че са привърженици на Гюлен. Междувременно над 50 000 души са зад решетките. \"От гледна точка на Анкара турската държава има проблем с онези хора, които не са участвали активно в опита за преврат, но по някакъв начин са свързани с мрежата на Гюлен\", изтъква Юнус Улусой от фондация \"Център за турски изследвания\". Според него е много вероятно турските власти да задържат паспортите на подобни хора, за да им попречат да получат чуждо гражданство – в случая германско. В случая с Денис Демир и Барис Реяс това е факт. 36-годишният Демир е давал уроци на деца от училищата на \"Движението Гюлен\", а журналистът Барис Реяс е публикувал статии в междувременно спряното германско издание на близкия до Гюлен вестник \"Заман\". \"Бях спортен журналист, не съм имал нищо общо с политиката, но щом си бил сътрудник на \"Заман\", тутакси ставаш подозрителен в очите на турските власти\", споделя Реяс. Кандидатът за германско гражданство Серат Мустафуглу също е работил за вестник \"Заман\". Когато в турското генерално консулство в Хамбург подавал молба за освобождаване от турско гражданство, се опитали да му вземат паспорта. \"Казаха ми: или ни даваш паспорта си, или няма да бъдеш освободен от гражданство\", разказва Мустафуглу. Той обаче не си дал паспорта. Показателно е не само случилото се в консулството, показателни са и реакциите на негови познати.  \"Има хора, които познавам от години и които сега ме наричат предател\" , разказва той. Само за една нощ - нощта на преврата - негови познати си променили мнението за него. Как се живее без паспорт Раяс също се сблъсква с подобно отношение. 40-годишният мъж междувременно се осмелил да отиде в консулството, но цялата предна нощ сънувал само кошмари. Олекнало му, когато подал молбата за освобождаване от турско гражданство и паспортът му не бил задържан. Сега той чака официалното потвърждение на турските власти. Денис Демир обаче от цяла година е без паспорт и не вярва, че ще му го върнат. Въпреки това все още се надява да вземе германско гражданство. Съгласно разпоредба на германското Министерство на вътрешните работи издаването на германски паспорт в отделни случаи е възможно и без освобождаване от предишното гражданство. За целта е нужно обаче да изтече двегодишен срок, който започва от деня, в който е подадена молбата за освобождаване от гражданство. За Денис Демир това е единствената надежда. Макар че през следващите 18 месеца ще му се налага да живее без паспорт.", "date": "2017.07.23", "title": "Веднъж турчин – винаги турчин"}
{"url": "http://www.dnevnik.bg/biznes/2017/07/23/3011815_prokopiev_obviniaemite_obshtestveni_figuri_v/", "text": "Всички обществени фигури, които са получили обвинения от прокуратурата, са опоненти на Делян Пеевски. Това обяви в ефира на Би Ти Ви бизнесменът Иво Прокопиев, издател на \"Дневник\" и \"Капитал\". Ако видите всички получили обвинение - около 30-40 човека, те всички имат един общ знаменател - прозападни хора, които са опоненти на Делян Пеевски, заяви той. По думите му липсата на името на депутата от ДПС в обвинителния акт за фалита на КТБ е крещяща предвид и публичната тайна за неговата роля в модела, по който е работила банката. Допълни, че повечето от активите на фалиралата банка в момента са под контрола на Пеевски чрез притежаваните от него дружества, вместо да са под контрола на кредиторите на банката. Посочи, че продължава да има чадър върху непрозрачния начин, по който се управлява съвкупността от активите на КТБ. Друга липса в обвинителния акт от гледна точка на обществения интерес е липсата на ръководителите на двата регулатора, под контрола на които би трябвало да е била КТБ - Иван Искров, управител на БНБ по това време, и Стоян Мавродиев, ръководил Комисията за финансов надзор. Тази липса според Прокопиев се дължи на избирателното поведение на прокуратурата. Тя действа, както навремето действаше политическата част на Държавна сигурност. Селективно избира кого да обвинява според това дали е опонент на управляващите или на Пеевски, а не според това да защитава законност и принципи, илюстрира той. Едва ли ще се разбере кои политици са били най-близко до Цветан Василев, защото за подобни отношения рядко има писмени доказателства, анализира още Прокопиев. Напомни, че работа на обвинението е да влезе в детайлите, да проследи паричните потоци. Очевидно в това обвинение това не е направено, и то умишлено, защото връзките с политическите партии бяха доста опосредствани, а моделът КТБ е твърде голям за малка държава като България, което прави тези връзки доста видими, коментира той. Според него в един момент КТБ е била превърната в нервния сплит на модела за корупция, която е извършвала всички нужни действия на властта - било да задушава опозицията, било за да придобива послушни медии, да взема атрактивни икономически активи. И в момента има няколко по-малки КТБ-та, едно от тях е Българската банка за развитие, посочи Прокопиев. По думите му тя се управлява в интерес на същата група. \"Ако процесите там продължат, подобен изход като на КТБ е неизбежен\", прогнозира той. Анализира, че механизмите за защита на обществения интерес биват един по един изключвани, като се спазва философията на схемата \"КТБ\", която продължава да съществува в по-малки размери – всеки, който си отвори устата да каже нещо, което не се харесва на властта, е подложен на натиск. В отговор на въпрос посочи, че три са основните групи дейности, от които идва \"дупката\" в КТБ: около една трета от сумата (около 4.5 млрд. лв.) идва от финансиране на медии и политически проекти, втората група - от инвестиционни грешки, съчетани с липсата на качествен надзор над дейността на банката, и третата от лошото управление на самата несъстоятелност. Прокопиев обаче подчерта, че не е важен абсолютният размер на сумата, потънала в КТБ или в проекти като този за АЕЦ \"Белене\", а че подобни корупционни схеми са възможни и отнемат от ресурса, с който могат да се направят важни за обществото неща. Това обезсърчава инвеститорите, сваля доверието в държавата, а можеше да сме в еврозоната, да имаме достъп до по-евтини кредити, активите ни да струват по-скъпо. Това обрича всички на дългосрочна бедност, посочи Прокопиев.", "date": "2017.07.23", "title": "Прокопиев: Обвиняемите обществени фигури в последните години са опонентите на Пеевски"}
{"url": "http://www.dnevnik.bg/sviat/2017/07/23/3011451_zaradi_glada_i_nasilieto_vuv_venecuela_hiliadi_tursiat/", "text": "След третото нападение Стефания знае, че трябва да напусне Венецуела. При първото трима въоръжени мъже я обират пред дома ѝ в Каракас, второто става в 10 сутринта. Последния път, през януари, мъж се блъска в колата ѝ и насочва оръжие срещу нея, когато тя настоява да поеме отговорност за инцидента. \"Обадих се на майка си, след като се успокоих, и ѝ казах: \"Дойде ми време да си тръгна, не издържам вече\", разказва 28-годишната жена. Политическият хаос и опустошителната икономическа криза оставиха милиони венецуелци без храна и лекарства. Близо 100 души загинаха, а над 1500 са ранени за месеци на антиправителствени безредици. Стефания оставя родината си с тъга и отлита за испанската столица Мадрид. \"Това не означава, че не харесвам Европа. Това обаче е чужда култура. Човек не се чувства на място\", обяснява тя, психолог по професия. Сега е сред нарастващия брой венецуелци, принудени да започнат нов живот в чужбина. В световен план близо 52 000 венецуелци са кандидатствали за убежище тази година по данни на агенцията за бежанците на ООН. За цялата 2016 г. броят им е 27 000. Според агенцията 4300 души са поискали убежище в Испания, четвъртата по популярност дестинация. Най-много венецуелци са подали молби за убежище в Испания миналата година - повече от сирийците и украинците, сочат данни на Испанската комисия за помощ за бежанците (CEAR). Тези данни включват много от венецуелците, които могат да живеят в друга държава законно, защото имат още едно гражданство или са от смесен произход. Мнозина пристигат в Испания с малко пари и контакти. Те често отиват при Алберто Касияс - испанец със съпруга венецуелка, живял с нея в родината ѝ над две десетилетия. От ресторанта му в Лас Росас, на 20 км от Мадрид, той дава храна, лекарства и други провизии, както и правна помощ на пристигналите. Касияс преглежда съобщенията на телефона си, получени от венецуелци в социалните мрежи - от вече пристигнали или обмислящи да отидат в Испания. По думите му всеки месец пристигат близо два пъти повече хора от страната, отколкото през същите месеци на 2016 г. Най-драматичната промяна обаче е в профила на хората, които идват. \"Преди бяха образовани - инженери, адвокати, доктори. Сега идват всякакви хора. От по-ниските слоеве, такива, продали и малкото, което имат\", обяснява Касияс. \"Идват с 300 евро (или) без пари, без нужните документи.\" Агенцията за помощи СEAR, фондация \"Каритас\" и Българският червен кръст също помагат. За много от по-възрастните мигранти е трудно да си намерят каквато и да било работа. Асоциацията на венецуелските пенсионери в Мадрид представлява 4000 хиляди души, които спряха да получават пенсията си от венецуелското правителство, без да получат никакво обяснение. Президентът на асоциацията Педро Онтиверос казва, че не получава пенсията си от декември 2015 г. Бившият университетски професор на 72 години преживява с помощта на синовете си, които живеят в Испания и Великобритания. По думите му други венецуелски пенсионери работят в домовете на испанците срещу малко пари или храна. \"Всеки ден обаче става по-лошо. Имат проблеми заради възрастта си. Притесняват се как ще се нахранят.\" Протести Имигрантите обвиняват управниците във Венецуела за трудностите си. Наричат ги диктатори и крадци. Стотици хиляди венецуелци излизат на улиците през последните месеци с искане президентството на Николас Мадуро да приключи на фона на недостиг на храна, нарастваща инфлация и все по-високи нива на престъпност. Мадуро казва, че протестите срещу него са част от опит за насилствен преврат, подкрепян от Съединените щати. Венецуелците могат да влязат в Испания без виза за три месеца, което заедно с общия език и културните връзки привлича кандидатите за убежище. Те се насочват най-вече към Мадрид и Барселона, казва Мария Вега, говорител на Върховния комисариат за бежанците на ООН (ВКБООН) в Мадрид. Данните на Министерството на вътрешните работи в Мадрид обаче показват, че макар Испания да е изразявала притесненията си от човешките права във Венецуела, властите са предоставили убежище само на един венецуелец от 2013 до 2016 г. от 5051 молби. Според Евростат по информация до март т. г. 21 870 души чакат молбите им да бъдат обработени в Испания. От тях 7005 са венецуелци. Вътрешното министерство на Испания не коментира информацията. За Стефания въпросът за убежище не е на дневен ред. Тя има европейски паспорт, защото баща ѝ е италианец. Приятел ѝ помогнал да си намери работа в телемаркетинга, а друг ѝ предложил стая. Тя се надява, че ще може да прехвърли квалификациите си, за да си намери по-добра работа, но не страда от илюзии. \"Ако... нямате нищо против да работите в ресторант или магазин или нещо такова, можете да живеете тук. Но ако сте дошли с идеята, че животът ви ще е същият като във Венецуела, няма да сте добре, защото това е трудно\", казва Стефания. \"Бих искала да се върна. Много бих искала.\"", "date": "2017.07.23", "title": "Заради глада и насилието във Венецуела хиляди търсят нов живот в Испания"}
{"url": "http://www.dnevnik.bg/bulgaria/2017/07/23/3011730_nelegalni_migranti_sa_zadurjani_krai_plovdiv_obnovena/", "text": "Канал за незаконен трафик на чужденци е разкрит при операция на полицията, съобщиха от МВР. Полицейски действия са предприети снощи в рамките на планирана операция срещу незаконния трафик на мигранти през територията на страната. Акцията на полицейските служители е организирана след сигнал за осъществяването на незаконната дейност и е проведена под нюблюднието на Районна прокуратура-Пловдив.Задържани и с повдигнати обвинения са шестима – две жени и четирима мъже, задържани са и 4 автомобила. Снощи, в района на 132-рия километър на автомагистрала \"Тракия\" в посока към София, при разклона за с. Войводиново служители от ОДМВР –Пловдив спрели първоначално три автомобила – \"Ауди А8\", \"Ауди А3\" и \"Мерцедес\", по-късно е спряна и лека кола \"Пежо\", с общо деветима български граждани и петима чужденци, по първоначални данни – от сирийски и иракски произход, които трябвало да бъдат транспортирани до София, съобщи директорът тна ОДМВР-Пловдив ст. комисар Атанас Илков. Мигрантите са били транспортирани с първите два автомобила, като водещият \"Ауди\" е бил оборудван със светлинна и звукова сигнализация и управляван от 51-годишен от София, който до момента не е известен с противозаконна дейност, поясни Илков и допълни, че полицията работи от около два месеца за разкриването на канала за незаконен трафик. На шестима от задържаните – четирима мъже и две жени, за една от които (на 37 г. от Хасково) има данни, че е с водеща роля в схемата за трафик, са повдигнати обвинения за незаконен трафик на чужденци. Наложени са им мерки \"задържане за 72 часа\", съобщиха от прокуратурата. В хода на операцията задържаните не са оказали съпротива и до момента съдействат на разследващите. Чуждите граждани ще бъдат предадени на Дирекция \"Миграция\".", "date": "2017.07.23", "title": "Нелегални мигранти са задържани край Пловдив (обновена)"}
{"url": "http://www.dnevnik.bg/bulgaria/2017/07/23/3011851_nai-komentiranoto_v_dnevnik_vinovnite_za_polet_mn17_i/", "text": "В края на седмицата традиционно ви представяме класацията с десетте най-коментирани статии в \"Дневник\" за изминалите седем дни. Най-обсъждана във форума тази седмицата беше новината, че холандският съд ще съди виновните за свалянето на полет МН17 над Украйна. Трагедията, в която загинаха 298 души, повечето от които бяха с холандско гражданство, стана преди три години - на 17 юли 2014 г. На второ място е анализът на Илън Мъск за бъдещето на изкуствения интелект, а на трето видео за студената война. Ето и самата класация: 1.  Три години по-късно: Виновните за сваления самолет в Украйна ще бъдат съдени в Холандия  - 302 коментара 2.  Изкуственият интелект е най-големият риск, пред който се изправяме като цивилизация, смята Илън Мъск  - 237 коментара 3.  Видео: Студената война - братските държави и Големият брат  - 229 коментара 4.  Почина 18-годишният младеж, пребит пред дискотека в Бяла  - 228 коментара 5.  Защо САЩ наказаха бизнеса на Евгений Касперски и кои са \"крадците патриоти\"  - 226 коментара 6.  Почти половината американци смятат, че Тръмп не може да представлява интересите на САЩ пред Русия  - 212 коментара 7 . Роботи ще служат в руския флот от 2030 година - 189 коментара 8.  Донецките сепаратисти \"създадоха\" държавата Малорусия като \"приемник на Украйна\"  - 179 коментара 9.  САЩ и 7 съюзници създават в Европа мрежа на армиите с F-35 - 175 коментара 10.  \"Газпром\" тихомълком започна да строи втора тръба за \"Турски поток\" - 169 коментара", "date": "2017.07.23", "title": "Най-коментираното в \"Дневник\": Виновните за полет МН17 и изкуственият интелект"}
{"url": "http://www.dnevnik.bg/sport/2017/07/23/3011853_ludogorec_shte_polzva_pravitelstveniia_samolet/", "text": "\"Лудогорец\" ще използва правителствения самолет за пътуването си до Израел идната седмица. Клубът благодари на министъра на спорта Красен Кралев за съдействието при организирането на полета и получаването на разрешение от \"Авиоотряд 28\". \"Оценяваме високо вашето решаващо съдействие ПФК \"Лудогорец 1945\" да използва услугите на правителствения \"Авиоотряд 28\", в момент, в който липсват възможности за пътуване, съобразено с професионалните стандарти във футбола. Предвид натоварения туристически сезон и липсата на удобни полети единствено правителственият \"Авиоотряд 28\" със самолета Airbus А 319-111 можеше да осигури навременно пристигане на отбора на ПФК \"Лудогорец 1945\", се казва в благодарственото писмо на шампионите до Кралев. \"С вашата намеса още веднъж доказахте, че правите всичко по силите си да осигурите възможно най-добрите условия за развитието на футбола и спорта в България\", допълват обръщението си от \"Лудогорец\". Отборът, воден от Георги Дерменджиев, заминава в понеделник сутринта от Варна за мача си с \"Апоел\" (Беер Шева) в третия предварителен кръг в Шампионската лига. Срещата е в сряда, но в клуба са преценили, че е необходимо да отпътуват по-рано от обичайното. \"Лудогорец\" уточнява: \"Кралев е предприел необходимите действия и отборът ще пристигне навреме в Израел, където ще има и нужното време за адаптация с климатичните условия.\"", "date": "2017.07.23", "title": "\"Лудогорец\" ще ползва правителствения самолет, благодари на Кралев за \"решаващата намеса\""}
{"url": "http://www.dnevnik.bg/analizi/2017/07/23/3011861_modelut_ktb/", "text": "Обвинителният акт по делото \"КТБ\", внесен тази седмица от прокуратурата, дава възможност да се реконструира не само управлението на една банка, но и функционирането на ключово важни институции в страната. Делото \"КТБ\" е всъщност огледало на българската държавност. Прокурорите са обобщили многотомната събрана информация в по-кратко и обозримо описание. В него е заложена и стратегията на обвинението, която е насочена към Цветан Василев и най-близкото му обкръжение, преките надзорници от БНБ и представители на КПМГ, одитирали банката. Картината, която е нарисувана от обвинението, е на сериозен институционален провал: години наред КТБ е функционирала при груби нарушения на законите и добрите практики в банковото дело. Нито една институция – от надзора, през службите, до прокуратурата – не е предотвратила натрупването на сериозна публична щета – 3,9 млрд. лв. Индиректно този обвинителен акт повдига и въпроса за политическата отговорност за КТБ – няколко правителства са си затваряли очите пред проблеми, за които многократно беше писано в медиите. Най-фрапантно нарушение от страна на Цветан Василев според обвинението е превръщането на банката в силно рискова инвестиционна компания под негов контрол: Голяма част от тези търговски дружества са \"кухи\" – те са на подставени лица и единствената им функция е да пренасочат парите към краен получател. Повечето от другите обвиняеми са притежатели на такива \"кухи\" дружества – тяхното единствено качество е, че са доверени лица на Василев и са ежедневно пред очите му. Според прокуратурата така се формира ОПГ – престъпна група, начело на която стои обвиняемият банкер/инвеститор. Основен проблем в дейността на банката според обвинението е, че кредитите са били отпускани без нужните обезпечения. Тоест Василев е използвал парите на хората и с тях си е създавал кръг от привилегировани приятели – \"бизнесмени\", които срещу малко или нищо са ставали притежатели на сериозни активи – предприятия, медийни компании и т.н. Единственото, което е било достатъчно за кредитиране, е доверието на Василев. В резултат на това се оказва, че \"кредитният портфейл\" на КТБ е в огромната си част необезпечен и страда от следните дефекти: неналични необходими документи в 68% от проверените кредити; неспазени вътрешни процедури при 77%; липса на финансов анализ при 89% от кредитите Освен липсата на обезпечения, Василев и най-близкото му обкръжение според обвинението са полагали специални усилия да \"прикрият\" най-апетитните активи, закупени с пари на банката, в случай на неин фалит: Този цитат от обвинението е странно признание за държавна безпомощност в лицето на организирано зло: щетата е необратима и обвиняемите на практика са си постигнали целта – да отмъкнат 3,9 милиарда лева под носа на всички институции. А и главният обвиняем от тях си е все още на свобода. Това допускане за стереотипност не е убедително обосновано и не отчита особеностите на икономическата конюнктура. Явно при оттеглянето на чуждестранните инвеститори след 2008 г., Василев и групата му решават да придобият множество активи на \"разпродажни\" цени с надеждата при икономически подем да могат лесно да обслужат взетите заеми. Проточването на кризата отвъд 2013 г. опровергава тази стратегия, което обяснява и защо КТБ се превърна в горещ политически картоф точно тогава: или тя трябваше да бъде \"спасена\", за да се купи време за Василев и компания, или – фалит. Тези проблеми са се знаели и преди 2013 г., но тогава правителствата са подпомагали временно банката, държейки държавни пари в нея. През 2013-2014 г., обаче, става нещо необичайно. И тo не е отбелязано в обвинението: много голям обем необезпечени кредити са отпуснати на \"кухи фирми\" изглежда точно тогава. [1]  Какво се е случило? От какво се e уплашил Василев, че е започнал активно да \"покрива\" активи на банката чрез кухи дружества и офшорни сметки? Искал ли е някой друг да придобие банката и затова Василев се е опитал да я \"източи\"? Тези въпроси дори не са зададени. Това са интересни правно-морални проблеми, в които за съжаление прокурорите не са навлезли. Особено тежък става случаят с трети лица кредитополучатели, които не са върнали заемите. Те определено трябва да са част от ОПГ-то на Василев, обвинено в кражбата на 3,9 млрд. лева, но засега те остават неизвестни. Това са собствениците – формални или не – на тези \" По принцип е възможно зад всички тях да стои само едно лице – Василев. Но най-вероятно има и множество други, които засега остават скрити. В крайна сметка Василев едва ли е единственият кредитор и единственият кредитополучател в цялата афера. От изнесеното като информация дотук – от прокуратурата, президентството и други органи – е видно, че българската държавност е демонстрирала изключителна слабост, допускайки създаването на проблем като КТБ. И в други страни големи банки са фалирали, но основно заради лошо управление и лоша икономическа конюнктура. Тук обаче, поне според прокуратурата, имаме случай на съзнателно източване (т.е. кражба) на средства с цел инвестирането им в активи извън контрола на банката. Възможно ли е единствено прекият надзорник в БНБ да е виновен за \"проспиването\" на това състояние на нещата? Възможно ли е всичко това да се случи без службите да разберат? Без следствие и прокуратура да се самосезират от публикации в медиите? Без правителството да знае и да вземе мерки през годините? И възможно ли е, наистина, държавата да е толкова безпомощна, че крадците всъщност да успеят да задържат придобитите активи и средства? Въпросите са реторични. _____________________________________________ Виж тази размяна на реплики между Менда Стоянова и Димитър Костов от стенограмата от една от двете срещи за КТБ при президента:", "date": "2017.07.23", "title": "Моделът \"КТБ\""}
{"url": "http://www.dnevnik.bg/kultura/2017/07/23/3002458_otkus_ot_poslednoto_razdavane_na_maikul_dob/", "text": "Трилогията на Майкъл Добс \"Къща от карти\" завършва с \"Последното раздaване\". Последният роман от хитовата трилогия на Майкъл Добс, вдъхновила едноименния сериал на Netflix \"Къща от карти\", излиза успоредно с най-новия пети сезон на продукцията, който тече в момента. В книгата \"Последното раздаване\" Франсис Ъркарт – прототипът на Франк Ъндърууд, чиято роля в сериала изпълнява брилянтният Кевин Спейси – е по-безскрупулен, но и по-уязвим от всякога. Коравосърдечният Франсис Ъркарт се завръща по-безпощаден от когато и да било в последната част от бестселъровата трилогия \"Къща от карти\" на Майкъл Добс. Романът \"Последното раздаване\" излиза у нас успоредно с най-новия пети сезон на популярния сериал на Netflix, вдъхновен от трилогията на Добс. Кървавият политически трилър, който разказва мрачна история за алчност, корупция и безкрайна амбиция, разкрива, че навсякъде политиката се управлява от интриги и огромна жажда за власт. След като ни показа, че е способен на абсолютно всичко в \"Къща от карти\", а в \"Да изиграеш краля\" не се поколеба и за миг да се изправи дори срещу британската кралска фамилия и качилия се наскоро на трона нов крал, в \"Последното раздаване\" любимият ни Ъркарт ще трябва да се справи не с друг, а със самия себе си. Как започва всичко за героя на Майкъл Добс? Коя мрачна тайна от миналото му ще се върне със страшна сила като бумеранг? И ще успее ли тя въобще да го помръдне от поста на министър-председател? Предстои да разберем от страниците на политическия трилър \"Последното раздаване\". Това, което става ясно още в самото начало обаче, е, че не само приближените на Ъркарт, но и неговите избиратели вече са уморени от дългия му престой във властта – съвсем скоро той ще стане най-дълго управлявалият през XX век премиер Добс започва финалната част от трилогията си с думите: \"\"Последното раздаване\" бе написана през 1994 г. Вече много години по-късно британците все още спорят за мястото си в Европа, кипърците откриха огромни залежи от въглеводород под Средиземно море, а гърците и турците все още се карат за бъдещето на този така несправедливо разделен остров. Надявам се читателят да усети как също така неизчерпаема и неподвластна на времето е и лошотията на Франсис Ъркарт.\" Превод от английски език Георги Иванов. Корицата, както и предишните две от поредицата, е на художника Дамян Дамянов. Еврипид беше чувал кошмарни разкази как британците пре¬биват момчетата, за които смятат, че помагат на ЕОКА, като по един войник държи всеки крайник, а пети ги налага с тънка, шибаща пръчка бамбук. Не беше като наказанията в училище, след които можеше да станеш и да ходиш. При томитата си беше голям късмет, ако след това можеш дори да пълзиш. – Ще ни измъчват, за да им кажем накъде сме носили оръ¬жията, къде се крият другите – прошепна Йоргос през пресъх-нали устни. И двамата знаеха какво значи това. Едно укритие на ЕОКА беше намерено близо до съседното село малко преди да падне първият сняг. Осем мъже бяха покосени при атаката. Деветият, единственият оцелял, който още нямаше двадесет, беше обесен в тъмницата в Никозия миналата седмица. И двамата си помислиха за по-големия им брат. – Не трябва да оставяме да ни хванат, Йоргос. Не трябва да ги издаваме. Еврипид беше спокоен и концентриран. Умееше да се вла¬дее по-добре от Йоргос, той беше мозъкът в семейството, този с възможности, открай време беше така. Дори говореха, че може да остане да учи и през лятото, да отиде в гимназия в столицата и по¬сле да стане учител, а защо не и чиновник в колониалната админи¬страция. Ако дотогава все още имаше колониална администрация. Лежаха възможно най-тихо, без да обръщат внимание на мравките и мухите, опитваха се да се слеят с горещия камък. Минаха дванадесет минути преди да чуят гласовете. – Изчезнаха зад скалите ей там, ефрейтор. Не съм ги мяр¬кал след това. Йоргос се опитваше да контролира страха, който беше свил пикочния му мехур. Почувства се отвратен, изплашен, че ще напълни гащите. Еврипид го гледаше с питащи очи. По звуците зад скалите им се стори, че още двама или три¬ма са се присъединили към войника и ефрейтора, които стояха на тридесетина метра. – Хлапета казваш, Макферсън? – Две са. Едното е още с училищна униформа, ефрейтор, с къси панталонки такова. Няма да ни навредят. – Ако се съди по припасите, които намерихме на мулето, смятат доста да ни навредят. Оръжия, детонатори. Даже имаше гранати, направени от парчета тръба. Тези хлапета ни трябват, Макферсън. И то много. – Малките копеленца сигурно вече са изчезнали, ефрейтор – размърдаха се ботуши. – Ще хвърля един поглед. Ботушите се приближаваха, хрускаха по дебелия килим от борови иглички. Еврипид прехапа силно устна. Той посегна към ръката на Йоргос, опитвайки се да почерпи сила, и когато ледените им пръсти се преплетоха, Йоргос започна да порас¬тва, търсейки смелост и за двамата. Той беше по-голям, това беше негова отговорност. Неговото задължение. И негова вина, знаеше го. Той трябваше да направи нещо. Ощипа брат си по бузата. – Като се приберем, ще те науча да се бръснеш – усмихна се той. – После ще отидем да видим Васо двамата заедно. А? Той се плъзна по скалния ръб, държейки главата си ниско, насочи картечницата над ръба и затвори очи. После стреля, до¬като пълнителят свърши. Йоргос никога не беше си представял, че може да съществува такава тишина. Това беше тишина вътре, когато за миг сърцето спира и кръвта не пулсира във вените. Птиците не пе¬еха, изведнъж нямаше дори бриз, нито шепот на боровете, ня¬маше го вече и звука от приближаващите стъпки. Нищо, докато ефрейторът не заговори с глас с една октава по-нисък. – Божичко. Сега ще трябва да викаме скапания офицер. Въпросният офицер беше Франсис Юън Ъркарт. Младши лейтенант. На двадесет и две. Постъпил на служба направо от университета, той олицетворяваше триумфа на образованието над опита и засега губеше войната в разговорите в офицерска¬та столова. И наистина, откакто преди няколко месеца го бяха разположили в Кипър, не беше видял почти никаква реална война. Той жадуваше за действие, напълно наясно със своята младост и неопитност, нямаше търпение да покаже зъбите си, отчаяно търсеше шанс да се докаже, но беше открил само разо-чарование. Неговият командир се беше оказал човек с бастун в задника, неговата предпазливост отнемаше на ротата всякакъв шанс за слава. Терористите от ЕОКА залагаха бомби, колеха и дори изгаряха живи така наречените предатели, като ги палеха и ги оставяха да тичат в пламъци по улиците на селото за назидание на останалите, но ротата на Ъркарт хвърляше повече пот в това да копае клозетни ями, отколкото да вади терористите от дупките им. Но така беше до миналата седмица. Тази сед¬мица командирът на ротата беше в отпуск, Ъркарт беше поел командването, тактиката се беше променила и хората му бяха ходили четири часа нагоре в планината с идеята да причакат ня¬кого следобед. И изненадата, изглежда, беше свършила работа. При първия пукот от стрелба усещането за шанс изпълни вените му. Той бе чакал три километра по-надолу в неговата во¬енна джипка, \"Остин Чамп\", и му отне по-малко от петнадесет минути да пристигне на сцената, като последните няколкосто¬тин метра мина пеша с пружинираща походка. – Ефрейтор Рос, докладвай. Мухите вече кръжаха около окървавеното тяло на Мак¬ферсън. – Две деца и едно магаре? Ти шегуваш ли се – викна Ъркарт невярващо. – Явно куршумите не са знаели, че ги стрелят момчетии. Сър. Двамата, Рос и Ъркарт, бяха с вродена непоносимост един към друг, единият дошъл на белия свят в бедна квартира в Клайдсайд5, другият в семейство на шотландски аристократи. Когато Рос вече погребваше другари от плажовете на Норман¬дия, на Ъркарт все още вратовръзките му ги оправяше бавачката. Година по-рано Ъркарт бе станал причината да понижат Рос в чин, от сержант обратно към ефрейтор, след като месеч¬ната дажба алкохол беше изчезнала от офицерската столова при Тал ал Кебир6 и Ъркарт като млад офицер и натегач беше инструктиран да привика подходящи заподозрени. На Рос едва наскоро му бяха върнали втората нашивка и все още имаше да наваксва. Бяха му намалили и заплащането. Ъркарт знаеше, че трябва да си пази гърба, но засега не обърна внимание на наглия коментар на другия; предстоеше му по-важна битка. Децата се бяха натъкнали на забележително ефективен природен редут. Около шест метра по дължина, вдълбан в пла¬нинския склон и прикрит от големи скални късове, което ре-ално скриваше всякаква стрелкова линия отстрани и отгоре, а фронтална атака би означавала изкачване на баира, тактика, ко¬ято вече се беше оказала фатално погрешна. Групички храсти обгръщаха периметъра, предоставяйки още повече покритие. – Предложения, ефрейтор Рос? – Ъркарт почукваше с пръст по офицерския пистолет \"Браунинг\", който висеше на колана му. Ефрейторът засмука кутрето си сякаш се опитваше да из¬вади треска. – Можем да се предадем на момента, това ще е най-лесното. Или да пратим малките копеленца в небитието, ако това искате, лейтенант. Една граната ще свърши работа. – Трябват ни живи. Трябва да разберем накъде се бяха запътили с тези оръжия. – Те са хлапета, преди малко са спрели да сучат. Ще умрат от глад до утре сутрин и сами ще излязат с бял флаг в едната ръка и вилица в другата. – Сега, трябват ни сега, ефрейтор. До утре сутрин ще е късно. И двамата разбираха, че не разполагат с много време. При ЕОКА доставките на припаси се правеха в определен час; при забавяне с повече от шест часа скривалището щеше да се ева-куира. Трябваше да се действа бързо; затова залавянето беше важно, а при техниката на разпит понякога липсваше търпение. – В живота, Рос, точният момент е всичко. – Ами то и в смъртта май – отговори ефрейторът, като ким¬на към Макферсън.", "date": "2017.07.23", "title": "Откъс от \"Последното раздаване\" на Майкъл Доб"}
{"url": "http://www.dnevnik.bg/sport/2017/07/23/3011809_manchestur_siti_vze_danilo_ot_real_za_30_mln_evro/", "text": "\"Манчестър сити\" продължи селекцията си с привличането на нов защитник. \"Гражданите\" взеха Данило от \"Реал\" (Мадрид). Английският клуб ще плати 26.5 млн. паунда (близо 30 млн. евро). Бразилският национал подписа петгодишен договор и ще се присъедини към предсезонната подготовка на отбора си в САЩ. \"Имаше интерес и от други клубове, но винаги съм искал да играя под ръководството на Пеп Гуардиола\", каза Данило. \"Сити\" вече похарчи близо 150 млн. паунда за нови футболисти. Клубът п ривлече Кайл Уокър за 45 млн. паунда , Бернардо Силва (43 милиона) и Едерсон Мораеш (35 милиона). Клубът е на крачка да вземе и 23-годишния бранител на \"Монако\" Бенджамин Менди за 52 млн. паунда. \"Гражданите\" продадоха Александър Коларов на \"Рома\" за 4.5 млн. паунда. Директорът на \"Манчестър сити\" Чики Бегиристайн подчерта, че Данило може да играе на различни постове в защитата и полузащитата.", "date": "2017.07.23", "title": "\"Манчестър сити\" взе Данило от \"Реал\" за 30 млн. евро"}
{"url": "http://www.dnevnik.bg/sport/2017/07/23/3011877_bulgarin_stana_peti_na_svetovnoto_po_grebane_do_23_g_v/", "text": "Борис Йотов стана пети на скиф на световното по гребане до 23 години, което се провежда в Пловдив. Шампион стана канадецът Тревър Джоунс, а в тройката влязоха още южноафриканецът Кайл Шонби и Натан Вержицки-Жимчик от Полша. \"Доволен съм от участието си във финала и гребането си в него. Малко съм разочарован, че не успях да се преборя за медал, но това ще ме стимулира да работя още по-упорито\", каза Йотов. Десислава Георгиева завърши трета в Б финала на скиф. В последните метри тя беше изпреварена от Золанта Гадани от Унгария и се нареди девета в крайното класиране в дисциплината. В другия Б финал с българско участие двойката скул Рангел Кацарски и Марио Симеонов завършиха пети. С това те останаха 11-и в крайното класиране. Всички медалисти от световното поставиха автографите си върху \"лодката на приятелството\". Президентът на Международната федерация по гребане (ФИСА) Жан-Кристоф Ролан постави отлична оценка за организацията. \"Всичко премина повече от добре и това е огромна крачка към шампионата на планетата за мъже и жени през идното лято\", заяви Ролан. В класирането по медали на първо място убедително е Италия с пет златни, три сребърни и два бронзови пред Холандия (3 златни, 1 сребърен) и Великобритания (2 златни, 2 сребърни, 1 бронзов).", "date": "2017.07.23", "title": "Българин стана пети на световното по гребане до 23 г. в Пловдив"}
{"url": "http://www.dnevnik.bg/sport/2017/07/23/3011882_antuni_ivanov_ostana_38-i_na_50_metra_buterflai_v/", "text": "Българското участие на световното първенство по плуване в Будапеща започна с отпадането на Антъни Иванов в сериите на 50 метра бътерфлай. 18-годишният състезател плува в шеста серия и финишира за 24,54 секунди. Той остана шести в серията и общо 38-и в крайното подреждане. Иванов не успя да се доближи до собствения си национален рекорд в дисциплината (24,31 сек). Надеждите му за по-добро представяне са свързани основно с 200 метра бътерфлай. Най-бърз в сериите на 50 бътерфлай беше украинецът Андрий Говоров с 22,92 секунди.", "date": "2017.07.23", "title": "Антъни Иванов остана 38-и на 50 метра бътерфлай в световното в Будапеща"}
{"url": "http://www.dnevnik.bg/bulgaria/2017/07/23/3011624_nai-chetenoto_v_dnevnik_ured_kazvasht_koga_da_se_miiat/", "text": "Информацията за уред, който напомня на хората да си мият зъбите, измислен от Невена Димитрова и Димитър Рангелов е предизвикала най-голям интерес сред читателите на \"Дневник\" за миналата седмица. Следващите най-четени материали са за инцидента при който нашенец с \"Голф\" простреля британски велосипедист и анализ за пазара на жилища в София.  Ето и пълната класация (справката е направена в 19 часа на 22 юли): 1.  Устата може сама да казва кога да си мием зъбите  - 24972 прочитания 2.  Мъж простреля британец велосипедист, пречел на пътя  - 21702 прочитания 3.  \"Кръстова вада\" ще бъде новата спалня на София  - 20004 прочитания 4.  Изкуственият интелект е най-големият риск, пред който се изправяме като цивилизация, смята Илън Мъск  - 18755 прочитания 5.  Саудитска Арабия задържа \"жената с късата пола\" (видео) - 16847 прочитания 6.  Цитат на деня: Има невероятно образовани роми  - 16592 прочитания 7 . Саудитска Арабия издирва \"жената с късата пола\" (видео) - 16218 прочитания 8.  Защо стюардеса връща шампанското от полупразните чаши в шишето (видео)  - 14632 прочитания 9.  Почина 18-годишният младеж, пребит пред дискотека в Бяла  - 14502 прочитания 10.  Цацаров за депутата от ГЕРБ, искал подкуп в месо: Дори един суджук не е стигнал до премиера  - 14058 прочитания", "date": "2017.07.23", "title": "Най-четеното в \"Дневник\": Уред казващ, кога да се мият зъбите и стрелбата по велосипедист"}
{"url": "http://www.dnevnik.bg/analizi/2017/07/23/2995817_severna_koreia_-_spomeni_ot_vuzmojnoto_budeshte/", "text": "Бях на преглед в поликлиника. Вратата на кабинета беше заключена. След кратка разпра, лекарка в \"златната възраст\" призна, че със сестрата гледат рекламни клипчета от ...Северна Корея. Тя била остров, Преди години бях в Страната на утринната свежест и Великия вожд. Авторката на книгата за Северна Корея \"Доклад на химическия молив за зелената амеба\" неотдавна се завърна от там, за да установим, че единственото, което се променя, са имената на вожда - Ким Ир Сен, Ким Чен Ир, Ким Чен Ун. Чистота и блясък, зелени паркове, широки като в Париж, булеварди, импозантни сгради, луксозни хотели, величествени паметници на вождовете. Армия от девойки, метящи улиците, докато не остане прашинка. Малко коли, кристален въздух, тълпи от усмихнати жени с пъстри рокли и мъже с униформи. В центъра на Пхенян, зад голяма река, на потънал в зеленина площад се издига монумент на идеите Чучхе. 170-метров железобетонен факел на фона на скулптури на народа, на армията, на работниците, на плодородието/селяните/, на интелигенцията и децата.Зад тях стена от разноцветни мраморни плочки с имената на хора, изповядващи идеите. Най-много от САЩ, защото, според корейците, те най-вече страдат от капитализма. Идеите Чучхе - опора в собствените сили, и Сонгун - предимство на военните пред гражданските дела, са разработени лично от Ким Ир Сен на базата на неоконфуцианство, хегелианство и марксизъм-ленинизъм. Бог няма, човекът е господар на света, но разчита само на себе си. Всички гости на \"последния бастион на комунизма\" имат придружител /моите бяха трима/ и трябва да се движат само на определени места. Ако за миг обаче успееш да надникнеш зад опушените стъкла на колите или черните завеси на купето във влака, веднага разбираш, че си Граф Потьомкин, любимец на руската императрица Екатерина Втора, заселвал с бежанци от Балканите, включително българи, южните райони, извоювани от Османската империя. Когато императрицата потеглила по Днепър на инспекция, графът наредил по бреговете декори на красиви селски къщи. По ливадите пасели, закарани преди това, стада, а празнично облечени селяни, пеели и танцували. Луксозното село Кионгдонг на границата с Южна Корея е буквално Потьомкинско село.Там не живее никой, а високоговорители излъчват денонощно послания към южнокорейците. Но само двама досега са се възползували, а в обратната посока са минали 28 000 души. Въпреки че е страна с древна култура - повече от 5000 години, прекрасна природа и климат, полезни изкопаеми -въглища, олово, волфрам, цинк, уран, графит, желязна руда, мед, злато, сребро, нефт, брутният вътрешен продукт на Северна Корея е 57 пъти по-нисък от този на Катар и е сравним с този на Кот д,Ивоар и Сенегал. Средният месечен доход е 50 долара, над 6 милиона се нуждаят от храна, а една трета от децата страдат от хронично недохранване. Заедно с Афганистан и Сомалия, Северна Корея е най-корумпираната държава в света. Тя е и най-милитаризираната - с 9 500 000 милиона военен персонал, ядрена и космическа програма, химически и биологически арсенал, човешки торпеда и най-добрите в света хакери. За финансирането на военната машина се търсят и не традиционни източници като, според американски източници, наркотрафик и производство и търговия с фалшива валута. Страната се управлява от военните, начело с внука на Ким Ир Сен, Ким Чен Ун. По официалния календар Чуч в Северна Корея сега е 102 година, като летоброенето започва с рождението на основоположника Ким Ир Сен: \"Вечен президент\", \"Велик вожд\", \"Любим ръководител\", \"Скъп лидер\", \"Най-върховен генерал\", \"Наш баща\". В страната има над 40 000 негови, и на наследниците му, паметници,техни портрети са по гарите и летищата, в домовете /при пожар трябва се спасяват първо те, а после хората/, на значки, които всеки трябва да носи, близо до сърцето си. Уникалният мироглед на корееца е продукт на усилията и вижданията на Ким Ир Сен, който е планирал всеки детайл от ежедневието на народа. Той няма достъп до чужда култура. Страната е на предпоследно място в света по свобода на медиите, Интернет е ограничен, контролиран и цензуриран, държавната радиостанция е единствена и задължителна. Стига се и до абсурди - джинсите са забранени, при фризьора трябва да се избира от 28 одобрени прически, всички крушки трябва да са по 80 вата, а стъпалата на сградите по 17, 78 см. Дано лекарката и сестрата да не прочетат това и си останат с блажените илюзии за възможното бягство от глобализма.", "date": "2017.07.23", "title": "Северна Корея - спомени от възможното бъдеще"}
{"url": "http://www.dnevnik.bg/sport/2017/07/23/3010900_pluvaneto_poema_v_tursene_na_nov_geroi_sled_erata_felps/", "text": "Днес започва нова ера в плуването със старта на някои от най-зрелищните дисциплини от световен шампионат в Будапеща. Първият голям плувен форум след отказването на най-великия състезател за всички времена - Майкъл Фелпс, ще търси следващата голяма звезда, която да поеме щафетата от американеца. Носителят на  рекордните 23 златни и общо 28 медала от олимпийски игри  сложи край на забележителната си кариера след игрите в Рио 2016. Фелпс се сбогува с плуването, като триумфира на 200 м бътерфлай и съчетано, спечели три титли с щафетата на САЩ и остана втори на 100 м бътерфлай. Почитателите трудно могат да си представят, че някой ще достигне или дори задмине постиженията на американеца. Най-титулуваният олимпиец за всички времена държи рекорди в седем дисциплини - три в индивидуалните дисциплини и четири с отбора на САЩ. В своята кариера Фелпс има и 26 златни отличия от световни шампионати. В търсене на нов герой Световният шампионат в Будапеща ще бъде първият голям плувен форум от 1998 г., който ще премине без участието на някой измежду Фелпс или Райън Лохти. Сънародникът на Фелпс, който има шест златни медала от олимпийски игри, изтърпява десетмесечно наказание, наложено от Олимпийския комитет на САЩ заради  фалшивата информация за обир на игрите в Рио . Лохти твърдеше, че  той и трима негови съотборници са станали жертви на въоръжен грабеж  на бензиностанция в Бразилия. По-късно кадри от охранителните камери показаха, че американските състезатели са вандалствали и са лъжесвидетелствали по случая. В следващите осем дни състезатели от цял свят ще мерят сили в 42 дисциплини - по 20 при мъжете и жените, както и две смесени. Големи очаквания за медали има към представителите на домакините Катинка Хошсу и Ласло Чех, който често оставаше в сянка заради конкуренцията на Фелпс. 28-годишната Хошсу, която е силна в по-кратките дисциплини в свободния стил и гърба, спечели три златни и един сребърен медал в Рио. Тя затвърди доброто си представяне със световен рекорд на 400 м и олимпийски такъв на 200 м свободен стил. Големите имена, които ще участват при мъжете, са световният рекордьор на 100 м бътерфлай Джоузеф Скулинг от Сингапур, олимпийският медалист на 200 м бътерфлай от Лондон 2012 Чад Льо Клос, както и рекордьорът на 100 м бруст Адам Пийти. При жените освен Хошсу погледите са насочени към рекордьорката в по-дългите дистанции в свободния стил Кейти Ледецки и шведката Сара Шьостром, която има водеща роля в последните години в бътерфлая. Българската следа България ще бъде представена от Антъни Иванов, Габриела Георгиева, Александър Николов и Лъчезар Шумков. Диана Петкова реши да пропусне шампионата в Будапеща за сметка на световното за девойки в Индианаполис, където ще участва на 50 и 100 м свободен стил. Преди месец тя завърши шеста на европейското за девойки в Израел на 50 м свободен стил.", "date": "2017.07.23", "title": "Плуването поема в търсене на нов герой след ерата \"Фелпс\""}
{"url": "http://www.dnevnik.bg/razvlechenie/2017/07/23/3011188_tom_vlashiha_ot_igra_na_tronove_horata_postoianno_mi/", "text": "- По пътя си Аря срещна няколко герои, които й помогнаха да порасне и да се развие и Джакен беше един от тях. В този смисъл не е неин противнис, а по-скоро - съпътстващ герой. Но естествено, за да й помогне, той трябва да я подлага на изпитания, не може да я улеснява. - Мисля, че единственият човек, който знае нещо за Безликите хора, е Джордж Мартин  но и той си мълчи. Когато се явявах на кастинг за ролята се опитах да придам на Джакен успокояващ, равен глас, който според мен е най-подходящ за странния му говор.", "date": "2017.07.23", "title": "Том Влашиха от \"Игра на тронове\": Хората постоянно ми говорят в трето лице"}
{"url": "http://www.dnevnik.bg/bulgaria/2017/07/23/3009062_edna_uj_trivialna_istoriia_za_pravosudie/", "text": "Спречкване в дискотека прераства в бой, който завършва с ранени, единият от които е намушкан с нож. Следва разследване и дело. Накратко историята звучи тривиално. Но детайлите й разкриват разнопосочна съдебна практика - четири съдебни състава решават казуса по кардинално различен начин - от условна присъда за подсъдимия, през той въобще не следва да бъде наказан до...седем години затвор. В момента се очаква окончателното решаване на делото, което е стигнало за трети път пред Върховния касационен съд (ВКС), като върховните магистрати не могат да го връщат повече на долните инстанции, а ще трябва да го решат. Как започва всичко 4 август 2013 година братът на Николай – Венислав Николов, се засича по стълбите на дискотека \"Екстази\" в Бяла Слатина със сина на кмета на с. Галиче Ценко Чоков - Мартин Чоков. Те \"разменили реплики, започнали да се блъскат и карат\". Били заобиколени от приятели и на двамата, които се включили в боя, става известно от съдебните решения по казуса и от разказа на майката на Николай Николов - Ирена Митева пред \"Дневник\". В крайна сметка пострадал - е един от двамата охранители на дискотеката Павел Вътов, който бил намушкан от Николай Николов, както приема съдът на всички инстанции. Ножът не е открит, но показанията на свидетелите и данните от експертизите показват, че той е извършител на деянието. Охранителят Вътов пострадал докато извеждал Николов от дискотеката. Докато тече боят, момиче отишло да повика охраната в заведението, която дошла да разтървава биещите се мъже. След това Николай и брат му се обадили на телефон 112. Докладвали, че е станало сбиване и има ранени. Двамата се отправили към болницата заради раните, които получили от сбиването. Там по-късно бил докаран и раненият охранител, той бил опериран веднъж в града и веднъж в софийската болница \"Пирогов\". Съдебното производство Обвинението на Николай Николов е за опит за убийство, след като по тялото на Павел Вътов е имало четири рани - в стомаха и гърба. Първоинстанционният съд в Монтана приема, че Николов е причинил умишлена средна телесна повреда на охранителя и го наказва на една година и половина условно. След прокурорски протест и жалба на пострадалия втората съдебна инстанция - Софийският апелативен съд, потвърждава решението на по-долния съд. Казусът стига до Върховния касационен съд (ВКС) само по жалба на пострадалия, без прокурорски протест. Пред ВКС представителят на прокуртурата заявява, че решението на предишната инстанция е правилно, а наказанието - справедливо. Върховните магистратите обаче връщат делото за ново разглеждане от друг апелативен състав. Аргументите са, че по-долният съд не е изследвал доказателствата в процеса в дълбочина. Втори състав на апелативния съд приема, че действията на подсъдимия са неизбежда отбрана, които макар и превишили пределите ѝ, не следва да бъдат наказани, защото са извършени под уплаха и страх. Затова той решава, че Николай Николов не следва да бъде наказан. Делото отново стига до върховния съд по жалба на пострадалия и протест на прокуратурата. Върховните съдии обаче пак връщат процеса за ново разглеждане от друг апелативен състав. Със сходни аргументи. Трети състав на Апелативния съд обаче решава, че не става въпрос за телесна повреда, а за опит за убийство при пряк умисъл. Определя и наказание - 7 години затвор. Интересен момент в процеса, който за трети път се разглежда от въззивната инстанция е, че след края на съдебното следствие, съдът обявява, че ще се произнесе с решение в срок. Според утвърдена от години съдебна практика по наказателни дела това означава, че наказанието, който ще постановят магистратите, ще е същото - 1.6 условна присъда, постановена от първоинстанционния съд, или по-леко. Случаят обаче се развива по друг начин. След като делото е обявено за решаване, съдия Вера Цветкова е отменила проведенето съдебно следствие и е поискала започването му отначало. Причината била - да изиска свидетелство за съдимост на подсъдимия. Такова имаше по делото, дори и да е изтекло (свидетелствата за съдимост се издават за срок от 6 месеца - бел.ред.), съдът може служебно да го изиска, обясни пред \"Дневник\" адвокатът на подсъдимия - Людмил Рангелов. Освен това може да се иска свидетелство и да се реши делото, без да се отменя съдебното следствие и да се налага то да започва отначало пред този състав. Откъде идват разликите в съдебните решения Как е бил изведен Николай от дискотеката - е единият момент, в който се различават мотивите в присъдите на различните инстанции, което води и до различните наказания. Окръжният съд в Монтана, както и два състава на Апелативния съд в София с председатели Иво Вапцаров и Елена Каракашева приемат, че охранителят е удрял подсъдимия, докато го е извеждал навън. \"Там двамата охранители си разпределили братята и без да попитат какво става и защо, започнали да им нанасят удари\", е записано в решенията на Окръжния съд в Монтана и на двата апелативни състава. Там се разбира още, че пострадалият е ударил с юмрук в лицето Николай Николов и го блъскал по стълбите надолу към изхода на заведението. Когато подсъдимият останал с гръб към него, пострадалият му нанесъл и силен удар в тила, с който го съборил на пода на заведението и скочил върху него. След като се изправил, подсъдимият извадил нож с острие около десет сантиметра и намушкал пострадалия, се разбира още от решението на първоинстанционния съд. Апелативният състав с председател Вера Цветкова обаче не е съгласна с доводите в предишните присъди. Тя осъжда Николай Николов на 7 години затвор като се мотивира с факта, че охранителят си е вършил работата по разтърваването, а свидетелските показания, сочещи, че той е удрял подсъдимия, тя не взема под внимание, защото били нелогични, непоследователни и не съответствали на другия доказателствен материал по делото. Тя посочва, че охранителят е \"избутвал\" подсъдимия от дискотеката като използваната от него сила била необходимата за изпъленение на задължението му. В последната присъда на Апелативния съд е посочено още и, че ножът е 19 см, въпреки че в предишните съдебни актове са посочени 10 см. В нея не се конкретизира дали се включва дръжката към размера, а само е отбелязана двойно по-голяма дължина. В присъдата на последния апелативен състав не се споменава и че нанесените рани на охранителя са в дълбочина от 5 см., както е посочено в другите решения. Вторият момент, който води до различните наказания, е дали подсъдимият е искал да убие пострадалия или е искал да го рани. Заради начина на нанасяне на прободните рани - не в дълбочина и хаотично, заради това, че подсъдимият се е обадил на спешния телефон след сбиването и заради липсата на мотив за убийство първите три съдебни състава в процеса приемат, че не е имало умисъл за убийство. Според Окръжния съд в Монтана и първия апелативен състав, разгледал делото, прокуратурата не е доказала, че подсъдимият е искал да убие пострадалия, нито е посочила мотив за това. В присъдите се посочва, че раните са с дълбочина 5 см и не са засегнали вътрешни органи. \"Вещото лице е категорично, че за кратък период от време, без медицинска помощ не би настъпил неблагоприятен изход, а в последващ етап това би било вероятно\", се казва още в монтанската присъда. Двете съдилища отчитат факта и че подсъдимият се е обадил на тел. 112, като уведомил, че е нападнат и е станал инцидент. Според първия апелативен състав щом дълбочината на раните е 5 см, а дължината на ножа 10 см - подсъдимият не е забил острието в тялото на пострадалия, използвайки целия му размер. От решението на втория апелативен състав, който приема, че подсъдимият не следва да се наказва, се разбира, че се е намирал в екстремна ситуация на нападение от различни хора, които са му нанесли удари, предизвикали сериозни наранявания по лицето и счупване на носа, както и контузия на главата с мозъчно сътресение след пореден удар, довел до падане по стъпалата между два етажа. \"Агресивното поведение е предизвикало у Николов силни негативни емоционални преживявания на силен страх, задушаване, чувство на безпомощност и чувство на витална застрашеност /страх за живота му/, придружен от вегетативна симптоматика. Именно на тази база експертите приемат, че по време на инкриминирания инцидент при Николов е възникнало състояние на \"уплаха\", при което е налице затормозяване на нормалните психични процеси\", се казва още в решението. Този съдебен състав аргументира изводите си за хаотичност на нанесените от подсъдидмия прорезни рани, която изключва умисъл за убийство, и с показанията на колегата на жертвата - другия охранител, който също е получил няколко порязвания и \"който ясно заявява, че подсъдимият е махал с ножа, за да го пусне\". Съдът отбелязва още, че \"показанията на този свидетел в никакъв случай не могат да бъдат интерпретирани, като пристрастни в полза на подсъдимия\". \"Макар заключението на назначената допълнителна съдебно-медицинска експертиза да посочва, че няма съдебно-медицински критерии да се установи дали ударите с нож са били хаотични или целенасочени, извод за насочеността на ударите може да се направи от свидетелските показания, както и от броя на ударите, с локация все в една и съща част от тялото на пострадалия\". Със свидетелски показания съдът обосновава целенасочеността на ударите, макар свидетелите да се делят на две групи - близки до пострадалия и близки до подсъдимия. Съставът не коментира заключението на експертите, че подсъдимият е действал под уплаха и страх, а само казва, че е бил годен да разбира какво върши, по което не се спори. \"Съдът приема, че ударите не са били хаотични – липсва категоричност, както на експертното заключение, така и на свидетелските показания в тази насока, а изводът се базира на обективираното поведение на подсъдимия, намерило израз в нанасянето на четири последователни удара, всичките отправени към жизненоважна област на човешкото тяло, а именно гръдният кош, довели до проникване в гръдната кухина\", аргументира се още третият състав на Апелативния съдсъ в последната си присъда. Без коментар е оставен фактът, че именно подсъдимият е звъннал на тел.112. Според решението е доказано по несъмнен начин, че след нанасяне на прободните рани, в по-късен момент подсъдимият е посетил болничното заведение, в което е бил откаран пострадалият, където е продължил с демонстрацията на агресивно поведение и заплахи и опити за саморазправа с него. В решенията на предишните три съдебни състава се казва само, че пострадалият е отишъл в болницата с брат си, за да се погрижат за раните си от масовото сбиване. Иначе Павел Вътов работел като охрана без трудов или граждански договор, след като според собственика щом е тренирал нещо - кикбокс, ставал за тази работа без да има нужда от обучение, се разбира от едното от решенията в процеса. Той е син на прокурор Веселин Вътов от Окръжната прокуратура във Враца. Вътов бе определен като наблюдаващ по делото срещу кмета на с. Галиче Ценко Чоков. След телевизионен репортаж, че прокурор Вътов е в конфликт на интереси при тази проверка, защото кметският син е ключов свидетел по дело, в което пострадал е синът му, главният прокурор Сотир Цацаров отчете като грешка определянето му за наблюдаващ прокурор и разследването бе възложено на друг обвинител. Предстои по казуса да се произнесе Върховният касационен съд.", "date": "2017.07.23", "title": "Една уж тривиална история за правосъдие"}
{"url": "http://www.dnevnik.bg/sport/2017/07/23/3011722_v_razgara_na_spekulaciite_neimar_se_razvihri_sreshtu/", "text": "Бразилският нападател на \"Барселона\" Неймар сътвори истинско зрелище в разгара на спекулациите около бъдещето му. Той вкара двата гола за победата с 2:1 срещу \"Ювентус\" в силния приятелски турнир International Champions Cup в Ню Джърси. Според водещия испански спортен всекидневник \"Марка\" предстоят ключови часове, в които ще се разбере какво ще се случи с Неймар. Бразилецът е искан от ПСЖ, като се твърди, че парижани са готови да платят 222 млн. евро, колкото е клаузата за откупуването му. След мача бащата на футболиста се е срещнал с представители на ръководството на каталунците. Резултатът от нея остава неясен. Играчите на \"Барселона\" опитват да убедят Неймар да остане в отбора, допълва изданието. На терена бразилецът игра забележително. В 16-ата минута след двойно подаване той се озова в наказателното поле и преодоля Джанлуиджи Буфон. След още толкова Неймар премина през цялата защита на финалиста в Шампионската лига и удвои. През второто полувреме двамата треньори направиха куп промени. \"Ювентус\" успя да намали в 63-ата минута, когато след ъглов удар Джорджо Киелини вкара с глава. В друга среща от турнира \"Тотнъм\" победи с 4:2 ПСЖ след два късни гола. На 29 юли предстои \"класико\" между \"Реал\" и \"Барселона\".", "date": "2017.07.23", "title": "В разгара на спекулациите Неймар се развихри срещу \"Ювентус\""}
{"url": "http://www.dnevnik.bg/zelen/2017/07/23/3011227_zashto_v_rila_pirin_i_stara_planina_e_pulno_s/", "text": "Големи групи от мотористи се срещат все по-често в национални и природни паркове. Въпреки че използването на мотори и АТВ-та там е забранено, те не се притесняват да карат свободно по и извън туристическите пътеки на защитените планини, обичайно без да бъдат санкционирани. Парковата охраната и дирекции си затварят очите и не предприемат мерки, твърдят хижари, които ги сезират с конкретни сигнали, но те остават без реакция и резултат. Незаконните моторни преходи са обичайна гледка през последните две години. Това установи проверка на \"Дневник\" след няколко получени сигнала, разкази на туристи и хижари, пожелали анонимност. Освен че е забранено в националните паркове Рила, Пирин, Централен Балкан, както и в природни – като Витоша, тези офроуд практики са опасни за пешеходните туристи, замърсяват въздуха, вредят на почвите и средата в защитените територии, превръщат пътеките в кални канали, плашат с шума си животните в защитените територии. Забраните за придвижване с мотори и АТВ-та се въвеждат с плановете за управление на националните и природните паркове. Такива има указани в плановете и за Пирин, и за Рила, и за Централен Балкан. Изключения се правят само в извънредни ситуации като спасителни акции и то след специално разрешение от дирекцията.  Според Закона за горите всяко движение на МПС в горския фонд подлежи на регулиране. В същия закон, който се отнася и до горите в природни паркове, е казано, че АТВ и мотори може да се движат само по специално обозначени за това пътища, за да се предотвратяват бракониерски практики. \" \" Това е първото правило, публикувано на  сайта  на дирекцията на национален парк Рила, което цитира забраната им от  Плана за управление на национален парк Рила  - основният документ, който налага какво може и какво не на територията на тези защитени територии.  В същия национален парк, между хижа Венетица и хижа Белмекен група туристи срещат преди месец над 15 моториста с кросови мотори, разказа за \"Дневник\" Петър Кърджилов. \"Попитах ги какво правят с тези машини в национален парк и резерват, един каза, че се били объркали, а друг ми отговори, че сме в България и тук много други правила не се спазват,\" разказва още Кърджилов, който е подал сигнал към дирекцията на НП Рила и Министерство на околната среда и водите, но досега не е получил никакъв отговор. В четвъртък \"Дневник\" също изпрати запитване по конкретния случай и по проблема като цяло до двете институции, но също до момента няма отговор. Отново в плана за управление на Рила се отчита, че в последните години \"свободните\" моторни трасета на кросови мотори и АТВ-та, моторни шейни е едно от основните нарушения в националния парк. Отбелязано е и антропогенно въздействие върху почвите, утъпкване и уплътняване на почвата като следствие на активното ползване на туристическите пътеки и от тези кросови мотори и АТВ-та. \"В района на Рилските езера се наблюдава използване на моторни шейни през зимата,\" пише още в документа. Като специфичен проблем е отбелязано шумовото безпокойство отново заради незаконното ползване на кросови мотори и АТВ-та. Според хора от системата проблемът в случая е, че има нужда от по-сериозни санкции за нарушителите. Това налага за националните паркове нужда от промяна в  Закона за защитените територии , където да бъдат повишени глобите за влизане с МПС и бъде изискано конфискуването на предмета на нарушение – в случая мотор, без значение на стойността му. Една глоба от 50 лева, която те плащат лесно, няма никакъв ефект, а хващането им е много трудно. Без реален контрол и ефект от проверките , служителите на дирекциите и охраната на парковете стават демотивирани. Така нарушителите се чувстват безнаказани, а туристите – безсилни.", "date": "2017.07.23", "title": "Защо в Рила, Пирин и Стара планина е пълно с мотористи въпреки забраната"}
{"url": "http://www.dnevnik.bg/sviat/2017/07/23/3011162_da_pomognem_na_bratiata_erdogan_zapochva/", "text": "Турция ще направи всичко възможно, за да реши проблемите между \"братята от региона на Залива\". Това обяви турският президент Реджеп Тайип Ердоган два дни преди да потегли на посещение в три страни от Персийския залив в опит да посредничи в кризата между няколко арабски държави и Катар. Това е поредната външна инициатива за решаване на кризата, след като по-рано през юли държавният секретар на САЩ Рекс Тилърсън и германският му колега Зигмар Габриел посетиха един след друг държавите от Залива в търсене на изход. Откакто арабите прекъснаха дипломатическите си отношения с Доха в началото на юни, катарските власти получиха два списъка с искания -  13 условия  и  6 принципа , които да спазят, за да възстановят връзките си със Саудитска Арабия, Бахрейн, Обединените арабски емирства и Египет, скъсани заради поддръжка на терористични организации и сближаване с Иран.  Ердоган, който ще посети трите държави на 23 и 24 юли, е твърд поддръжник на Катар в спора му с арабските му съседи от Залива. Той критикува списъка с искания на Саудитска Арабия, Обединените арабски емирства, Бахрейн и Египет за слагане на край на санкциите, които бяха наложени на Доха миналия месец във връзка с обвинения, че Катар финансира терористични организации. В реч в Истанбул днес Ердоган каза, че политическите проблеми са временни, и призова Саудитска Арабия, Обединените арабски емирства и другите държави от Залива да  инвестират  в Турция. Отстъпки Доха отрича обвиненията, но в петък емирът шейх Тамим бин Хамад Ал Тани издаде указ, с който се внасят промени в закон за борба с тероризма. Документът съдържа определения на понятията тероризъм, престъпление, терористичен акт, терористична организация, както и положение за замразяване на принадлежащи им средства и за борба с финансирането на тероризма. Предвижда се и създаването на два национални списъка - на терористи и на терористични организации, както и процедура за включване в тези списъци и за оспорване на решението за това. От друга страна, саудитски дипломат намекна по-рано през юли, че 13-те условия, поставени на Катар няколко седмици след началото на кризата, вече не бива да се разглеждат като ултиматум. На фона на тези отстъпки обаче Кувейт, който още от самото начало се обозначи като посредник в кризата, изостри тона към Иран и нареди на посланика на Техеран  да напусне страната  след процес, свързан с шпионски скандал. ", "date": "2017.07.23", "title": "\"Да помогнем на братята\": Ердоган започва дипломатическа совалка в Залива"}
{"url": "http://www.dnevnik.bg/sviat/2017/07/23/3011770_glupostite_koito_razkazvat_za_germaniia/", "text": "Според светогледа на \"алтернативните медии\" в момента Германия е на път да вземе цяла Европа под свой контрол и дори да окупира някои съседни страни. Пак според тези медии германското правителство е враг на собствения си и на много други народи. Тези \"алтернативни медии\" обикновено цитират немскоезични сайтове от сегмента на конспиративните теории, предават в изкривен вид публикуваното от германски медии или пък пробутват някакви онлайн допитвания като автентичното мнение на народа. Така например един чешки сайт цитира анонимен швейцарски блог, според който германската канцлерка Ангела Меркел била избрана за най-лъжливата политичка на 2015 година. Тази новина добре си проби път и стигна чак до иранската държавна телевизия. Сходна \"новина\" публикува и един унгарски сайт, който, уж цитирайки допитване в германското списание \"Фокус\", съобщи, че подкрепата за \"Алтернатива за Германия\" била достигнала 70%. Истината е съвсем друга: подкрепата за десните популисти е към момента десет пъти по-ниска. Много, много лъжи Без да се съобразява с никакви статистики, руската \"Риа Новости\" през декември цитира Луц Бахман, един от лидерите на \"Пегида\", с твърдението, че само за една година 700 000 германци са напуснали страната заради политиката на Меркел. Всъщност обаче през 2015 година от Германия са се изселили 17 560 души, съобщава Федералната статистическа служба. Най-вече унгарски сайтове редовно публикуват лъжи по адрес на миграционната политика, която водят Германия и ЕС. Един от тях, регистриран като руски домейн (Hidfo.ru), през ноември написа, че германски партии и организации под влиянието на милиардера Джордж Сорос искат да обявят миграцията към Германия като официална правителствена цел. Според сайта към германската конституция щяло да бъде добавено изречението: \"Германия е мултикултурна страна, а масовата миграция (към Германия - бел.ред.) е държавна цел\". Hidfo цитира статия в крайнодесния германски вестник \"Юнге Фрайхайт\", където става дума за срещата на германското правителство с различни обществени организации по въпросите на интеграцията. На тази среща няколко правозащитни групи предложиха миграцията да бъде уредена в конституцията с изречението \"Федерална република Германия е многообразна страна, която приема мигранти\". В случая става дума просто за едно предложение на правозащитни организации, насочено освен всичко не към масова миграция към Германия, а към изравняване на правата на \"старите\" и \"новите\" мигранти. Либерално ориентираният унгарски политик Матиас Ейорзи, бивш председател на Либералната фракция в европарламента, обяснява какъв сайт е Hidfо: \"Пълен е с публикации срещу бежанците, срещу ЕС и срещу Украйна, както и с фалшивите новини на руската пропаганда\". Според него това нагледно показва как Русия подкрепя десните екстремисти в Унгария и манипулира общественото мнение. Но не е само този сайт. Ейорзи изброява и други електронни издания, поддържани от правителството или от проправителствени кръгове (magyarido.hu, echotv.hu, ripost.hu, origo.hu, faktor.hu, hirado.hu), които са пълни с лъжи за бежанците и европейската миграционна политика. \"Окупатори!\" Насаждането на страхове от масовата имиграция, организирана уж от Меркел и от ЕС, е централна тема за многобройни \"алтернативни медии\" в цяла Източна Европа. А в няколко по-малки страни, най-вече край Балтийско море, се разпространяват и други опасения: че НАТО, ЕС или Германия са чиста проба окупатори. През февруари рускоезичният сайт baltnews.lt цитира един блог от левия германски седмичник \"Фрайтаг\". Според личното мнение на автора НАТО не разпространява демокрация, а всъщност е агресивно-империалистически нападателен съюз. Той твърди, че организацията е анексирала източноевропейските държави - без изобщо да споменава, че тези държави сами поискаха да влязат в НАТО. Baltnews има сайтове в трите балтийски републики и официално се представя като независима медия, регистрирана в Холандия. Група разследващи журналисти (re:baltica) доказаха обаче, че през няколко фирми Baltnews е свързана с концерна \"Россия Сегодня\", който е собственост на руската държава и към който принадлежи и новинарският портал \"Спутник\". След стационирането на 500 войници от Бундесвера в Литва руският сайт newsbalt.ru със седалище в Калининград зададе въпроса не се ли повтаря историята - и направи сравнение с нацистката окупация. А посещението на германската министърка на отбраната Урсула фон дер Лайен беше сравнено с прочутата визита на Хитлер в Клайпеда през 1939 година. По същия повод анлгоезичният сайт russia-insider.com написа, че Германия окупира Литва по изрична покана от Вилнюс. И в Чехия се правят опити за насаждане на страхове. През март няколко сайта писаха, че чешката армия очевидно ще премине към Бундесвера. Заговори се дори, че страната отново ще стане германски протекторат. Всъщност фактите бяха съвсем различни: чешката армия и Бундесверът просто сключиха споразумение за сътрудничество. През март сайтът aeronet.cz написа, че Чехия била едва ли не германска колония, защото Германия контролирала обменния курс на чешката крона и еврото и забранявала на страната да влезе в еврозоната. Позовавайки се на публикация в германския \"Ханделсблат\", според която външният министър Зигмар Габриел бил представил в Бундестага проект на име \"Новата Европа\", сайтът твърди, че Европа ще бъде изцяло поставена под контрола на Берлин, а националните държави ще изгубят своя суверенитет и националната си идентичност. Официално aeronet.cz се представя като издание на информационния портал American European News - AE със седалище в Ню Йорк и в холандския Айндховен. Издателите твърдят, че предлагат задълбочени анализи по теми от сферите на политиката и сигурността, които били алтернативна гледна точка спрямо уж необективните мейнстрийм медии. Всъщност обаче сайтът обикновено цитира източници, които изобщо не подлежат на проверка. И остро напада както ЕС и Германия, така и политиката по отношение на бежанците. През 2014 година чешките тайни служби го определиха като \"източник на проруска пропаганда\". Отчетливо проруски Ян Ханзелка от университета в Бърно казва в тази връзка, че сайтове като aeronet.cz имат читатели само в един сегмент от обществото. Но възгледи, публикувани на тези сайтове, се разпространяват дори от сериозни политически играчи, като например чешкия президент Милош Земан, който на няколко пъти прави провокационни изказвания срещу мюсюлманите, напада судетските немци, а в предизборната си борба срещу своя конкурент Карел Шварценберг използваше и редица антигермански клишета. Повечето тъй наречени алтернативни медии, които нападат главно политиката към бежанците и политиката за сигурност на ЕС, НАТО и Германия, едновременно с това са и отчетливо проруски. Връзките им с Русия обикновено са доказуеми или поне предполагаеми. Освен това те цитират британски и американски сайтове от рода на prisonplanet.com на Алекс Джоунс, който е известен привърженик на конспиративните теории. Всички тези сайтове използват фалшиви статистики и цитати и представят събитията едностранчиво, а това навежда на мисълта, че целта им е да насаждат страхове и напрежения в Европа, да възпрепятстват търсенето на конструктивни решения в политиката към бежанците и в крайна сметка да ерозират подкрепата за ЕС и за НАТО. В отговор Европейската служба за външна дейност създаде специален стратегически екип по комуникациите, в който работят 11 души. Вече близо две години този екип с помощта на доброволни външни сътрудници събира фалшиви новини и ги публикува редом с фактите на своя сайт и в един информационен бюлетин. През 2014 година НАТО също създаде свой Център за стратегически комуникации. В крайна сметка обаче хората се доверяват само на онези информационни източници, на които искат да вярват.", "date": "2017.07.23", "title": "Глупостите, които разказват за Германия"}
{"url": "http://www.dnevnik.bg/biznes/2017/07/23/3011776_povecheto_esemesi_ot_chez_kum_klienti_sa_za/", "text": "През първите шест месеца на 2017 г. над 17 хил. клиенти на \"ЧЕЗ Електро България\" са се регистрирали за безплатните есемес услуги - известие преди предстоящо прекъсване на електрозахранването и проверка на сметката с есемес, съобщават от компанията. От изпратените съобщения за периода януари – юни средно на месец около 5 процента са за проверка на сметка, а с останалите 95% дружеството е напомнило на клиентите, че са пропуснали стандартния срок за плащане на сметката си. Проверката на задължението за използвана електроенергия се извършва с кратко съобщение с текст \"smetka\" на 170077, без увеличение на цената, според конкретния тарифен план. Всички разходи по изпращане на информативните есемеси се поемат от \"ЧЕЗ Електро България\" АД. Есемес услугите са достъпни за клиентите на мобилните оператори МТел, \"Теленор\" и \"Виваком\". Те могат да бъдат заявени онлайн на  www.cez.bg  с изпращане на кратко съобщение на 170077 с текст 12-те цифри на клиентския номер в центровете за клиенти на ЧЕЗ и в офисите на \"Изипей\". Регистрацията е безплатна. При регистрация чрез есемес на 170077 клиентът заплаща еднократно изходящото съобщение според тарифния си план без увеличение на цената. Получаването на електронни известия преди прекъсване на захранването е напълно безплатно за клиентите на ЧЕЗ Електро. Услугите се активират в рамките на 24 часа след извършване на регистрацията. При смяна на мобилния оператор, във връзка с техническото осигуряване на услугата, е необходимо клиентът своевременно да уведоми за това компанията на денонощния телефон 0700 10 010, на  zaklienta@cez.bg  или в център за клиенти на ЧЕЗ.", "date": "2017.07.23", "title": "Повечето есемеси от ЧЕЗ към клиенти са за предстоящо прекъсване на тока"}
{"url": "http://www.dnevnik.bg/sport/2017/07/23/3011788_bulgarite_specheliha_srebro_i_bronz_na_evropeiskoto_po/", "text": "България спечели медали и при жените, и при мъжете на европейското първенство по стрийт футбол. С това страната стана единствената с подобно постижение на турнира в германския град Прора. Мъжкият състав завърши втори, след като загуби с 1:2 след златен гол финала срещу Испания. Женският отбор спечели бронзовите медали. В мъжкия турнир България (със състав Асен Станков, Славчо Здравков, Димитър Митев и Владислав Радославов) завърши начело в груповата фаза след изиграването на 13 срещи срещу всички останали участници. Съставът постигна десет победи, записа равенство и две загуби. В четвъртфинала българите надиграха Унгария, а в полуфинала - Словакия. Женският отбор на България победи с 1:0 домакина Германия в спора за бронза. В полуфинала българките загубиха от бъдещия шампион Косово, който категорично превъзхождаше всички останали в турнира. Второто място зае Словакия. В българския състав има три бивши футболистки на \"Академик\" (София) - Кристина Александрова, Мартина Костелянчик и Албена Тончева. Четвъртата състезателка е капитанката на националния тим по стрийт футбол от 2015 година Михаела Първанова. ", "date": "2017.07.23", "title": "Българите спечелиха сребро и бронз на европейското по стрийт футбол"}
{"url": "http://www.dnevnik.bg/sviat/2017/07/23/3011275_znaesh_li_torata_si_gotov_za_vsichko_-_zashto/", "text": "Шайм Рахмани прекарва деня си, изучавайки еврейски религиозни текстове в \"Бнек Брак\". Няма планове да си търси работа. Никога. \"Имам намерение да уча цял живот. Правя това, защото го обичам\", казва 25-годишният мъж. \"Когато от малък те учат да учиш, това ти харесва и не желаеш да спираш\". Издържа го съпругата му, която работи в \"Интел\". Той получава 500 долара стипендия от държавата, както и дарения за изучаването на Талмуда. Рахмани е сред половината от всички  ултраортодоксални евреи , които не се трудят, но общността им расте устремно. С времето те, както и неработещите араби ще се превърнат в проблем за израелската икономика, пише агенция \"Ройтерс\". През 2065 г. благодарение на високата си раждаемост ултраортодоксалните евреи ще станат близо една трета от населението. Сега са 11%. Но докато делът и профилът на работещите жени съвпада с тези в цял Израел, много от мъжете нямат уменията, необходими в модерна икономика... и не желаят да участват в нея. Технологичният сектор, в който работят 9% от трудещите се, се разраства. Но делът на бедните е по-висок, отколкото във всички други развити държави. В Организацията за икономическо сътрудничество и развитие (ОИСР) само САЩ изпреварват Израел по неравенство на доходите. 20% от израелците плащат 90% от данъците върху приходите. Икономисти съветват страната да инвестира в инфраструктура, да засили образователната система и да интегрира на пазара на труда ултраортодоксалните евреи и арабите, които общо са 21% от населението. \"Дори сега половината от децата получават образование като в третия свят, а това са децата на най-бързо растящите демографски групи\", коментира икономистът Дан Бен-Давид от Университета в Тел Авив. \"Децата, които получават такова образование, ще могат да поддържат само изостанала икономика. Но една икономика от третия свят не може да поддържа армията от първия, която е нужна за оцеляването на Израел.\" През осемдесетте 63% от ултраортодоксалните израелци са работили, но с ръста на общността тя решава да възстанови религиозните училища йешива, които са били унищожени в Европа по време на Холокоста. Държавната политика да се плаща на учениците в йешива затвърди тази тенденция и смъкна нивото на работещите до 51%. \"Имаме нужда от няколко такива поколения\", коментира равин Асаф Авитан. Той е на мнение, че учениците му са подготвени за всичко. \"Ако учиш тората, можеш да се справиш с всичко\". Израелските араби също работят за малко пари и в общността има безработица, но по други причини. 60% от мъжете се трудят в строителството и печелят наполовина на евреите. Само 25% от арабките работят. 55% от арабите живеят под линията на бедността. Проблемът е особено тежък сред близо 260 000 бедуини, пръснати в южната пустиня Негев. Бащата на десет деца Салма ел Атраш казва, че голяма част от 150-те деца в селището не ходят на училище, защото най-близката гимназия е много далеч. \"Коренът на проблема е образованието, държавата не инвестира достатъчно в него\".", "date": "2017.07.23", "title": "Знаеш ли тората, си готов за всичко - защо половината ортодоксални евреи в Израел не работят"}
{"url": "http://www.dnevnik.bg/biznes/2017/07/23/3011795_rano_ili_kusno_v_bulgariia_shte_se_praviat_i/", "text": "Рано или късно България ще започне да произвежда и автомобили. В това е убеден министърът на икономиката Емил Караниколов. В ефира на БНТ той обяви, че това не се случва в момента, тъй като няма подготвени кадри. За сметка на това продължава да има интерес от компании, които да откриват производства на отделни автомобилни части в България. Той коментира и че за разлика от предишни години в момента инвеститорите в страната са съсредоточени не в логистика, а в производство и високи технологии. Според него като цяло инвестициите са на много добре ниво от началото на годината. Като доказателство Николов посочи, че от началото на годината са сертифицирани 15 проекта за 181 млн. лв., които се очаква да осигурят над 4200 работни места. Скоро сертификат ще получат още 5 инвеститора, които влагат в икономиката общо 43 млн. лв. и са заявили наемането на 400 души на работа. Работи се по още 21 проекта за над 830 млн. лв. и заявени 2500 работни места, добави Николов. Според  последните данни на БНБ , които са предварителни, през първите пет месеца на годината вложените в българската икономика инвестиции са с 406 млн. евро по-малко от обема им година по-рано. Общата сума до края на май е 118 млн. евро. Караниколов обяви, че министерството планира да възстанови регионалните структури на агенцията за малки и средни предприятия, които в момента са общо шест. Причината за това е, че според анализ на ведомството, където има такива структури, по-бързо се усвояват парите по европейските фондове. В конкретния случай става дума за оперативна програма \"Конкурентоспособност\". С цел да се облекчи администрирането на такива проекти се предвижда за малките фирми да се въведе системата на ваучерите, при което те ще подават само два документа, когато кандидатстват по програмата. По повод дебата за отмяната на забраната чужденци да купуват земя в България министърът посочи, че инвеститори от ЕС поставяли този въпрос и демонстрирали интерес за покупка при падане на забраната.", "date": "2017.07.23", "title": "Рано или късно в България ще се правят и автомобили, смята министърът на икономиката"}
{"url": "http://www.dnevnik.bg/politika/2017/07/23/3011800_antikorupcionniiat_zakon_shte_e_gotov_do_sedmica/", "text": "До края на седмицата антикорупционният проектозакон, с който се създава нов орган, трябва да бъде обявен за публично обсъждане, съобщи министърът на правосъдието Цецка Цачева пред БНР. Нейното очакване е законът да е в парламента през септември, до края на годината да бъде обсъден от депутатите и да бъде приет. Това е третият законопроект, като първите два не бяха приети от парламента. Цачева каза, че в новия проект до голяма степен са заложени принципите от предходните два. Отпаднала е възможността да се разглеждат анонимни сигнали. Новият единен орган няма да има разследващи функции, но ще има анализиращо звено и ще стъпи върху опита на Комисията за отнемане на незаконното имущество. Цачева опроверга лидера на БСП Корнелия Нинова, че новият орган ще е механичен сбор от звена и цели отдели от различни институции. Цачева обаче допусна възможността в новия орган да работят служители с минало в други институции.", "date": "2017.07.23", "title": "Антикорупционният закон ще е готов до седмица"}
{"url": "http://www.dnevnik.bg/analizi/2017/07/23/3011858_durjavata_veche_se_razpada_i_vsichko_e_vuzmojno/", "text": "Държавната власт, разбира се, се разпада пред очите ни. На плажа \"Корал\" нощно време полицията тараши палатки – както правеше народната милиция в средата на 80-те години, когато се разпадаше социализмът. По плажа на \"Каваците\" дефилират въоръжени мутри, събиращи рекет – както правеха в средата на 90-те години, когато държавата беше се снишила и предала цялата власт на гангстерите. На все повече места в страната нискочели австралопитеци бият нормални хора пред потресените погледи на туристите. Държавата се разпада, защото е превзета от шайка шмекери, групирани около ГЕРБ. Примката е стегната и нищо, което държавата прави, не е в интерес на гражданите. Шайката е убедена, че окончателно е плячкосала властта и разполага с нея в свой интерес. Както беше обяснил Емо Ротманса още при първото управление на Борисов: Всяко едно действие, произвеждано от сегашната власт, има за цел да обслужи нечий частен интерес. Не – общото благо, а: нечие партикуларно благо. За да се случва това безпроблемно, обаче, е необходимо от главите на хората да бъде избита мисълта, че са граждани – че контролират властта.  Именно намерението да бъдат премахнати гражданите, т.е. обяснява инак изненадващо мракобесническите законопроекти, с които напоследък ГЕРБ наводнява парламента. Те могат да бъдат групирани в три основни групи: , която беше характерна за комунистическите режими. Премахването на табелите \"камера\" по пътищата, както и правото на КАТ да тараши пътници в спряна от някой милиционер кола – тези мерки имат точно тази цел. Да си постоянно гузен и следователно да не ти хрумва да се опънеш на властта. . Такава е целта на драстичното – десетки пъти – вдигане на съдебните такси в случаите, в които граждани или групи граждани тръгнат да спират административен произвол по съдебен ред. Целта тук е гражданите да бъдат лишени от достъп до съда.  В България има само една общност от граждани, които не приемат пропагандата на шайката \"Бойко Борисов е антикомунист и затова го подкрепяйте, за да не дойдат комунистите\" – това е общността на Зелените. Тъй като само тя не приема смайващо нелепата теза \"Бойко-антикомунист\", само тя организира протести срещу неговото управление вече седем-осем години. Останалите групи граждани не протестират, \"за да не дойдат комунистите\".  Та и срещу общността на Зелените има закон – оспорването на ОВОС (оценката за въздействие върху околната среда) може да бъде само на една съдебна инстанция. Ще рече: само в съда, най-близък до съответния измамник, решил да прави пари от рушенето на природната среда. До съд, който не е под влиянието на измамника, достъпът е отрязан. Да си представим, че въпреки гореописаните пречки някакъв гражданин все пак се е добрал до съда. Ами сега? Ако съдът отсъди против някой приятел на ГЕРБ?  Сплашването на съдиите – това е смисълът на путинския тип  забрана за \"финансиране от чужбина\"  за специализации, пътувания, конференции и проекти на съдии. Посланието към съдиите е ясно: днес ще ви спрем кранчето (друг в въпросът колко точно примитивен австралопитек трябва да бъдеш, за да си убеден, че именно \"външното финансиране\" обяснява отказа на някои съдии да обслужват измамниците и че като го спреш, съдиите ще клекнат) – утре ще ви спрем други неща. Правим, каквото си искаме... В удара срещу съдиите има и друго послание, което е към всички останали. И то е: днес ни хрумва да спрем външното финансиране на съдиите; утре ще ни хрумне да спрем проектното финансиране на медиите, университетите, гражданските организации. Вдругиден ще ни хрумне да започнем да закриваме медии, университети и граждански организации, както прави колегата Орбан в Унгария. Налягайте си прочее парцалите отсега... Затова нашата видимо се разпада. Особено това започна да личи в последните седмици, в които отвсякъде долитат новини за отказ на полицията и прокуратурата да предприема каквито и да е действия срещу насилници и измамници. Как да предприема, като не се знае, кой насилник чие протеже ще се окаже?  Затова типичният продукт на сегашната власт - ямболският Динко, е на свобода, макар прясно признал си, че е набил и приятелката си и свой работник. Признал – ама е навън, защото делото се води срещу неизвестен извършител (когото, разбира се, никога няма да намерят)... Властта днес, както мутрите преди 20 години, се опитва да изяде всичко. Затова никак не е чудно, че и подкупите включват ония четири тона суджук, с които в последните дни се забавлява френската преса.  Още от социализма мечтата на средния български австралопитек се свежда до непрестанно поглъщане на огромни количества суджук (е, и луканка) - това е изследвано, не си го измислям аз. Как да не хукне към най-близката камара  суджук ?  След подчинението на всички парламентарни партии на \"антикомуниста Борисов\" остават само две пречки пред безпроблемното изяждане на всичко от властта - гражданите и правосъдието. Затова законодателните удари на ГЕРБ са насочени срещу тях. Защото, мислят си управляващите ни, ако няма граждани и правосъдие – тогава наистина всичко ще може да бъде изядено.  Трескавостта на гербаджийското законотворчество обаче също иска обяснение. Защото видимо не иде реч за отдавна и методично планирано мероприятие. Тази трескавост може да има поне две очевидни причини: . И трябва да си осигури тила, преди да отвори паст. . Да си припомним. В края на 2015 година пред Съдебната палата се подредиха, излезли на мълчалив протест, върховни съдии, облечени в тогите си. В същото време пред тях течеше протест на граждани.  Това публично съюзяване между съдии и граждани никога не се беше случвало; и в този смисъл стана политически факт, отекващ надълбоко и надалеко из цялата система на политиката. За всяка плячкосваща власт по-голям кошмар няма и не може да има – срещу нея да застанат рамо до рамо граждани и съдии.  Преживяла този екзистенциален ужас, властта се опита да обезсили Лозан Панов, когото нарочи за главен виновник, с методите на мафията: анонимни книги и плакати; мутри, застанали пред Съдебната палата с маски на лицата и кървави животински глави в ръцете; отвинтване на болтове на автомобила му. След като това не успя, властта днес нанася законодателен удар, който има за цел да отстрани главната системна опасност - съюзяването на съдиите с гражданите. А и да си отмъсти за страха и за неспособността да сплаши Панов. Какво предстои ли, т.е. освен установяването на произвола като рутинен начин на живот за властта (\"Правим, каквото си искаме\")? Поне две неща изглеждат повече от възможни: , затъващо в истеричната надпревара кой колко да открадне от свързаните с него ремонти и строежи. . Вече е съвсем близо моментът, в който той няма да може да ограничава стремежа на своите\"кадри\" да изядат всичко. Все пак той им налага някакви ограничения, които обаче те вече намират за възмутителни и са все по-готови да отхвърлят като намеса във вътрешните си дела.  Всеки път когато ГЕРБ стигне до преддверието на момента, в който да си каже: \"Е, вече взехме цялата власт и нямаме никакви противници\" – се оказва, че властта започва да се разпада заедно с държавата. Това стана ясно в четвъртата година на кабинета \"Борисов 1\", който малко след това падна. Същото положение бе постигнато на втората година на \"Бойко 2\", който също падна малко след това. При \"Бойко 3\" това положение е постигнато само за има-няма 100 дни. Сега остава да видим дали ще има българско председателство на ЕС без правителство, но в присъствието на Путин на родна територия. Защо не? Държавата вече се разпада и всичко е възможно.", "date": "2017.07.23", "title": "Държавата вече се разпада и всичко е възможно"}
{"url": "http://www.dnevnik.bg/citat_na_deniia/2017/07/23/3011910_citat_na_denia_poznavam_mnogo_bankeri_nikoi_ne_mi_e/", "text": "Така депутатът от ДПС Йордан Цонев, коментира пред предаването \"Беновска пита\" по Канал 3 въпросите в обществото дали има други виновни за фалита на КТБ, извън посочените в обвинителния акт на прокуратурата,  която отказва да разпитва Пеевски . , попита риторично Цонев, който получи в Пловдив най-високото епархийско отличие - църковният орден \"Св. Ерм\" - първа степен, от Пловдивския митрополит Николай за заслуги към БПЦ за дарена копие на чудотворна икона. Креативната теория или теорията на креационизма всъщност е религиозното виждане за създаване на света/ ", "date": "2017.07.23", "title": "Цитат на деня: Познавам много банкери, никой не ми е дал кредит, защото съм му приятел"}
{"url": "http://www.dnevnik.bg/politika/2017/07/23/3011932_polovinata_deputati_priiateli_na_rusiia/", "text": "Рекордните 119 депутати (от 240) се са записали в групата за приятелство с Русия, съобщи Нова телевизия. За сравнение - желаещите да са приятели на САЩ са наполовина. Битката кой е по другар на Русия стигнала дотам, че БСП и ГЕРБ не могли да поделят групата за приятелство. Така тя за първи път има двама председатели – Красимир Велчев (ГЕРБ) и Антон Кутев (БСП). Камбоджа обаче е интересна само на двама депутати – Йордан Апостолов (\"Обединени патриоти\") и Боряна Панайотова от \"Воля\". Тя смята, че Камбоджа е интересна дестинация. В дъното на класацията е и Афганистан - с трима членове. Веселин Марешки е председател на групата за приятелство със Сирия, в която има общо 5 народни представители. Марешки е готов още утре да стегне куфари и да опознае Сирия и признава, че най-важното за него са бизнес възможностите, които се откриват при възстановяване на страни след война. Спас Панчев (БСП) лично настоял българския парламент да дружи със севернокорейския. Той обясни, че в Сеул било много чисто и хората били с изпрани дрехи. В групите за приятелство депутатите не получават допълнителни пари.", "date": "2017.07.23", "title": "Половината депутати – приятели на Русия"}
{"url": "http://www.dnevnik.bg/sport/2017/07/23/3011930_junosheskiiat_nacional_djoshkun_temenujkov_premina_ot/", "text": "Българският юношески национал Джошкун Теменужков Михайлов премина в \"Лийдс\". Той разтрогна договора си с \"Барселона\" и се присъедини към английския клуб. Теменужков ще е част от отбора до 23 години на \"Лийдс\". Надеждата му е, че при добри изяви ще стигне до мъжкия състав. Кун, както е наричан в Испания, обяснил, че иска промяна, за да може да играе по-често, пише БТА. \"Добре дошъл на 17-годишния нападател Кун Теменужков, който се присъединява към отбора ни до 23 години от Академията на \"Барселона\", обявиха в \"Туитър\" от младежката академия на \"Лийдс\". Преди да се присъедини през 2014 г. към школата на \"Барселона\", нападателят е бил в \"Леида\", \"Бордета\" и \"Фраха\". За всички юношески национални отбори на България е изиграл девет мача и има три гола.", "date": "2017.07.23", "title": "Юношеският национал Джошкун Теменужков премина от \"Барселона\" в \"Лийдс\""}
{"url": "http://www.dnevnik.bg/sport/2017/07/23/3011934_botev_specheli_dramatichno_v_krasiv_mach_sus_slaviia_v/", "text": "\"Ботев\" стигна до първата си победа за сезона в Първа лига. Пловдивчани се наложиха с 3:2 срещу \"Славия\" в хубав мач, с който белите се завърнаха на своя стадион. \"Канарчетата\" поведоха с два гола на Фернандо Виана през първото полувреме. Домакините съумяха да изравнят, но воденият от Николай Киров отбор отново поведе и този път задържа преднината си до края. \"Ботев\" се насочва към важния мач с \"Маритимо\" от третия предварителен кръг в Лига Европа. В четвъртък пловдивчани приемат португалския си съперник в Бургас. Водени от емоцията от  разгромната победа с 4:0 срещу \"Бейтар\" , \"канарчетата\" влязоха добре и в двубоя с белите. В 13-ата минута след хубава атака с по едно докосване топката беше подадена от дясно към Виана, който пред вратата засече за 1:0. В 40-ата той беше изведен в отлична позиция и удвои. Само три по-късно Владислав Узунов намали с много красив удар. \"Славия\" стигна до изравняването в 58-ата минута, когато Иван Минчев стреля от разстояние и след лек рикошет топката стана неспасяема за вратаря. \"Ботев\" изпусна да поведе след пропуск на Фелипе Бризола, а по-късно Цветомир Панов улучи гредата. Победният гол за \"канарчетата\" дойде в 76-ата минута, когато Тодор Неделев центрира, а резервата Лъчезар Балтанов вкара. В оставащото време \"Славия\" се постара да изравни, но нямаше успех.", "date": "2017.07.23", "title": "\"Ботев\" спечели драматично в красив мач със \"Славия\" в София"}
{"url": "http://www.dnevnik.bg/sport/2017/07/23/3011951_frum_premina_triumfalno_v_parij_pri_podpechatvaneto_na/", "text": "Крис Фрум остана силно развълнуван след  спечелването на четвъртата си титла в Тур дьо Франс . Британецът направи почти перфектно състезание, за да триумфира за трети пореден и общо четвърти път в последните пет години. \"Нямам думи, прекрасно е\", каза победителят след слизането от колелото. Той най-напред прегърна съпругата си Мишел и сина си Келан. \"Шанз-Елизе\" никога не разочарова. Има нещо магическо, когато в продължение на три седмици си мислил за този момент\", каза шампионът. Фрум заяви, че всяка титла е уникална и различна заради разликата в борбата. \"Тази ще бъде запомнена като най-оспорваната и най-трудно спечелената.\" Колумбиецът Ригоберто Уран стана втори с изоставане от 54 секунди, а французинът Ромен Барде завърши трети (+ 2:20 мин). Победител в заключителния етап стана холандецът Дилан Грьоневеген. Фрум е първият състезател, който печели три пъти поред Обиколката на Франция след Мигел Индурайн (1991-1995). От списъка с рекордите са изтрити отнетите седем титли на Ланс Армстронг.", "date": "2017.07.23", "title": "Фрум премина триумфално в Париж при подпечатването на \"най-трудната\" си титла в Тура"}
{"url": "http://www.dnevnik.bg/sport/2017/07/23/3011953_levski_trugna_s_greshna_stupka_sreshtu_deset_ot/", "text": "\"Левски\" направи грешна стъпка в първия си мач за новия сезон в Първа лига. Сините завършиха при нулево равенство с \"Локомотив\" (Пловдив). Те не успяха да се възползват от това, че повече от 20 минути играха с човек повече заради втория жълт картон на Ивайло Марков в 67-ата. В последните секунди домакините изпуснаха и да спечелят, след като при контра атака след удар на Дино Мартинович топката премина покрай гредата. Николай Митов приложи нова схема, като в атака действаха Жуниор Мапуку и Серджиу Буш. С малки изключения сините бяха по-дейни и държаха повече топката. Това обаче не им осигури достатъчно положения пред вратата на Илко Пиргов. Най-чистата възможност за сините беше пропиляна от Жорди Гомес през първото полувреме. След центриране от ляво, оставен непокрит, той стреля отблизо с глава право в Пиргов. След почивката отново \"Левски\" действаше по-активно. Сините продължаваха да се затрудняват в преодоляването на защитата на съперника. В 67-ата минута Марков извърши нарушение срещу Мапуку и получи втори жълт картон. Въпреки че имаше предимство в броя играчи, \"Левски\" не се възползва. В добавеното време \"Локомотив\" дори пропусна да спечели. При скоростна атака Мартинович преодоля Димитър Пиргов и напредна, влезе в наказателното поле и стреля диагонално по земята, но топката мина покрай гредата. \"Локомотив\" има четири точки от двата си мача, а за \"Левски\" това беше първа среща, тъй като двубоят с \"Лудогорец\" беше отложен за 6 септември.", "date": "2017.07.23", "title": "\"Левски\" тръгна с грешна стъпка срещу десет от \"Локомотив\" в Пловдив"}
{"url": "http://www.dnevnik.bg/sport/2017/07/23/3011954_ledecki_vleze_v_istoriiata_na_pluvaneto_sus_zlato_i/", "text": "Американката Кейти Ледецки спечели два златни медала още в първия ден на световното в Будапеща. Тя влезе в историята с триумфа си на 400 м свободен стил. По-късно взе и злато с щафетата 4х100 метра свободен стил. Ледецки стана първата жена, която печели три поредни световни титли на 400 м свободен стил. 20-годишната състезателка завърши за 3:58,34 мин., което е рекорд на първенството. Сънародничката й Лиа Смит заслужи сребърния медал с изоставане от 3,20 сек, а 15-годишната китайка Ли Бинжие стигна до бронза. Ледецки взе златото в дисциплината и на първенствата в Барселона 2013 и Казан 2015. Времето й във финала в Будапеща остана с близо 2 сек по-бавно от световния рекорд, който тя постави преди година на олимпийските игри в Рио. Щафетата на САЩ стъпи на върха с 3:31,72 минути. Малори Камерфорд, Келси Уоръл, Ледецки и Симон Манюел се справиха след силния старт на Швеция и отличното плуване на Сара Шострьом на втори пост. Сребърните медали взеха австралийките с 3:32,01 мин, а бронзовите отидоха в състава на Холандия (3:32,64 мин). САЩ стъпи на върха и на 4 по 100 м в свободния стил при мъжете пред Бразилия и Унгария. На 400 м свободен стил златото грабна китаецът Сун Ян с 3:41,38 мин, следван от австралиеца Мак Хортън и италианеца Габриеле Дети.", "date": "2017.07.23", "title": "Ледецки влезе в историята на плуването със злато и рекорд на 400 м свободен стил"}
