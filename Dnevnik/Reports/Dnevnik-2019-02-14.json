{"url": "https://www.dnevnik.bg/politika/2019/02/14/3390500_mashinno_glasuvane_shte_ima_v_3000_sekcii_prez_mai_v/", "text": "След близо 15 часа дебати мнозинството в парламента прие предложенията на ДПС за въвеждане на машинно гласуване. На изборите за евродепутати през май ще има машини за гласуване в не по-малко от 3 хил. секции, а на местните избори през есента - в не по-малко 6 хиляди. И на двата вота навсякъде ще има възможност за гласуване с хартиена бюлетина като машинният вот ще се зачита за действителен. След кметските избори през 2019 г. обаче в секциите в България ще има само машинно гласуване по предложение на ДПС. Т.е. на следващите избори за парламент през 2021 г. няма да има гласуване с хартиена бюлетина. За гласуването с машини също ще има ограничения. И на изборите тази година, и на следващи гласуване с устройства няма да има в секциите под 300 избиратели, тези в чужбина, както и в болниците, социалните домове и на корабите. Там ще се гласува само с хартиена бюлетина. Това означава, че около 2250 секции в малки села с над 290 000 избиратели (по данни на ЦИК от изборите от 2016 г.) ще гласуват на хартия. Очаква се осигуряването на устройствата за гласуване да е ангажимент на Централната избирателна комисия (ЦИК). Отпадна предложението машините да бъдат изработвани от държавната фирма \"Информационно обслужване\" АД. В дебата се чуха всякакви аргументи \"за\" и \"против\" машинното гласуване, коментираха се практики и от други страни, в т.ч. и Венецуела. Имаше нарицателни като \"политически пумпал\" БСП настояваше да останат сегашните разпоредби, според които на изборите за евродепутати през май трябва да има възможност за машинно гласуване във всички секции. Според социалистите управляващите се опитвали да манипулират изборите. Лидерът на БСП Корнелия Нинова призова народа да спре диктатурата на Бойко Борисов и апелира президентът Румен Радев да наложи вето върху промените. \"Държавата се управлява за ГЕРБ и ДПС\", каза социалистът Драгомир Стойнев, а колегата му Стоян Мирчев обяви, че след сделка с ДПС за машинното гласуване и преференциите ГЕРБ се опитва да открадне демокрацията. Депутатът от ДПС Рамадан Аталай обяви, че БСП се опитва да всява страх преди изборите. А от ГЕРБ, че наличието или липсата на машини за гласуване не гарантира честността на вота. Единственото предложение на БСП, което бе подкрепено, е да отпадне вторият оригинален протокол в секционните избирателни комисии. След 23 часа беше гласувано предложението на БСП, подкрепено от ВМРО, населените места с над 150 жители да могат да избират кметове, а не над 350, както е в сегашния кодекс. Отменяме правото на 500 000 български граждани да избират кмет, каза Христо Проданов (БСП). Предложението не бе прието. При поисканото от Дора Янков (БСП) прегласуване, Ана Александрова (ГЕРБ) даде указания на глас от трибуната - \"против\" и предложението не мина за 1 глас. С гласовете на ГЕРБ, ДПС и НФСБ  преференциалното гласуване беше обезсмислено  след близо 14 часа заседание за промяна на Изборния кодекс. Парламентът реши, че преференциалните гласове се броят само ако получените гласове за дадения кандидат са поне колкото избирателната квота. Тя се получава, когато броят на гласувалите се раздели на броя на избирателите пуснали бюлетини. Това са необходимите гласове за вкарването на един депутат. Номерата на партиите, коалициите и инициативните комитети в интегралната бюлетина остават, но т.нар. феномен 15/15 се очаква да бъде преодолян. Въпреки несъгласието на коалиционните партньори от \"Обединени патриоти\" депутатите от ГЕРБ прокараха на второ гласуване предложение, което събра подкрепата на ДПС -  номерата на формациите ще бъдат от 1 до 100, а на кандидатите за депутати, евродепутати и общински съветници - от 101 нагоре. Без никакви обсъждания мнозинството в парламента отхвърли различни предложения на депутати от ДПС и \"Воля\"  да има видеонаблюдение  на изборния процес. Мнозинството в парламента отхвърли предложение на депутата от ГЕРБ Диана Саватева  да отпадне забраната за оповестяване на социологически проучвания  в деня за размисъл и в изборния ден.", "date": "2019.02.14", "title": "Машинно гласуване ще има в 3 хил. секции през май"}
{"url": "https://www.dnevnik.bg/sviat/2019/02/14/3390564_holandiia_suzdava_na_karibski_ostrov_centur_za/", "text": "Холандия ще създаде център за хуманитарна помощ за Венецуела на остров Кюрасао, предаде \"Франс прес\". Холандските власти ще работят по този проект заедно с венецуелския опозиционен лидер Хуан Гуайдо и Съединените щати, обяви вчера холандският министър на външните работи Стеф Блок. Венецуелската опозиция и няколко западни държави призоваха президента Николас Мадуро да даде разрешение за изпращането на хуманитарна помощ от САЩ за Венецуела, чиято икономика преживява сериозна криза. \"Венецуелският народ има нужда от хуманитарна помощ. По тази причина Холандия и Кюрасао решиха да създадат център за хуманитарна помощ в Кюрасао в тясно сътрудничество с временния президент на Венецуела Хуан Гуайдо и Съединените щати\", написа Стеф Блок в \"Туитър\". Холандия е една от около 50-те страни,  признали или подкрепящи Хуан Гуайдо  в качеството му на временно изпълняващ длъжността президент на Венецуела. Блок не посочи точна дата, на която центърът ще започне да работи. \"Подробностите ще бъдат уточнени\", написа външният министър в писмо, изпратено вчера до холандски парламент. Хуан Гуайдо обяви във вторник, че американската хуманитарна помощ ще влезе във Венецуела на 23 февруари въпреки отказа на Николас Мадуро да разреши приемането ѝ. Мадуро, който отрича във Венецуела да има глад, смята, че това е първият етап от военна интервенция на САЩ. /БТА", "date": "2019.02.14", "title": "Холандия създава на карибски остров център за хуманитарна помощ за Венецуела"}
{"url": "https://www.dnevnik.bg/bulgaria/2019/02/14/3390570_emil_djasim_osudi_pik_za_klevetnicheski_tvurdeniia/", "text": "Учителят по история Емил Джасим обяви в профила си във \"Фейсбук\", че е осъдил сайта ПИК на втора инстанция заради клеветнически твърдения. Така решението на Софийския градски съд беше окончателно потвърдено, тъй като тези дела са двуинстанционни. През март 2017 г.  Джасим заведе четири дела  срещу близките до депутата от ДПС Делян Пеевски сайтове \"Блиц\" и ПИК, вестник \"Труд\" и срещу главния редактор на \"Блиц\" Ивайло Крачунов. Става дума за заведени от историка граждански дела за нанесени неимуществени вреди и всяко от тях е за по 4500 лв. В продължение на седмици съдените от Джасим медийни издания публикуваха материали, в които го обвиняваха в \"антибългарска пропаганда\" и \"гавра\" с исторически личности като Васил Левски. Поводът за атаката срещу него беше неговата лекция по време на участието му на платформата TED през 2014 г. \"Съдът на Република България доказа и реши окончателно, че управляваната и представляваната от лицето Недялко Недялков псевдомедия е фабрика за фалшиви новини, позорящи твърдения и клевети\", написа Джасим във \"Фейсбук\". \"Съдете клеветниците, защото само така можем да помогнем на справедливостта и да променим отровената медийна среда\", призовава активистът на \"Да, България\". Той спечели делото на първа инстанция в началото на май миналата година. След това обаче последва мащабна атака на изданието срещу съдията по казуса Силвия Хазърбасанова, която бе защитена от столичните си колеги и от Висшия съдебен съвет (ВСС). Съветът предупреди, че с действията си ПИК създава предпоставки за саморазправа със съдии. Преди това Джасим спечели на първа инстанция и срещу \"Труд\". В средата на миналата година той  осъди и сайта \"Блиц\"  на първа инстанция заради клеветническите твърдения.", "date": "2019.02.14", "title": "Емил Джасим осъди ПИК за клеветнически твърдения"}
{"url": "https://www.dnevnik.bg/sviat/2019/02/14/3390528_frenskiiat_parlament_podkrepi_smiana_na_maika_i_bashta/", "text": "Във формулярите в училищата във Франция вече ще пише \"Родител 1\" и \"Родител 2\", а не \"майка\" и \"баща\". Това решение бе взето от френския парламент, който одобри на първо четене поправки на управляващото мнозинство в закона \"За училището на доверието\", предадоха вестниците \"Монд\" и \"Фигаро\". Законът, срещнал съпротивата на крайнодесния Национален сбор, но и на правителството, предизвика разгорещен дебат във френското публично пространство. Според \"Фигаро\" той на практика е признаване на правата на хомосексуалните родители в училищата, затова си навлича критики от консервативната част на политическия спектър (например Републиканците), а не само от националистите. Противниците му го обявиха за твърде \"политически коректен\" и \"несъответстващ на реалността\" и дори \"деконструиращ баланса на обществото\" с \"отричане на половете\". Поддръжниците му в \"Републиката, напред\", партията на президента Еманюел Макрон (където също няма единодушие за текста), обаче смятат, че са част от \"едно-единствено лоби - това на човечеството\". \"Фигаро\" отбелязва, че поправката може и да не мине на следващо четене в парламента (възможно е дори да бъде напълно премахната), а дори все пак да бъде одобрена, да я отхвърли сенатът.", "date": "2019.02.14", "title": "Френският парламент подкрепи смяна на \"майка\" и \"баща\" с \"родители 1 и 2\" в училище"}
{"url": "https://www.dnevnik.bg/zdrave/2019/02/14/3390482_vuprosi_i_otgovori_za_morbili/", "text": ". \"Дневник\" събра често задавани въпроси за морбили и отговорите на специалисти по тях. Какви са симптомите Морбили (известна и като дребна шарка) е инфекциозно заболяване, характерно с висока заразност. Предава се по въздушно-капков път при кашляне, кихане или разговор, по-рядко - чрез предмети, които са били докосвани от болен. Лекарите казват, че се разпознава лесно - симптомите са висока температура, кашлица, течащ нос, кръвясали очи и обрив, който започва от главата. Те съветват при такова състояние веднага да се търси медицинска помощ. Усложненията влияят на сърдечно-съдовата система, белодробната и централната нервна система, но успокоителното е, че засягат обичайно един на хиляда болни. Инкубационния период на заболяването е около 3 седмици, а след това още месец имунната система е отслабена. Кога се правят ваксините Ваксините срещу болестта се поставят два пъти – на 13-месечна и на 12-годишна възраст. \"Съгласно националния имунизационен календар на децата безплатно се прави задължителна профилактична имунизация с комбинирана ваксина срещу морбили, паротит и рубеола\", обясни пред \"Дневник\" д-р Атанас Мангъров, началник на детската клиника по инфекциозни болести към Инфекциозна болница в София. Той подчерта, че след като ваксината е направена двукратно, няма нужда от друго, за да се осигури имунитет. Ваксиниран ли съм Един от най-често срещаните въпрос в ситуация, когато има разболяващи се е \"Аз дали имам ваксина?\". Това особено важи за по-възрастни хора, тъй като в България масовата ваксинация е от 50 години. Медиците препоръчват при съмнение пациентите да се обръщат към личните си лекари за справка за децата, а за себе си да погледнат в здравния си картон, където би трябвало да са нанесени всички имунизации. Когато няма надеждна информация в документацията, проверка може да се направи и чрез кръвни изследвания в лаборатория, обясни пред \"Нова телевизия\" шефът на Националния център по заразни и паразитни болести Тодор Кантарджиев. Уточни, че при изследването се установява наличие или отсъствие на антитела към болестта. Ако не е поставена ваксина Най-голяма е опасността за децата под 13-месечна възраст, на които все още предстои имунизация, но има риск и за всички, които не са ваксинирани, коментира Атанас Мангъров. Той и колегите му съветват всички, които нямат ваксина в момента, да я направят възможно най-скоро, без да се притесняват от това, че вече има регистрирани случаи на болни хора. Според Тодор Кантарджиев няма опасност при ваксиниране на децата, дори да са били вече в контакт със заразен. Лекарите коментират, че няма специфични други мерки, които хората да взимат, за да се предпазят, тъй като морбили е силно заразно заболяване. Разбира се, препоръчително е да се избягва пътуване в страни, където има регистрирани случаи на зараза. Както и да избягва контакт с неваксинирани в първите дни след завръщането от чужбина. Имат ли имунитет възрастните В отговор на въпрос, провокиран от дискусии в социалните мрежи в последните дни, Атанас Мангъров подчерта, че ваксината не може да \"изветрее\" и продължава да действа независимо от възрастта. Обясни, че имунитетът, който тя създава след второто поставяне на 12-годишна възраст, е доживот, така че няма нужда да се подновява. По думите му горна възрастова граница за ваксиниране от морбили няма и макар да съществуват медицински причини да не се сложи ваксина, страховете в повечето случаи са преувеличени.", "date": "2019.02.14", "title": "Въпроси и отговори за морбили"}
{"url": "https://www.dnevnik.bg/bulgaria/2019/02/14/3390579_bulgarskata_chast_ot_turski_potok_e_spriana_zaradi/", "text": "Новият газопровод в Северна България, който ще представлява на практика българския участък от удължаването на руския проект \"Турски поток\" до Сърбия и Централна Европа, може да не бъде изграден до края на 2019 г. Причината е жалба от компанията \"Атоменергоремонт\" АД, свързвана с Христо Ковачки. Съобщението  за временното спиране на процедурата бе направено от \"Булгартрансгаз\". Проектът представлява разширение на газопреносната инфраструктура на държавната компания. Жалбата е подадена пред Комисията за защита на конкуренцията и законът за обществените поръчки определя, че \"Булгартрансгаз\" трябва да спре процедурата докато влезе в сила съответно решение на антимонополния регулатор. Според времето, което ще отнеме разглеждането на жалбата по същество, ще бъде удължен и срокът за подаване на оферти.  \"Капитал\" коментира , че \"предвид огромния бюджет на процедурата в хода й неминуемо ще има още жалби, което пък прави почти невъзможен планът на държавата да въведе тръбопровода в експлоатация през 2020 г.\". Търгът за 2.8 млрд. лв. бе обявен от държавната компания \"Булгартрансгаз\" на 21 декември, като срокът за приемане на оферти изтичаше този петък - 15 февруари. Жалбоподателят обаче е поискал от Комисията за защита на конкуренцията налагане на временна мярка \"спиране\" на поръчката заради несъгласие с дадени от държавния газов оператор разяснения по документацията. В началото на февруари министърът на енергетиката Теменужка Петкова заяви, че правителството има готовност да въведе своята част от газопровода \"Турски поток\" до сръбската граница към началото на 2020 г., припомни днес ТАСС. Експертът Атанас Тасев обяснява пред руската държавна агенция, че случилото се е обичайна практика в България при големи проекти и се дължи на \"несъвършенство в законодателството за държавните поръчки\". Той дава пример с вовеждането на тол система по българските магистрали, \"която заради постоянно обжалване закъсня поне с 3 години\". Сърбия се подготвя да започне строителството на своя участък с дължина 403 км през март или април и да го завърши на унгарската граница до края на годината. \"Газпром\", който от няколко години контролира мажоритарен дял в монополиста \"Сърбиягаз\", предвиди в инвестиционната си програма за тази година близо 1.4 млрд. евро за строителство на \"Турски поток\" на турска и сръбска територия.", "date": "2019.02.14", "title": "Българската част от \"Турски поток\" е спряна заради жалба от фирма, свързвана с Ковачки"}
{"url": "https://www.dnevnik.bg/sviat/2019/02/14/3390568_prezidentut_na_egipet_moje_da_ostane_na_vlast_do_2034/", "text": "Египетският парламент одобри днес с огромно мнозинство конституционни промени, предвиждащи да се премахнат ограниченията за мандатите на президента Абдел Фатах ас Сиси, което би му позволило да остане на власт евентуално до 2034 г., предаде \"Асошиейтед прес\". Промените са част от пакет с конституционни поправки, които ще бъдат допълнително проучени, преди да бъдат окончателно одобрени в парламента и на национален референдум. Измененията бяха подкрепени от 485 депутати в 596-членното законодателно събрание. Председателят на парламента Али Абдел Аал каза, че сега промените трябва да бъдат обсъждани от конституционната и законодателна комисия за 60 дни, след което да бъдат подложени на референдум. Допитването до народа вероятно ще бъде преди началото на май, когато започва свещеният мюсюлмански месец рамазан. Промените предвиждат президентският мандат да бъде удължен от четири на шест години и включват специална клауза, която се отнася само за Сиси и му позволява да се кандидатира за още два шестгодишни мандата след изтичането на сегашния му мандат през 2022 г. Измененията също така включват създаване на поста вицепрезидент, възстановяване на горната камара на парламента и запазване на 25 процента от депутатските места за жени, както и \"подходящо\" законодателно представителство за работниците, фермерите, младите хора и хората със специални нужди. Предвижда се президентът да може да назначава висши съдии и да заобикаля съдебния контрол при проверяване на проектозакони преди гласуването им в закони. /БТА", "date": "2019.02.14", "title": "Президентът на Египет може да остане на власт до 2034 г. с промени в конституцията"}
{"url": "https://www.dnevnik.bg/sport/2019/02/14/3390116_izberi_bulgarskoto_zashto_chujdestrannite_trenyori_ne/", "text": "Сезон 2018-2019 в Първа лига започна по исторически начин за трите водещи отбора в българския футбол \"Лудогорец\", \"Левски\" и ЦСКА. За пръв път трите тима едновременно бяха водени от чуждестранни специалисти – Пауло Аутори, Делио Роси и Нестор Ел Маестро. Нито един от тях обаче не се задържа дълго на своя пост и още преди първите мачове за 2019 г. трите тима вече са с българи начело. \"Лудогорец\" ще преследва осма поредна титла с човека, който беше помощник на Аутори - Антони Здравков. В \"Левски\" се довериха на Георги Дерменджиев, който заменя Славиша Стоянович, който пък преди това смени Роси. В ЦСКА на треньорския стол е познато име – Любослав Пенев. Общото между Аутори, Ел Маестро и Стоянович е, че не се задържаха много в отборите, в които бяха назначени. Бразилецът  издържа в Разград само 137 дни , Ел Маестро  беше освободен след 246 дни , а Стоянович  изкара на \"Герена\" 174 дни . А защо? Причините са различни, тъй като треньорите и клубовете, в които попадат, са различни. В \"Лудогорец\" има много силни играчи, финансова стабилност, условия, а Аутори е доказан специалист. Въпреки това пътищата им се разделиха. Същото стана и с Ел Маестро и ЦСКА, но там недоизказана остана причината. Официално беше обявено, че той си тръгва заради незадоволителни резултати. С малката подробност обаче, че смяната му дойде близо два месеца след последния официален мач и след проведена пълна зимна подготовка. Твърденията са, че е имало напрежение в отбора, а според неофициална информация на \"Дневник\" капитанът Николай Бодуров и главният мениджър Стойчо Стоилов са заявили пред собственика Гриша Ганчев, че Ел Маестро няма авторитет пред отбора. В \"Левски\" напрежението около Роси се увеличи след срамното отпадане от евротурнирите, а звездата Габриел Обертан призна за усложнена обстановка. След това при Стоянович вече се усещаше и влиянието на управленската и финансова криза в клуба. Словенецът водеше и преговори с федерацията на Латвия. \"Говорейки за чуждестранните треньори, трябва да тръгнем от там, че тези, които идват в България, не са чак такава голяма класа. Има причини, поради които големи треньори не идват у нас, някои от тях ги знаем всички. Тези пък, които дойдат, не познават обстановката, не знаят останалите отбори и техните футболисти, все неща, които им пречат да успеят\", коментира бившият треньор и председател на асоциацията на треньорите Стефан Грозданов пред \"Дневник\". Според него назначаването на чужденец не решава автоматично проблемите на всеки отбор. Това се е видяло ясно с Ел Маестро и ЦСКА, както и в \"Лудогорец\" по времето на Аутори. \"В ЦСКА се говореше с недомлъвки, но след освобождаването му и публично, че Ел Маестро има пропуски. Виждаше се в начина на водене на мачовете, а явно и в подготовката. За отбори, които преследват призовите места, треньорът трябва да отговаря на амбициите\", добави Грозданов. Следата на чужденците Пауло Аутори дойде в \"Лудогорец\" през юни, където трябваше да изпълнява длъжността на главен мениджър. След пристигането на именития бразилски специалист, печелил два пъти Копа Либертадорес, тогавашният треньор Димитър Димитров подаде оставка, несъгласен да има човек над себе си. Аутори не се справи със задачата да вкара отбора си в Шампионската лига, като \"Лудогорец\" отпадна във втория предварителен кръг от \"МОЛ Види\". Все пак шампионите влязоха в Лига Европа, но не впечатлиха и през октомври Аутори си тръгна от Разград заедно със спортния директор Методи Томанов. В \"Левски\" смениха двама чужденци в рамките на едва шест месеца. Делио Роси започна сезона, след като беше поел сините още през 2017 г. Отпадането от \"Вадуц\" още в първия кръг на Лига Европа обаче сложи край на авантюрата на италианеца на стадион \"Георги Аспарухов\". Собственикът Спас Русев обяви престоя на Роси за най-голямата си грешка в спортен план. Малко по-късно начело на тима застана Славиша Стоянович, идващ с реномето на двукратен шампион в своята родина Словения с \"Домжале\" и веднъж с \"Цървена звезда\", с който прекъсва доминацията на \"Партизан\" в Сърбия. Той започна с пет поредни победи и отлично представяне, но загуби в шестия си двубой. Успех над ЦСКА в дербито през септември стабилизира позициите на треньора пред феновете на \"Герена\". В края на годината \"Левски\" изгуби инерция и загуби два пъти от \"Черно море\" в рамките на няколко дни, отпадайки от Купата на България. Поражение от \"Ботев\" (Враца) на \"Герена\", равенство с \"Етър\" и загуба от \"Берое\" в последния кръг сгъстиха облаците над главата на Стоянович. Ситуацията с него беше сложна заради интерес от националния тим на Латвия и изтичащият му договор в края на сезона. Накрая 15 дни след началото на зимната подготовка словенецът си тръгна. Неуспешен се оказа и престоят на Нестор Ел Маестро, дошъл на \"Българска армия\" с големи надежди. Роденият в Сърбия специалист направи \"Спартак\" (Търнава) шампион на Словакия през миналия сезон и беше привлечен в ЦСКА. Въпреки че червените започнаха добре сезона, Ел Маестро така и не убеди, че е правилният човек за тима. Основните обвинения към специалиста бяха в дефанзивната игра, която ЦСКА показа, липсата на атрактивен футбол и това, че не взе нито един мач срещу тимовете с претенции - \"Левски\", \"Лудогорец\", нито гостуванията на \"Берое\" и \"Ботев\" (Пловдив). Титлата - запазена територия за българи Ако искаш да станеш шампион, трябва да си вземеш за треньор българин. Това трябва да гласи рецептата за успех сред президентите на водещите тимове. Максимата се допълва от статистиката в Първа лига (бивша А група), защото през 21 век само три случая отбор с треньор чужденец е триумфирал в края на сезона. През сезон 2000-2001 \"Левски\" спечели титлата с Люпко Петрович начело, а година по-късно Славолюб Муслин записа дубъл на \"Герена\", след като замени малко преди края на сезона Рюдигер Абрамчик (медали имат и двамата - бел. ред.). Третият и засега последен случай, в който чужденец става шампион, е през сезон 2004-2005, когато Миодраг Йешич извежда ЦСКА до 30-ата му титла. Оттогава през всички водещи тимове минаха редица чужденци, но титлата остава запазена територия за българи. От 2000 г. досега шампиони са ставали общо десетима българи: Димитър Димитров, Едуард Ераносян, Станимир Стоилов, Стойчо Младенов, Емил Велев, Любослав Пенев, Ангел Червенков, Ивайло Петев, Стойчо Стоев и Георги Дерменджиев. Повече от веднъж това са правили Димитров, Стоилов, Младенов, Петев и Дерменджиев. \"За ЦСКА и \"Левски\", които смениха треньорите си точно преди подновяването на първенството, този ход е добър. Според мен идването на Любо Пенев и Георги Дерменджиев е по-добро, защото те познават отборите, които ще водят, а и конкурентите\", смята Грозданов. Сега водещите тимове отново направиха завой към българското. Антони Здравков ще опита да стане петият различен български треньор, извел \"Лудогорец\" до титлата. Съперници ще му бъдат Дерменджиев, преследващ своята четвърта титла, с което може да стане №1 през 21 век, и Пенев, който преди осем години направи \"Литекс\" шампион. \"Пенев е работил със собственика и с доста от играчите си, освен това той е запознат достатъчно добре с българското първенство. Вече от него зависи как ще води мачовете и ще промени ЦСКА. Колкото до Дерменджиев, неговите успехи с \"Лудогорец\" не могат да бъдат отречени, видя се после, че когато назначаваха чужденци, те не се справяха, а го викаха отново него да оправя нещата\", заяви Грозданов.", "date": "2019.02.14", "title": "Избери българското: Защо чуждестранните треньори не успяват в Първа лига"}
{"url": "https://www.dnevnik.bg/sport/2019/02/14/3390211_festival_v_kresneskoto_defile_shte_otkrie_rafting/", "text": "Фестивалът Outdoor & White Water Fest ще открие рафтинг и каяк сезона в страната. Събитието ще се проведе на 30 и 31 март в района на Кресненското дефиле край бреговете на река Струма. За трета поредна година фестивалът продължава традицията да се празнува пролетното пълноводие. Централно място в дневната програма ще имат водните активности със състезателен елемент, а в късните часове всички ще могат да се забавляват с DJ парти и музикална сцена, съобщиха организаторите. Планирани са още дейности като катерене за деца, колоездачни турове, целящи да запознаят присъстващите с природните и културни богатства на Кресненското дефиле и Пиринския регион и др. Една от атракциите ще представлява състезание с дронове. И тази година присъстващите ще имат възможността да се включат в дискусии на актуални теми с личности от света на екстремните спортове и планината. Ще бъдат представени още презентации за местните поминъци и обичаи. Фестивалът предлага възможност за палатков лагер край реката. Организаторите напомнят, че гостите могат също да изберат да нощуват в къщи за гости в непосредствена близост в Симитли, Кресна и региона. Събитието има за цел да популяризира туризма, екстремните спортове, активния отдих и местния поминък и продукция в района пред една широка аудитория, като стимулира обмена на спортни и туристически програми между клубове и тур оператори от България и съседни държави.", "date": "2019.02.14", "title": "Фестивал в Кресненското дефиле ще открие рафтинг сезона в края на март"}
{"url": "https://www.dnevnik.bg/sviat/2019/02/14/3390587_venecuelskiiat_parlament_naznachi_novo_rukovodstvo_na/", "text": "Контролираният от опозицията парламент на Венецуела назначи нов временен съвет на директорите за държавната петролна компания \"Петролеос де Венесуела\" (PDVSA) в опит да добие контрола над приходите на правителството, предаде \"Ройтерс\". Макар много западни държави да признават Хуан Гуайдо като легитимен (макар и временен) държавен глава, лидерът Николас Мадуро все още контролира държавните институции и Гуайдо няма достъп до нужните му средства. Силно би му помогнало  овладяването на Citgo Petroleum  - най-ценния чуждестранен актив на Венецуела и клон на PDVSA в САЩ. \"Ройтерс\" обаче отбелязва, че ще е по-трудно да се овладее самата държавна петролна компания, докато Мадуро още е на власт. \"Направихме стъпка към възстановяването на PDVSA\", написа Гуайдо в \"Туитър\" след решението. Така \"не само защитаваме активите си, избягваме продължаваща разруха\". САЩ вече  наложиха санкции на венецуелския петролен сектор , след като години наред бяха най-големият вносител на единствения източник на бюджетни приходи. Намиращата се там Citgo пък е обект на спор между Гуайдо и Мадуро - вторият настоява, че няма да позволи Citgo да бъде \"открадната\". \"Оперативен и финансов контрол\" Все пак Гуайдо изброи имената в борда - всички те са на венецуелци, живеещи в САЩ, освен едно на американски гражданин. Екипът на Гуайдо ще има възлага \"специфични задачи\", за да получи \"оперативен и финансов контрол\", обясняват източници, които не са упълномощени да говорят публично по темата. Според хора, запознати с обсъжданията, не е известно как точно новият съвет ще поеме функциите си, а възможностите му вероятно ще бъдат оспорени в съда. Отбелязва се и че съветниците на Гуайдо в последните седмици набират хора сред широк кръг венецуелски енергийни експерти, някои от които са отхвърлили отправено им предложение. Решението бе обявено часове след като България обяви, че преводи към няколко банкови сметки за милиони евро от PDVSA са били блокирани.", "date": "2019.02.14", "title": "Венецуелският парламент назначи ново ръководство на петролната компания и клона ѝ в САЩ"}
{"url": "https://www.dnevnik.bg/sviat/2019/02/14/3390617_denis_sergeev_e_istinskoto_ime_na_agenta_na_gru/", "text": "Денис Вячеславович Сергеев, високопоставен офицер на руското военно разузнаване и възпитаник на Военно-дипломатическата академия на Русия. Това е истинското име на агента на ГРУ \"Сергей Вячеславович Федотов\", който бе свързан с разследвано от българско-британска комисия покушение срещу българския предприемач Емелиян Гебрев. В международно разследване на обстоятелствата участва и седмичникът \"Капитал\". Днес разследващата група \"Белингкат\" (Bellingcat)  разпространи нови подробности , включително това как изглежда Сергеев, а \"Капитал\" го споменава в новия си брой, който излиза на пазара в петък. Това е третият агент на Главното управление на Генщаба на руската армия (по-известно от съветските времена като Главно разузнавателно управление, ГРУ), който е бил във Великобритания по времето, когато е извършено нападението срещу Сергей и Юлия Скрипал в Солсбъри. Освен това той е пътувал няколко пъти през 2015 г. включително веднъж няколко дни преди тежкото отравяне на български оръжеен търговец и сина му с все още неизвестно вещество, пишат от Bellingcat. Работата по идентифицирането е отнела 4 месеца, като в последните два от тях е било установено, че властите в Русия полагат особени усилия да заличат всички публични данни за съществуването на Денис Сергеев и на вече посочените официално от Лондон като заподозрени извършители на покушението от 4 март 2018 г. Анатолий Чепига и Александър Мишкин. Подробности за тези действия на руската държава ще бъдат разпространени в трета част от разследването ни, допълват от Bellingcat. В разследването с участието и на руската група The Insider, чешкото издание \"Респект\" (Respekt) и финландското \"Хелсингин саномат\" (Helsingin Sanomat) се казва, че Сергеев и \"Федотов\" имат една и съща рожденна дата - 17 септември 1973 г. и това е характерен почерк при създаването на псевдоними. Същото важи и за адресната регистрация на \"Федотов\" - московско жилище, където наистина живее семейство с такава фамилия, но и нямащо нищо общо с него. Събитията в България В днешната публикация се описва, че първото пътуване на Сергеев до България е било на 15 февруари 2015 г. След полет Москва-Белград той влиза в страната и се връща от София в руската столица седмица по-късно - на 22 февруари. Второто му посещение, за което вече бе разказвано, съвпада с покушението срещу Гебрев. С полет от Москва той пристига в Бургас на 24 април 2015 г. и макар да има обратен билет за полет София-Москва на 30 април, не го използва, а на 28 февруари (деня на отравянето на българския предприемач в София) заминава със самолет в 20:20 часа за Истанбул, откъдето същата нощ се прибира в руската столица. В следващите две седмици Гебрев е бил непрекщъснато между живота и смъртта. От Bellingcat посочват, че според Главният прокурор Сотир Цацаров през 2015 г. едва ли е използвано нервнопаралитично вещество от групата \"Новичок\", защото в подробните анализи не са открити следи на субстанции, забранени от Конвенцията за химическите оръжия. Както ние, така и нашите партньори се свързаха с няколко експерти по химически оръжия за допълнителни коментари по това каква отрова може да е била използвана, обясняват от групата. Основата са описаните симптоми на пострадалите трима българи и на финландската лаборатория  , изследвала проби от урината на двама от тях. Пробите от България още може да се тестват Сред експертите е и Вил Мирзянов, работил по създаването на \"Новичок\" в бившия СССР, според когото няма доказателства за убедително заключение - или отхвърляне на версията - за употребата на сходна субстанция. Мирзянов пояснява, че както  така и Организацията за забрана на химическите оръжия (ОЗХО) работят със стандартни тестове, които не могат да засекат \"Новичок\". Веществото още не е сред забранените, макар да е в ход процедура за включването му в списъка в следващите два месеца. От финландската лаборатория потвърждават за \"Хелсинкин саномат\", че съхраняват проби на пациентите поне 5 години, т.е. тази на \"Пациент 1\", за когото се предполага, че е Емилиян Гебрев, е на разположение за нови тестове най-малко до юни 2020 г. Мирзянов смята, че във  са квалифицирани да повторят тестовете като ги фокусират върху възможни следи в метаболизма и артефакти, останали от отравяне с \"Новичок\". За целта е нужно пациентът да се обърне към нас с това молба, допълват от лабораторията. Спътник на \"Федотов\" е бил в Лондон при отравянето на Скрипал \"Федотов\" се връща в България за трети път през същата 2015 г. - на 29 май с кола от Сърбия и в компанията на двама руски граждани. Пред репортер на \"Капитал\" представител на правоохранителните органи на България казва, че единият от съпровождащите го руснаци е присъствал в Лондон по време на отравянето на Скрипал. На следващия ден Сергеев/\"Федотов\" се завръща в Москва с полет от Белград. Това е приблизително времето, по което Гебрев е изписан от Военна болница в София, но скоросе връща с подновени симптоми на отравянето. Bellingcat проследява пътуванията на руснака из Европа в следващите две години и обръща внимание че случайно или не част от тях съвпадат с престой във Великобритания около референдума за Брекзит през лятото на 2016 г. и в Барселона два дни преди незаконния референдум за независимост на Каталуня през септември 2017 г. В съобщението на разследващата група се припомня съвпадението с пътуването му през март 2018 г. и покушението срещу Скрипал, като отново се уточнява, че \"е неясно каква би могла да е ролята на \"Федотов\" - ако изобщо той е участвал в това - за подготовката или реализиранетона операцията с отравянето; не успяхме да установим и дали е пътувал до Солсбъри в който и да е от днитена престоя му\". Той е трябвало да завърши с обратен полет на \"Аерофлот\" Лондон-Москва на 4 март следобед, но Сергеев не се качва на борда. По неизвестен засега начин руснакът стига до Рим, откъдето се прибира в Москва. Раждането на \"Сергей Федотов\" - Денис Вячеславович Сергеев е роден на 17.09.1973 г. в Ушарал, малък \"военен град\" на територията на днешен Казахстан близо до границата с Китай - отбива военната си служба в черноморското пристанище Новоросийск - някъде между 2000 и 202 г. влиза във Военно-дипломатическата академия, известна също като \"Консерваторията на ГРУ\"; за да попадне в нея, трябва да е имал чин поне капитан и военна служба, достойна за отличия - традиционно в частите на \"спецназ\" или \"тюлените\" на военноморските сили - завършил е с чин поне подполковник, а кариерната логика за изминалото време сочи, че днес той би трябвало да е полковник, а може би и генерал-лейтенант - женен е и има две пораснали дъщери - бил е акционер или директор в 8 руски компании към края на следването в академията; 3 от тях, ликвидирани между 2007 и 2012 г., са подставени и с имена, имитиращи тези на големи руски компании; някъде е едноличен акционер, а някъде има партньори, част от които също са офицери от ГРУ, свързани от своя страна с други десетки фирми със сходен профил и вече ликвидирани - руска банка му отпуска през 2009 г. заем от малко над 1 милион щатски долара; кредитът изглежда нелогичен за човек без имот или автомобил; основанието са личните му доходи като \"специалист\" в консултанска компания Loreven Style Ltd - през 2010 г. Сергеев посочва за свой работодател същата фирма с адрес в Рига, но никъде, включително в латвийската столица, няма данни някога да е съществувала такава компания; подозрението на Bellingcat е, че благодарение на такива фирми може би по-лесно са получавани визи за пътуване в чужбина и са изпирани пари - псевдонимът \"Сергей Вячеславович Федотов\" се появява през същата 2010 г. с нов паспорт, издаден от същото управление за лични документи 770001, от което получават новата си идентичност Мишкин, Чепига, служители на ГРУ и ВИП персони; сменено е родното място (от Казахстан на село Апушка в района на Рязан в Русия); мотивът за издаване е същият - изгубен паспорт, а всъщност такъв никога не е съществувал - тогава Сергеев посочва за работодател фирмата Business-Courier, но такива има поне 25 в Русия, включително вече закрити; през 2017 г. \"Федотов\" посочва при преброяване на населението, че има доход от 1000 долара на месец, но не посочва работодателя си - при многобройните си пътувания в чужбина в периода 2012-2018 г. той използва последователно два различни паспорта от същотото управление 770001 и с обозначения, които според Bellingcat се използват за агенти на ГРУ - посещава Западна и Източна Европа, Централна Азия и Близкия изток, като през 2014 г. пътува до Прага с \"Александър Петров\" (Александър Мишкин), където остават 8 дни и чешкото издание  установява, че заедно са наели стая в четиризведния хотел Best Western Meteor Plaza.", "date": "2019.02.14", "title": "Денис Сергеев е истинското име на \"агента на ГРУ\", свързван с отравянето на Гебрев"}
{"url": "https://www.dnevnik.bg/sviat/2019/02/14/3390616_princ_filip_niama_da_bude_suden_za_katastrofata_no/", "text": "Съпругът на британската кралица Елизабет Втора - 97-годишният принц Филип - няма да бъде съден заради катастрофата, която причини преди почти месец, предаде Би Би Си, като цитира съобщение на прокуратурата. Принцът обаче реши да спре да шофира и доброволно върна шофьорската си книжка по-малко от месец след пътно произшествие, при което пострадаха две жени, предадоха \"Асошиейтед прес\" и \"Ройтерс\", цитирани от БТА. Бъкингамският дворец съобщи, че \"след внимателно обмисляне съпругът на кралица Елизабет Втора е взел решение доброволно да предаде свидетелството си за правоуправление\". Принц Филип беше на волана на своя ленд роувър близо до кралското фамилно имение Сандрингам в Норфолк, когато блъсна друга кола на 17 януари. Той не пострада, но две жени в другата кола бяха ранени, макар и не сериозно, а 9-месечно момченце остана невредимо. Два дни по-късно Филип бе сниман да кара кола без колан. Полицията заяви, че са му отправени съответните предупреждения след това.", "date": "2019.02.14", "title": "Британският принц Филип няма да бъде съден за катастрофата, но връща книжката си"}
{"url": "https://www.dnevnik.bg/photos/snimka_na_denia/2019/02/14/3390216_snimka_na_denia_papata_i_shefut_na_maikrosoft_obsujdat/", "text": "Президентът на \"Майкрософт\" (Microsoft) Брад Смит се срещна днес с папа Франциск, за да обсъдят етичните проблеми при използването на изкуствен интелект и начините да се преодолее дигиталното разделение между бедните и богатите страни, предаде \"Ройтерс\", позовавайки се на Ватикана. Шефът на технологичния гигант и 81-годишният глава на Римокатолическата църква, който беше заявил, че е истинска \"трагедия\", що се отнася до технологии, разговаряха около 30 минути в папската резиденция. Двамата са обсъдили изкуствения интелект в служба на общото благо и дейности за преодоляване на дигиталното разделение, което все още съществува на глобално равнище, според съобщение.", "date": "2019.02.14", "title": "Снимка на деня: Папата и шефът на \"Майкрософт\" обсъждат изкуствения интелект"}
{"url": "https://www.dnevnik.bg/politika/2019/02/14/3390638_videonabljudenie_na_izborniia_proces_niama_da_ima/", "text": "Без никакви обсъждания мнозинството в парламента отхвърли различни предложения на депутати от ДПС и \"Воля\" да има видеонаблюдение на изборния процес. Мотивите и на двете партии бяха да се гарантира честност на отчитането на изборния резултат, но те не бяха представени в пленарната зала. Предложенията на ДПС бяха да има по две камери за видеонаблюдение да има във всяка избирателна секция. Едната да е на входа на секцията, а другата - да обхваща работното място на членовете на комисията. Това бе единствената идея на депутатите от движението, която не бе защитена в пленарната зала. Преди два месеца  президентът Румен Радев поиска видеонаблюдение със звук в избирателните секции. На първо четене през декември м.г. бе прието предложение на депутати от \"Воля\"  на сайтовете на районните избирателни комисии да се излъчва на живо от секциите.  Сега депутатите от партията предлагаха видеозаснемане на изборния ден в секциите, но не събраха подкрепата на мнозинството.", "date": "2019.02.14", "title": "Видеонаблюдение на изборния процес няма да има"}
{"url": "https://www.dnevnik.bg/sviat/2019/02/14/3390319_zashto_kitai_durpa_koncite_v_latinska_amerika/", "text": "Когато стане дума за Венецуела, някогашните велики сили САЩ и Русия неизменно  посягат към лексиката от времето на студената война . \"Военната опция все още не е изключена\", обясни наскоро съветникът по въпросите на националната сигурност на САЩ Джон Болтън. И обяви, че ще замрази всички приходи на Венецуела от износа на суров петрол в САЩ. Но това не е всичко - според информация на \"Ню Йорк Таймс\", американското правителство вече е предало контрола върху замразените петродолари на венецуелския опозиционен лидер Хуан Гуайдо. Русия на свой ред многократно предупреждава за опасността от военна интервенция на САЩ във Венецуела. В същото време обаче Москва също умее да провокира - през декември 2018 руският президент Путин разпореди разполагането на два свръхзвукови бомбардировача във Венецуела. Китай и \"Доктрината Монро\" В сравнение с политическите провокации между САЩ и Русия изявленията на Китай изглеждат направо умерени - китайското външно министерство призова всички страни към повече сдържаност. Зад подобни безобидно звучащи формулировки, които езиково много приличат на резолюции на ООН, се крият две неща - прагматизмът на Пекин и склонността му да говори с намеци. Защото през последните десет години  Китай е подпомогнал Каракас  с над 60 млрд. долара. Без Пекин тамошните леви автократи отдавна нямаше да са на власт. Нито една друга държава не е получила толкова много заеми от Китай, колкото Венецуела. За което, впрочем, Пекин междувременно дълбоко съжалява. Защото Китай е заинтересован най-вече от политическа стабилност. А сегашното международно внимание към Венецуела  изцяло обърква плановете на Пекин  за стратегическо овладяване на Латинска Америка. Защото това внимание вади на бял свят силното влияние на Китай в един регион, който от 200 години насам САЩ разглеждат като свой \"заден двор\". Всичко започва през 1823 година с т.нар. \"Доктрина Монро\", когато тогавашният американски президент Джеймс Монро обявява региона между Мексико и Огнена Земя за американска сфера на влияние. С настъплението на Китай в Латинска Америка \"Доктрината Монро\" е поставена под въпрос. Също както преди 50 години, когато Съветският съюз се опита да разшири влиянето си в региона през Куба. Целият континент е зависим от износа за Китай Новите властови структури ще имат непредвидими последици. Китайската офанзива отдавна надхвърли първоначално набелязаната цел за осигуряване на суровини и енергийни източници. Междувременно цяла Латинска Америка е зависима от износа на желязна руда, соя, мед и петрол за Китай, който вече е инвестирал в региона цели 150 млрд. долара - сума, която надвишава  дори китайските инвестиции в Африка . Китайски консорциуми изкупуват фабрики, електропреносни мрежи, пристанища. Те изграждат железопътна инфраструктура, създават зони за свободна търговия, инвестират в автомобилната индустрия и в дигитални платформи. А от 2018 година през Латинска Америка преминава и \"Новият път на коприната\". Оттогава насам 14 латиноамерикански държави са кандидатствали за китайски инвестиции, като Чили, Перу и Колумбия се конкурират да се утвърдят като предмостие за китайския внос в Латинска Америка. И за целта са готови на политически концесии. И отново Тайванският въпрос Доминиканската република, Салвадор и Панама вече налучкаха посоката - миналата година те прекъснаха дипломатическите си отношения с Тайван и установиха такива с Китайската народна република. Пекин се отблагодари, като договори 20 големи инфраструктурни проекта с Панама, която с нейния Панамски канал е важна ос за стратегическото надмощие на САЩ в региона. Новият президент на Мексико също приветства китайските инвестиции. Заедно с Пекин той иска да реализира нещо като план \"Маршал\" за Централна Америка, който предвижда инвестиции в размер на 30 млрд. долара. С тези пари ще бъдат финансирани инфраструктурни проекти, които ще създадат много нови работни места и така ще спрат емиграцията в северна посока. А срещу такива инвестиции не може да аргументира дори и Тръмп.", "date": "2019.02.14", "title": "Защо Китай дърпа конците в Латинска Америка"}
{"url": "https://www.dnevnik.bg/biznes/2019/02/14/3390640_investbank_tvurdi_che_ne_e_imala_otnosheniia_s/", "text": "Ръководството на Инвестбанк твърди, че няма взаимоотношения с венецуелската държавна петролна компания Petróleos de Venezuela след като вчера главният прокурор Сотир Цацаров и директорът на ДАНС Димитър Георгиев  оповестиха , че пари на компанията са постъпили по сметки в банка в България, след което част от тях са били трансферирани в други страни.  \"Средствата по доверителната адвокатска сметка са постъпили у нас законно при изпълнение на всички регулаторни изисквания по Валутния закон, Закон за мерките срещу изпирането на пари (ЗМИП), Закона за адвокатурата и спазване на международните санкции, както на ЕС, така и на OFAC\", казват от Инвестбанк. \"Специализираното звено в банката извършва постоянен контрол за съответствие на платежните операции на всички наши клиенти на територията на Република България и чужбина\", допълват още оттам. Банката посочва в изявление, публикувано на сайта й, че не е имала кореспондентски отношения с венецуелски банки. Инвестбанк АД има разкрити кореспондентски сметки в многоуважавани международни банкови институции, през които се извършват разплащанията във валута за всички наши клиенти, посочва институцията. Входящите и изходящи преводи по доверителната сметка са обработвани от различни банки от ЕС и САЩ включително, без да има затруднения при тяхното изпълнение, се допълва в съобщението. Посочва се, че банките кореспонденти също извършват задължителна проверка по отношение на мерките срещу изпирането на пари и спазването на въведени международни санкции, както по отношение на държави, така и по отношение на лица от международни санкционни и забранителни списъци. \"Преди средствата да постъпят в Инвестбанк АД, те са преминали през минимум две банки кореспонденти, тъй като ние нямаме преки кореспондентски отношения с венецуелски банки\", се посочва в съобщението. \"Извършените входящи и изходящи трансфери са свързани основно с доставка на хранителни стоки за Венецуела, за които включително имаме представени товарителници. Не са налични санкционни трансакции, свързани с Държавната петролна компания на Венецуела (PDVSA – Petróleos de Venezuela, S.A.), каквито твърдения се появиха в медийни публикации и изяви\", се посочва. Твърдението за това, че парите са свързани с доставка на хранителни стоки за Венецуела вчера бе определено като нямащо връзка с действителността от главния прокурор Сотир Цацаров. Вчера властите не обявиха името на банката, но то бе разкрито от медиите и от банката не отрекоха това. Според различни източници на \"Капитал\" сумите по въпросната сметка варират между 80 и 140 млн. евро. Пред Би Ти Ви снощи Димитър Лазаров, председател на парламентарната комисия за контрол над спецслужбите, сумата е 60 млн. евро.", "date": "2019.02.14", "title": "Инвестбанк твърди, че не е имала отношения с петролната компания на Венецуела"}
{"url": "https://www.dnevnik.bg/gradska_sreda/2019/02/14/3389856_remontut_na_stolichnata_ulica_ivan_vazov_zapochva/", "text": "Зазименият ремонт на централната улица \"Иван Вазов\" започва отново от днес с пренареждане на бордюрите в участъка от бул. \"Васил Левски\" до улица. \"Цар Иван Шишман\". От Столичната община съобщават, че се изчаква одобрение от Националния институт за недвижимо културно наследство на предвидената в проекта паважна настилка, за да бъде положена по пътното платно. На 18 февруари \"Софийска вода\" ще започне подмяна на водопровода и канализацията в участъка от \"Цар Иван Шишман\" до \"Г.С. Раковски\", като се очаква тези дейности да приключат до края на април. В началото на април пък се планира да започне полагането на пътната настилка в участъка от \"Цар Иван Шишман\" до \"6-ти септември\". Ремонтът на улицата започна през август и трябваше да приключи до края на 2018 г. Проектът на общината за бъдещата визия на улицата беше представен на живеещите на нея през септември, като срещна  сериозно неодобрение . Дейностите обаче не приключиха в срок, като обхванаха участъка от бул. \"Васил Левски\" до няколко метра преди \"6-ти септември\". Там бяха подменени водопроводите и канализацията, но нова асфалтова настилка не беше поставена. Така до днес улицата е неравна и посипана с битум. Това е и причината живеещи на улицата да искат  обезщетение от общината . ", "date": "2019.02.14", "title": "Ремонтът на столичната улица \"Иван Вазов\" започва отново"}
{"url": "https://www.dnevnik.bg/sviat/2019/02/14/3389981_za_chetvurti_put_putin_erdogan_i_rohani_tursiat/", "text": "Заедно, а в кулоарите - и по двойки, президентите на Русия, Турия и Иран се срещат днес за четвърти път в Сочи като част от формата от Астана. Владимир Путин, Реджеп Тайип Ердоган и Хасан Рохани започнаха  през 2017 г.  серия срещи като гаранти на опитите за примирие, договорени през декември предходната година (на фона на битката за Алепо) от опозиционни групи и представители на властите в Астана. От т.нар. деескалационни зони (райони на \"примирие\" между силите на режима и опозицията), които участниците в срещите  обявиха по-късно , преди почти две години, само  добавената по-късно Идлиб все още не е под контрола  на режима. Тримата - а и в отделни срещи Путин и Ердоган - неведнъж са опитвали да се договорят за съдбата на Идлиб, а  последният опит бе през септември . В Идлиб буферна зона, осигурена от Турция и Русия, пречи на ескалацията на насилието след месеци заявки от режима на Башар ал Асад за начало на инвазия срещу бунтовниците (предимно от джихадистки групи). Очаква се провинцията да е важен момент в разговорите и при тази среща малко над година след  организирания от тях \"народен конгрес\"  в Сочи. Според турската обществена телевизия ТРТ формално темите са зададени като сътрудничество за териториалната цялост на Сирия, борба срещу тероризма и сепаратизма и работа по продължаване на процеса от Астана за край на конфликта. Русия и Турция не са единодушни какво трябва да се направи в Идлиб. Москва предлага на Анкара операция срещу радикалните групировки като \"Хайят тахрир ал Шам\", която контролира по-голямата част от Идлиб и е считана за една от отговорните за ескалацията на насилието. Турция отказва, изтъквайки, че такава операция може да причини хуманитарна криза. Друго разногласие е заради желанието на Турция за операция срещу кюрдски бунтовници след изтеглянето на САЩ от североизточна Сирия, което според някои руски медии далеч не е в интерес на Кремъл. В интервю за руски издания, цитирано от РИА \"Новости\", заместник-министърът на външните работи Сергей Вершинин обяснява, че и изтеглянето на американските войници ще е тема на разговорите.", "date": "2019.02.14", "title": "За четвърти път Путин, Ердоган и Рохани търсят решения за Сирия"}
{"url": "https://www.dnevnik.bg/bulgaria/2019/02/14/3389707_navurshvat_se_1150_godini_ot_uspenieto_na_sv_kiril/", "text": "Православната църква отбелязва днес 1150 години от успението на св. Кирил Славянобългарски - учен, богослов, просветител, създател на първата славянска азбука и една от най-ярките фигури на Средновековна Европа.  Роден в Солун през 827 г. с името Константин, той проявява впечатляващ талант в заниманията с науки и завършва престижната Магнаурска школа в Константинопол, където малко по-късно става преподавател и с уважение е наричан \"философ\". Първата му публична изява - диспут с отстранения папа Йоан VII Граматик, в която със знания и красноречие оборва аргументите на иконоборците, му печели доверието на византийския император и той го изпраща на дипломатическа мисия в подкрепа на християнската религия на Арабския полуостров. Според историческите извори следват мисии при хазарите и аланите, където вече е придружаван от брат си св. Методий. Двамата братя създават първата графична езикова система, отразяваща особеностите на славянския говор, която става известна като глаголица, и започват превод на богослужебни книги. По време на Великоморавската и Панонската си мисия двамата са натоварени да разпространяват християнството на славянски. Това ги сблъсква с привържениците на т.нар. триезична догма, които защитават тезата, че Божието слово може да се предава единствено на латински, гръцки или еврейски. В известния Венециански диспут Константин блестящо защитава правото на славяните да служат на своя език. Последната мисия на двамата братя е в Рим през 867 г., като повод е пренасянето на мощите на Св. Климент I (един от първите римски папи), открити от св. Константин по време на Хазарската мисия в Херсон (днешен Крим). Посрещнати са лично от папа Адриан II, а по време на продължилата 14 месеца мисия главата на Римокатолическата църква официално признава славянския език за равнопоставен при служение на гръцкия и латинския и освещава литургичните книги, написани на глаголица. Изтощен от тежките пътувания, св. Константин е повален на легло от тежка болест и умира в Рим на 14 февруари 869 г. на 42-годишна възраст. Малко преди смъртта си приема монашеска схима и името Кирил. По искане на брат му е погребан в базиликата \"Сан Клементе\", чийто патрон е св. Климент I. Братята са канонизирани от православната и католическата църква за светци и равноапостоли, а през 1980 г. папа Йоан-Павел II ги обявява за покровители на Европа. Православните християни ги почитат сред Светите Седмочисленици. В памет на Св. Кирил в 9 ч. в столичния храм \"Св. София\" днес ще бъде отслужена света литургия. Националната гимназия за древни езици и култури \"Св. Константин-Кирил Философ\" (НГДЕК) ще отбележи деня с церемония в аулата на Софийския университет \"Св. Климент Охридски\".", "date": "2019.02.14", "title": "Навършват се 1150 години от успението на св. Кирил"}
{"url": "https://www.dnevnik.bg/bulgaria/2019/02/14/3387504_filosofut_stefan_popov_napisa_kniga_za_ski/", "text": "Стефан Попов - автор на книги по философия, политическа социология, външни отношения, на политически  коментари  и колонка за  Тръмп  в \"Дневник\", написа книга за ски.  \"Бях си наложил да не карам ски преди пет години, след няколко инцидента, един слаб комоциум при падане, но най-вече тежка травма на дъщеря ми, която има талант за ски и обикновено карахме заедно. Тогава реших да сложа край на ските\", започва Стефан Попов. Миналата година се съблазнил отново. Поинтересувал се какви промени в техниката на алпийското каране са настъпили за 4-5 години. Започнал, когато карал с приятели и коментирали технически препоръки, които бил чел и гледал в програми за напреднали любители. \"На втория ден изписах шест инструкции без никаква идея за книга. Но тя тръгна. Всеки, който пише книги, знае как една книга тръгва сама, излиза от твой контрол и ти по-скоро я следваш послушно. След два месеца имаше книга от 120 стр. текст. След това започна по-трудната част, редакция, ново структуриране на ръкописа и най-вече детайлно съобразяване с доказани по света тренировъчни схеми. Това отне три пъти повече време\", разказва сега и отговаря на въпросите на \"Дневник\". - В никакъв случай, категорично не. Разбира се, добре е да караш ски, иначе рискуваш напълно да фантазираш предмета си. Но аз съм любител, да кажем, понапреднал любител. Карам от дете, но нямам претенции. Всяка книга обаче е изложение на знание, а не движение по пистата. Подобно начинание е базирано на други знания. Зад тази книга стоят десетина книги, стотина статии и, това е особено важно, няколко хиляди клипа, подредени систематично в мащабни треньорски програми в специализирани сайтове. Това лежи в основата на моя скромен опит. В цялата история на ски спорта са ми известни три книги. Една от 1942 година, доста забавна. Една от средата на 1990-те години на Васил Фурнаджиев. Тя е писана преди последната революция – т.нар. карвинг техника – в алпийските ски. Има и много добър съвременен учебник на НСА от 2011 година. Но той не е за любители, а за бъдещи треньори, с методически схеми и собствена терминология. Книга с анализ на съвременния ски завой и препоръки, но за любители, не ми е известна. Да, ръкописът бе четен от 20-ина човека с различни специалности. Имах консултанти по физика, най-вече физичката Веселина Димова, на която съм много благодарен. Няколко много добри скиори я коментираха, съобразих се с различни бележки. Много сериозна работа бе свършена от художничката ми Надежда Ляхова, която прави вече седма моя книга. Тук работата беше много трудна поради големия визуален материал, чертежи, схеми и пр. Не, трябва да призная, че не е толкова широка аудиторията й. Книгата е за напреднали любители, бих казал възраст над 35 години, които – и това е важно ограничение – мислят за карането на ски, питат се, задават си въпрос за техниката и психологията на алпийското спускане. За хора, които застават на пистата и не се замислят, гледат си кефа и карат било плахо, било урбулешката, може да е сложна. Аз съм направил всичко възможно да не е, но самата материя няма как да се опрости под определена граница.  Тя има две по-големи части – физика на ските и най-вече анализ на съвременния завой. Физиката е опростена максимално, вероятно прекалено за професионален физик. А основната част е посветена на един завой. Това също е голямо опростяване: карането е сведено до един завой и той е анализиран в детайли в съответствие с последните анализи в света на ските. Допълнително опростяване е формалното разделяне на текста на малки глави с по 5-6 параграфа, всеки параграф е от по 4-5 реда. Всяка глава завършва с препоръка. Така тя може да се чете на малки порции, да се правят опити с препоръките, после да се връщаш към текста, пак да опитваш, може нещо да коригираш, сам да развиваш препоръките. Извън тези основни глави има уводни части за съвременната техника, за особени терени като лед и дълбок сняг, за работата с щеките, както и кратки указания за избор на ски, обувки, екип. Има много снимки и схеми, голяма част от снимките са разчертани. Така че в тези 130 страници има много визуален материал. Ски традиционно, докъм 2000 година, се карат с въртеливи движения на тялото. Такива движения изискват мобилизация на вътрешни мускулни сили. Това са характерни ротации на краката и торса, вид туист движения, както е при танца от средата на миналия век. След изобретяване на новия тип ска – т.нар. карвинг ска, \"вталена\" ска, с по-тясна средна част и по-широки върхове и опашка – контролът над ските в завоя става по-малко с въртеливи движения на тялото и директно насочване на ската. Това е революция, в резултат на която значението на физиката, механиката в класическия смисъл на Нютон нараства. Променя се основно начинът на управление на ските, който не е коригиран съществено от края на 19 век. Ските по-тясно се обвързват с действието на външни сили, с които скиорът играе, бори се, противодейства им, особено в завой. Днес скиорът не върти тялото си, а оттам и ските с мускулни сили, а управлява център на тежестта, баланс, играе си с основни сили като гравитация, реакция на терена, центростремителна сила и пр. Така скиорът не се грижи за посоката на самите ски и не ги направлява директно. Той прави нещо друго – преместване на центъра на тежестта, управление на силите, запазване на баланс – а ските сами изпълняват това, което трябва да направят. Съвременната ска, карвинг ската е умна ска, завоят е вписан в нейния дизайн. Това, грубо казано, е голямата промяна, революцията на карвинг техниката. В света на състезанията тя се свързва с Боде Милър.  Да, още в предговора заявявам, че книгата е наблюдение върху ски техниката, но повече през представите, с които скиорът управлява движението си по пистата. Затова и препоръките са обикновено от вида \"Представете си, че..\", или \"Еди какъв си образ ще помогне при влизане в завоя\" и т.н. Това е допълнителна причина книгата да е за напреднали любители в по-зряла възраст, които си задават въпроси и мислят върху техниката. Благодарен съм на НБУ. Независимо от профила на университета трябва да подчертая дебело, че в цял свят университетите са центрове на спорта. В това отношение България живее в каменната епоха. А читателската реакция ще е най-разнообразна, макар че книгата мина през представителна група читатели. Ските са претенциозен и малко снобски спорт. Като тениса, уиндсърфинга. Всеки, който кара от малък, се смята за авторитет. Каращите малко по-добре са готови да сеят акъл по пистата, това е разпространена картина. От друга страна, ските са професия, специалност. Има треньори, школи, състезатели със свои изисквания. Така че очаквам всякакви реакции. Но книгата ще изпълни предназначението си, ако повече скиори се замислят над въпроси на техниката си и ако помогне за популяризация на спорта. Това ще е повече от достатъчно за мен.", "date": "2019.02.14", "title": "Философът Стефан Попов написа книга за ски"}
{"url": "https://www.dnevnik.bg/sviat/2019/02/14/3389859_siankata_na_puchdemon_vitae_nad_deloto_za_otcepvaneto/", "text": "Основна фигура в опита за отделяне на Каталуня през 2017 г., Карлес Пучдемон стана големият отсъстващ от процеса срещу сепаратистките водачи, започнал във вторник в Мадрид. Сянката му обаче витае над съдопроизводството, което каталунецът смята да използва в защита на своята кауза в Европа. Докато Върховният съд на Испания започваше делото срещу 12 сепаратисти, включително деветима членове на регионалното му правителство, Карлес Пучдемон разкритикува този \"маскарад\" на пресконференция в Берлин, където се укрива от преследванията в Испания. \"На процеса ние ще можем да демаскираме изкуствената конструкция на тази политическа процедура. От днес испанската съдебна система се подлага на тест\", представляващ и \"тест за якост на испанската демокрация\", заяви той на каталунски, испански, английски и френски. Предния ден 56-годишният бивш журналист с буйна черна коса бе сред гостите на кинофестивал в германската столица наред с китайския дисидент Ай Вейвей и нобеловия лауреат за мир Лех Валенса. Сцена, немислима допреди три години, когато - почти неизвестен дори в Каталуня - той оглави този богат регион в Североизточна Испания, изпълнен с решимост да го превърне в независима република. \"Свободен европеец\" Година и половина по-късно той олицетвори в очите на света опита за отцепване на областта през октомври 2017 г., когато забраненият референдум за самоопределение предизвика полицейско насилие; последва напразна декларация за независимост. В разгара на кризата обаче той напусна Испания и замина за Белгия, избягвайки съдебно преследване за разлика от своя вицепремиер Ориол Жункерас, основен обвиняем в процеса, държан от 15 месеца в предварителен арест. Задържан през 2018 г. в Германия по силата на европейска заповед за арест, Пучдемон обаче не бе екстрадиран, защото германското правосъдие отказа да го предаде на Испания като заподозрян в бунт - централното обвинение в мадридския процес. След този неуспех Върховният съд оттегли европейската заповед за арест. Наричан дезертьор и страхливец от своите противници, Карлес Пучдемон уверява, че винаги е на разположение на \"справедливите\" според него магистрати в Белгия и Германия. \"Искам да се върна у дома при своето семейство, но в страна с истинска демокрация, с ясно разделение на властите - което не е гарантирано в Испания\", каза той в Берлин. Установил се в белгийската община Ватерло, той се определя като \"свободен европеец\", готов да брани своята кауза \"и в най-далечното кътче на Европа\"... Освен в Испания, където още го преследват. Чистокръвен борец за независимост Роден в Амер - планинско село с 2200 жители на 100 км от Барселона, където фамилията държи сладкарница, Карлес Пучдемон - второ от общо осем деца, носи стремежа към независимост в кръвта си. Никога не е криел това, дори когато мнението му не е било популярно в неговата християндемократична Европейска демократическа партия на Каталуня, дълго време с надмощие в региона. \"Мнозина в Каталуния станаха сепаратисти, защото развиха алергия към политиката на Мадрид. Но не и той\", обяснява неговият приятел Антони Пучверд, поет и публицист. Критиките срещу него са сурови. Карлес Пучдемон е фанатик, твърди например Енрик Мильо, представител на централното испанско правителство в Каталуня по време на кризата от 2017 г. Статутът му на \"премиер в изгнание\" не означава нищо, добавя той. Уволнен заради декларацията за независимост, Карлес Пучдемон обикаля доста из Европа - посети Холандия, Ирландия, Финландия, Швейцария, Дания, Германия и дори Фарьорските острови, за да защитава своето дело. Освен каталунски и испански той говори английски и френски, както и румънски - родния език на жена му Марчела Топор, майка на двете им дъщери. /БТА", "date": "2019.02.14", "title": "Сянката на Пучдемон витае над делото за отцепването на Каталуня"}
{"url": "https://www.dnevnik.bg/evropa/2019/02/14/3389571_usmihnat_energichen_otkrito_homoseksualen_robert/", "text": "Усмихнат, енергичен, открито хомосексуален, Роберт Бедрон не крие намерението си да промени изоснови консервативна Полша и да взриви политическата сцена, завзета от падането на комунизма преди 30 години практически от едни и същи действащи лица. 42-годишният бивш активист на ЛГБТ общността, убеден европеец, иска да бъде този, който с партията си \"Вьосна\" ( \"Пролет\" ), създадена на 3 февруари, ще предизвика разпад на двуполюсния консервативно-либерален модел в стил Еманюел Макрон и ще приложи прогресивна програма в стил Джъстин Трюдо. Той възнамерява да се наложи на изборите  за Европейски парламент  през май и на  общите избори  през есента. В преобладаващо католическа страна, където духовенството има значително влияние,  Роберт Бедрон  иска отделяне на църквата от държавата и предлага данъчно облагане на доходите на църквата. Застъпва се за либерализиране на абортите, призовава за равно заплащане за мъжете и жените, за признаване на съжителството на хора от един пол и за щедра пенсия за всички. Затваряне на мините Той иска също затваряне на всички въгледобивни мини към 2035 г., за да се намали смогът в страната, една от най-замърсените в Европа. Първите допитвания са окуражаващи, като дават на неговата партия добро трето място. \"Вьосна\" има с какво да разтърси както консерваторите от управляващата \"Право и справедливост\" (ПиС), така и либералната опозиция от \"Гражданска платформа\" (ГП) на следващите избори. Допитване на института \"Ибрис\", публикувано в понеделник във в. \"Жечпосполита\", й дава 16.2 процента, след ГП (21.8 процента) и ПиС (37.1 процента). Още е много рано да се каже \"дали това явление ще е трайно\", посочва за АФП Анна Матерска-Сосновска, политолог от университета във Варшава, която обаче подчертава, че партията на Бедрон \"би могла да лиши ПиС от абсолютно мнозинство\". Роберт Бедрон се поздрави с първите добри резултати от допитвания, които са \"не просто възможност да се каже сбогом на ПиС, но и да се направи крачка към смела европейска коалиция\". \"Наесен ще съм министър-председател\", каза той, предизвиквайки язвителни коментари от всички политически сили, на които той не реагира. Роден през 1976 г. в Риманув, градче в южна Полша, най-големият от четирите деца в семейство, белязано от насилие и алкохол, Роберт Бедрон обича да се определя като човек, постигнал всичко сам, който не се страхува да върви срещу течението. От 90-те години той е активен в НПО и леви политически формации. През 2001 г. е един от основателите на Кампанията срещу хомофобията, една от първите организации, борещи се за правата на хората от ЛГБТ, преди да стане десет години по-късно първият открито хомосексуален депутат в Полша, после, през 2014 г. - кмет на пристанищния град Слупск. \"Непрекъснато ми се подиграваха (като казваха), че нямам подкрепата на никоя партия, че няма да стана нито депутат, нито кмет\", каза той за АФП. \"Същото беше, когато създадох Кампанията срещу хомофобията, наричаха ме педал, правеха ужасни неща, хвърляха по нас камъни, докато организирахме гей парад. Бяхме силно мотивирани в това, което правехме\". Той продължава да вярва силно в това, което прави. Преди официалното създаване на партията му, в продължение на месеци работохоликът Биедрон обиколи градовете, настоявайки привържениците му да му помогнат да напише програмата си. Физически контакт Навсякъде билетите за политическия спектакъл са разпродадени. Хората нахлуват в залите, които винаги се оказват твърде малки. Роберт Бедрон им предлага истински моноспектакъл. Обаятелен, усмихнат, неизменно вслушан в публиката, без страх от физическия контакт. \"Обичам да целувам хората, да ги прегръщам и хората го усещат и също ме прегръщат\", обича да повтаря той. За създаването на \"Вьосна\" около 7000-8000 ентусиасти дойдоха да го приветстват във Варшава. \"Аз съм един от тях, чувствам се по-добре сред тези хора. Веднага скъсявам дистанцията, събличам сакото, свалям вратовръзката, навивам си ръкавите и говоря\", разказва той. Политиците, казва той, трябва \"да се върнат при хората, да им говорят директно, а не само през социалните медии 24 часа в денонощието. Истинският контакт е нещо различно. Това правя и хората го чувстват\". /БТА", "date": "2019.02.14", "title": "Усмихнат, енергичен, открито хомосексуален: Роберт Бедрон иска да промени Полша"}
{"url": "https://www.dnevnik.bg/sport/2019/02/14/3389037_kak_se_stava_sobstvenik_na_levski/", "text": "Хазартният бизнесмен Васил Божков  обяви снощи, че ще помага във финансирането, управлението и оздравяването на \"Левски\" . Голяма част от въпросите около бъдещето на отбора и собствеността обаче остават, като повече официални отговори се очакват на 6 март, когато е насрочено общо събрание. Ако промяната се потвърди - това би била третата смяна на собствеността в \"Левски\" за по-малко от четири години. Събитията до момента наподобяват много на предишните случаи. Собствениците си тръгват, като дават акциите си безвъзмездно, новите са изненадващи и се появяват, натоварени с мисия да стабилизират изпадащия във все по-тежко положение клуб. А случващото се оставя съмнения за задкулисни игри и дори за нареждания от най-високите етажи на държавата. Предизвиква и много въпроси. Ще стане ли Васил Божков собственик на \"Левски\"?  Съобщението, изпратено от компанията му \"Нове холдинг\", не дава категоричен отговор на този въпрос. То е с много неизвестни и условности. Извадено от контекста, звучи повече като за ангажиране на консултант и договаряне на маркетинг активности. Формулировката е за \"партньорство\":  От \"Нове холдинг\" не коментират повече, а Божков запазва мълчанието си. Като се има предвид публично известното финансово състояние на \"Левски\" (дългове над 32 млн. лева) не е ясно какви бизнес възможности и за растеж виждат в клуба. Името му се появи като възможен нов собственик на \"Левски\" в средата на ноември. Месец по-късно букмейкърът \"Ефбет\" (компания от орбитата на бизнесмена с интереси в различните видове хазарт) стана основен партньор на клуба, а логото му беше преместено от гърба на предната страна на фланелките.  За първи път Божков беше назован поименно преди десетина дни от новия изпълнителен директор  Павел Колев, който заяви, че е избран на поста от бизнесмена . Два дни по-късно сегашният собственик  Спас Русев потвърди, че се оттегля и че много му се иска \" Божков да е следващият голям акционер\" . \"Надявам се, че той е узрял и ще помогне. Ние сме разговаряли (с Божков) за това какво трябва да се направи, така че клубът да бъде не само финансово стабилен, но и да има надграждане\", заяви Русев. Защо Божков отново да е собственик на футболен отбор ? Според публикации в спортни медии Васил Божков е привърженик на \"Левски\", въпреки че беше собственик на ЦСКА. Едва ли по сантиментални причини обаче той би похарчил милиони в опит за съвземането на отбора. В миналото си Божков вече е имал общо със спорта, като в началото на новия век оглавяваше федерациите по стрелба и шахмат. Акцентът в \"спортната\" биография на бизнесмена обаче е управлението на ЦСКА. Божков придоби клуба от \"Българска армия\" през 1999 г. от Любослав Пенев и го ръководи до 2006 г., когато продаде акциите си на индиеца Прамод Митал. Разходите за това време са били малко над 40 млн. лева, а приходите - около 33 милиона. Освен ангажимента да осигурява средства Божков трябваше да понесе и бремето на критиките от фенове на червените в последните си месеци на \"Българска армия\", включително и обвинения от запалянковци, че е \"продал\" титла в полза на \"Левски\". След това Божков е основно в роля на спонсор, доколкото свързвани с него компании бяха рекламодатели и спонсори. \"Еврофутбол\" продължава да е ексклузивен партньор на БФС, а \"Ефбет\" спонсорира голяма част от спортните клубове в България, като има агресивна маркетингова политика и брандира зали и стадиони в страната. В момента \"Ефбет\" и \"Еврофутбол\" са едновременно спонсори на втородивизионния \"ЦСКА 1948\", който преди три години тръгна от най-ниското ниво. Кой и защо (не) иска да бъде собственик на \"Левски\"? В последните години въпреки заканите на всеки нов собственик, че ще се вземат мерки, клубът продължава да трупа задължения. В спортен план вече цяло десетилетие \"Левски\" няма спечелена купа. Сред привържениците се наблюдава разделение и дори напрежение. Във финансов план дълговете се увеличават въпреки няколкото спонсорски договора от последните години (с \"Виваком\", \"Ефбет\" и \"Щрабаг\"). Модернизацията на инфраструктурата също е обект основно на обещания, като новият сектор А на стадиона, който  преди дни получи името \"Щрабаг\" , е недовършен. С изграждането му са свързани и немалка част от задълженията на \"Левски\". На този фон влизането на нови собственици изглежда нелогично от бизнес гледна точка. И защо Божков би се ангажирал с повече от спонсорски договори?  Това предизвиква различни хипотези, включително дали \"партньорството\" му с \"Левски\" не е предложение, на което не може да откаже, дали е част от други договорки и дейности на хазартния бизнесмен. Русев твърди, че от първия си ден е опитвал да привлече Божков в клуба. Двамата се познават от години, като през февруари 2002 г. Божков благодари публично на Русев за посредничеството му при продажбата на 49% от \"Еврофутбол\" на собственика на гръцката \"Интраком\" Сократис Кокалис. \"Безвъзмездно\", или как се сменя собствеността в \"Левски\"?  В предишните два случая ключовата дума около смяната на собствеността беше \"безвъзмездно\". След 11-годишно управление Тодор Батков  обяви на емоционална пресконференция  през юни 2015 г., че ще преотстъпи притежаваните от него акции. Той съобщи, че ще опрости и 1.619 млн. лева, с които е финансирал клуба от 1 юли 2014 г. до оттеглянето си. И властта в \"Левски\" поеха трима собственици - Иво Тонев (сочен за близък до министър-председателя Бойко Борисов, бивш общински съветник от ГЕРБ и бивш член на УС на спортния тотализатор), Александър Ангелов (адвокат, приближен до депутата от ДПС Делян Пеевски) и Николай Иванов (собственик на \"Юпитер холдинг\", която е водеща в производството на ограничителни системи в областта на пътната безопасност). Малко повече от година по-късно  на сцената излезе непознатият за футболната общественост до момента Спас Русев . Русев също получи безвъзмездно акциите на тримата си предшественици. На общото събрание на 30 август 2016 г. Тонев заяви, че с Иванов и Ангелов  безвъзмездно са дали около 1.45 млн. лева на клуба . По-късно тримата отрекоха твърдения, че ще си търсят от клуба предоставените средства. Сега Русев е на път да си тръгне от \"Георги Аспарухов\" и заяви, че няма да търси нищо срещу акциите си. Кои са собствениците в момента?  По данни от Търговския регистър капиталът на \"Левски\" в момента е 30 669 974 лева. Акциите са с номинал 1 лев, като обикновените поименни акции са 30 419 974, а поименните привилегировани са 250 000. Финансовият отчет за 2017 г. показва, че Русев държи 49.89%. След него се нареждат бившият футболист Даниел Боримиров и Стоян Кръстев (бивш член на Надзорния съвет на ОББ и адвокат, защитавал Милен Велчев по дело за клевета от 2003 г.) с по 18.42%. Тръстът на привържениците \"Синя България\" има 10%, а останалите по-малки акционери са с общо 3.27%. В средата на февруари на 2017 г. (около половин година след идването си)  Русев обяви, че прехвърля свои акции на  Боримиров , като го направи втория най-голям акционер. Ходът дойде с обяснението, че Русев иска да избяга от конфликта на интереси при сключването на рекламния договор между \"Левски\" и \"Виваком\", тъй като самият той е акционер и в двете дружества (БТК и \"Левски\"). Няколко дни след това съобщение Русев направи опит да се оттегли от клуба. Бизнесменът обяви, че \"Левски\" практически е във фалит и че си тръгва . Впоследствие обаче той остана като собственик. Направеният наскоро одит е показал, че в момента  задълженията на \"Левски\" са около 32 млн. лева . Русев каза в неделя, че  до общото събрание сумата ще бъде намалена наполовина , без да уточни как ще стане това. (Виж) кой говори? Картината на често и безвъзмездно прехвърляне на акциите в \"Левски\", както и участниците в тези процеси предизвикват не само много въпроси, но и подозрения. Всъщност има човек, чиито думи трябва да се следят внимателно. Депутатът от ГЕРБ и бивши конституционен съдия Георги Марков, който е бивш председател на Управителния съвет на \"Левски\", пръв заговори за влизането на \"фин човек\" като собственик в клуба и подготви почвата за появата на Русев още в края на юли 2016 г. \"Достоен президент на \"Левски\", с изключителни контакти навън, изключително богат, доказан, фин човек, както подхожда на \"Левски\". А не човек от подземния свят. И му пожелавам да върне Наско (Сираков) и Мъри (Станимир Стоилов) на \"Герена\", каза тогава той. Преди месец и половина пак Марков се появи в медиите, като два пъти апелира Сираков и Стоилов да бъдат върнати, но този път призова на помощ министър-председателя Бойко Борисов. В първите дни на Нова година депутатът каза пред \"Дарик\": \"Бойко, моля те, кажи на Спас Русев да върне Наско и Мъри. Като познавам отношенията му с премиера, сигурен съм, че ще го послуша.\" Пред \"Дневник\" вчера Марков обясни, че думите му са били насочени единствено към това Борисов да каже, че Сираков и Стоилов са необходими, а Русев да го чуе и да ги върне. \"Не съм казвал, че Борисов трябва да търси финансиране или да сменя собственици\". Има ли намеса отгоре в смените на собственика?  Подборът на думите на Марков и контекстът заслужават внимание. Но и в същото време не за първи път се появява въпросът има ли Борисов пръст в управлението и подбора на собствениците на \"Левски\". \"В \"Левски\" запалянковците казват под сурдинка, и това вече тече от месеци, че знаят кой е собственикът, но не искат да го назоват на глас. Вътре се намира подставено лице на Бойко Борисов - Иво Тонев, и подставено лице на Делян Пеевски - Александър Ангелов\". Това заяви през 2015 г. бившият депутат Татяна Дончева, определяща се за привърженик на \"Левски\",  в коментар по темата за влиянието на Борисов и Пеевски върху клуба. \"Няма как един адвокат и един Иво Тонев да отидат и да сложат парите на масата. Не от месеци, а от години се знае, че Тодор Батков е държан на къс повод и че никой не искаше гласно да каже на кого всъщност - през кредити или други финансови операции - са акциите на \"Левски\", добави тогава тя. Темата за \"реалния\" собственик витае около \"Левски\" още по-назад във времето - още докато на власт беше Тодор Батков. Вълненията се засилиха край разрива в отношенията между Пеевски и бившия банкер Цветан Василев. През лятото на 2014 г.  \"Капитал\" съобщи , че кипърската офшорка \"Дигерасо лимитид\" е придобила 42% от акциите на футболния клуб с финансиране от кръга на Цветан Василев. Впоследствие Василев заяви от Белград по темата: \"Как г-н Батков е договорил с мен заем, при условие че не е говорил с мен, а с г-н Делян Пеевски и адвокат Александър Ангелов.\" През 2014 г. капиталът на \"Левски\" е увеличен на 30.7 млн. лева. Тогава Батков остана с 18.3 млн. акции, а \"Дигерасо лимитид\" - с 11.6 милиона, показва справка в Търговския регистър. Адвокатът твърдеше, че фирмата е негова. През лятото на следващата година Батков се оттегли. Самият Борисов, който се определя за привърженик на отбора, още  през 2011 г. призна, че е посредничил за това голяма външна банка да стане спонсор на \"Левски\" . Скоро след това  VTB Capital дойде като рекламодател на \"Георги Аспарухов\" . По-късно - с идването на Тонев, Иванов и Ангелов, въпреки отлива на публика и липсата на спортни резултати \"Левски\" представи няколко партньорски договора -  \"Виваком\" ,  \"Щрабаг\" , \"Градус\" и \"Спетема кафе\". Какво следва?  На 6 март е насрочено общо събрание на клуба, което може би ще изясни част от въпросите или поне ще се види кой ще е новият получател на акциите (безвъзмездно) срещу ангажиментите да осигурява пари за отбора. Дали ще има истински план за стабилизиране и развитие на \"Левски\", може ли да има бизнес в затрупания с дългове клуб или ще са просто финансови инжекции за крепене на положението - ще отнеме повече време да се разбере. А дали Божков плаща сметката по желание или по задание и докога - може винаги да остане само догадка.", "date": "2019.02.14", "title": "Как се става собственик на \"Левски\""}
{"url": "https://www.dnevnik.bg/sviat/2019/02/14/3390070_nad_40_bivshi_britanski_diplomati_prizovaha_tereza_mei/", "text": "Над 40 бивши британски дипломати призоваха премиера на страната Тереза Мей да отложи Брекзит, съобщи снощи в. \"Таймс\", цитиран от БТА. Според дипломатите е най-добре напускането на ЕС да се отложи, за да се изяснят условията на бъдещите отношения между Великобритания и ЕС, или да бъде проведен втори референдум, се казва в изявлението, получено от вестника. Ако до 29 март британският парламент не одобри споразумението, постигнато между Брюксел и правителството в Лондон, Мей ще трябва да избира между отлагане на Брекзита и напускане без споразумение, което ще хвърли икономиката в хаос, отбелязва \"Ройтерс\". ЕС все още очаква конкретни и реалистични предложения от Лондон, които да позволят избягването на Брекзит без споразумение, заяви снощи председателят на Европейския съвет Доналд Туск, цитиран от \"Франс прес\". Той направи това изявление, след като разговаря с европейския преговарящ за Брекзит Мишел Барние.", "date": "2019.02.14", "title": "Над 40 бивши британски дипломати призоваха Тереза Мей да отложи Брекзит"}
{"url": "https://www.dnevnik.bg/sport/2019/02/14/3390034_snimka_na_denia_debjutut_na_videopovtoreniiata_v/", "text": "Футболистите на \"Аякс\" празнуват гола, с който смятаха, че са взели преднина  . Всъщност оказа се, че радостта им е била прибързана, след като съдията Дамир Скомина прибегна до технологията за видеоповторенията и прецени, че е имало засада, заради което голът не беше признат. Малко преди почивката след ъглов удар вратарят Тибо Куртоа не успя да избие добре. Топката стигна до Николас Таляфико, който с удар с глава отблизо вкара, но по-късно дойде решението, че гол няма.", "date": "2019.02.14", "title": "Снимка на деня: Спорният дебют на видеоповторенията в Шампионската лига"}
{"url": "https://www.dnevnik.bg/evropa/2019/02/14/3390086_eurbus_spira_proizvodstvoto_na_a380_nai-golemiia/", "text": "Европейският самолетостроител \"Еърбъс\" (Airbus) обяви днес, че ще спре производството на А380 - най-големия пътнически самолет в света - през 2021 година, предадоха световните агенции. Компанията посочи, че авиопревозвачът \"Емирейтс\" (Emirates) е намалил поръчките си за суперсамолета \"и в резултат и липсата на неизпълнени поръчки за други авиолинии, \"Еърбъс\" ще прекрати доставките на А380 през 2021 година\". \"Емирейтс\", която бе най-големият клиент за А380, намали поръчките си от 162 на 123 машини, като през идните две години ще приеме още 14 самолета\", се допълва в изявлението. Огромният самолет с две палуби, 544 пътнически места и четири двигателя започна да изпълнява граждански полети през 2007 година. Решението може да засегне до 3500 работни места, допълни концернът, цитиран от \"Асошиейтед прес\". Въпреки проблемите с програмата А380 печалбата на \"Еърбъс\" миналата година е скочила с 29 процента до 3.05 млрд. евро, информира ДПА. /БТА", "date": "2019.02.14", "title": "\"Еърбъс\" спира производството на най-големия пътнически самолет в света А380"}
{"url": "https://www.dnevnik.bg/na_put/2019/02/14/3389253_vse_poveche_hora_predpochitat_da_putuvat_sami/", "text": "Eдин от трима туристи над 50-годишна възраст се е случвало да пътува сам и планира да го прави и вбъдеще. Това показва изследване на британския туроператор Saga. Най-приятното преживяване за пътуващия самостоятелно е, че може да прави каквото реши (85% от отговорилите), а на второ място е възможността за срещи с единомишленици (72%), сочат резултатите, цитирани от TravelDailynews.com. Изследването показва, че напоследък причината да пътуваш сам не е главно в липсата на партньор, както беше преди години. Съвременният пътешественик е движен повече от страстта към пътуването и промяната. Над 12 хил. анкетирани, прехвърлили 50 г., казват, че пътуват сами, оставяйки и близките си да прекарват времето си както намерят за добре. Едновременно с това една трета казват, че се чувстват в неравностойно положение, ако пътешестват без придружители. Резултатите от проучването на британския туроператор се потвърждават и от данните на Асоциацията на британските туристически агенции, която отчита 150-процентно увеличение на самотно пътуващите британски летовници за последните седем години. Същата тенденция е отразена и в традиционната годишна класация за най-добри хостели в света на платформата Hostelworld. Тази година в нея дори бяха включени няколко нови категории като \"най-добър хостел за самостоятелни пътувания\", съответно за мъже и за жени. Причината е, че между 2015 г. и 2017 г. пътуванията поединично са се увеличили с 42%. Класацията се базира на 1.2 млн. мнения, които оценяват над 36 хил. имота в 170 страни. Използването на смартфони и специални приложения направиха пътуването в чужбина по-малко плашещо и насърчиха хората да тръгват без да подбират компания, коментират авторите на британското проучване. Жените (39%) са по-склонни да заминат без компания, отколкото техните съпрузи (26%). Самото пътуване създава възможност човек сам да определя темпото и да отделя време за неща, които го интересуват. Соло-пътешественикът в малка степен се интересува от местните удобства (3%), не се нуждае от местни придружители (3%), нито се вълнува от обменните курсове (1%). При планирането на самостоятелна ваканция цената (46%) се оказва най-важният фактор при оформянето на плана. На второ място индивидуалният турист поставя дестинацията (42%), обектите, които иска да посети (32%) и досега до чуждата култура (14%). Испания (33%), Италия (32%) и Франция (27%) са предпочитаните дестинации за самостоятелна ваканция на британците. Изследването е част от политиката на компанията да съдейства на индивидуалните пътешественици като търсенето е за пешеходни турове, речни и морски круизи.", "date": "2019.02.14", "title": "Все повече хора предпочитат да пътуват сами"}
{"url": "https://www.dnevnik.bg/sport/2019/02/14/3390085_ot_bulgarin_za_bulgari_videoto_s_koeto_kubrat_pulev/", "text": "С тези думи на Кубрат Пулев започва рекламен клип, призоваващ българите да се обърнат към българския туризъм. Боксьорът говори на фона на кадри от различни природни и културно-исторически забележителности. \"Вижте българските езера и пещери, чуйте нашия неповторим неравноделен фолклор и ще разберете защо не мога да изляза в битка под друг флаг\", казва Пулев. \"Ходим навсякъде по света, а не знаем достатъчно за родината си. Аз избрах българския туризъм, защото ако не познаваш България, не познаваш и себе си. Ако не обичаш България, не обичаш и себе си\", добавя той. Преди дни на конференцията \"Естествено България\" министърът на туризма Николина Ангелкова обяви 2019 г. за година на българския туризъм. Според посочените от нея данни за 2018 г. има леко увеличение на нощувките и приходите от българските туристи. \"Ръстът е показателен, че вървим напред, затова използваме и тази инициатива, за да надградим направеното\", каза Ангелкова.", "date": "2019.02.14", "title": "От българин за българи: видеото, с което Кубрат Пулев рекламира туризма в страната"}
{"url": "https://www.dnevnik.bg/evropa/2019/02/14/3390089_bivsh_boksyor_udrial_jandarmeristi_na_protest_na/", "text": "Бившият професионален боксьор Кристоф Детингер,  заснет да нанася ожесточени удари  на жандармеристи по време на протести на \"жълтите жилетки\" в Париж в началото на януари, беше осъден снощи на една година затвор ефективна присъда и 18 месеца условно, предаде \"Франс прес\". Бившият шампион на Франция в полутежка категория за 2007 и 2008 г. обаче ще трябва да прекарва в затвора само нощите си. Така той ще може да продължи да упражнява професионалната си дейност. Освен това той няма да може да посещава Париж през идните шест месеца и трябва да плати общо 5 хил. евро на двамата пострадали жандармеристи. Прокуратурата беше поискала две години ефективан присъда и една година условно по обвинението в \"нечувано насилие\". Максималната присъда за нападението срещу служители на реда, извършено като част от група лица, е до 7 години затвор. След обявяването на присъдата негови поддръжници изразиха шумно радостта си. \"Исках да попреча на една несправдливост и създадох друга\", призна по време на процеса Кристоф Детингер, който изрази съжаление за грешката си.", "date": "2019.02.14", "title": "Бивш боксьор, удрял жандармеристи на протест на \"жълтите жилетки\", получи присъда"}
{"url": "https://www.dnevnik.bg/bulgaria/2019/02/14/3390099_v_bulgariia_cenata_na_truda_narastva_zaiavi_biser/", "text": "В България цената на труда нараства, средната работна заплата през декември е била 1205 лв. През тази година бизнесът ще увеличи заплатите. Това заяви социалният министър Бисер Петков в ефира на Би Ти Ви. \"Минималната заплата е увеличена с 10% и това не е предизборно - то е резултат от процеси, които държавата преживява. Предвидени са 260 млн. повече за финансиране на социални услуги, което е с 30 млн. лв. повече от миналата година, а от 1 юли пенсиите ще бъдат увеличени с 5.7 %, а таванът ще стана 1200 лв., припомни Петков. По думите му активно се работи по плана за хората с увреждания, от началото на април ще започне оценката. \"Първата мярка от новоприетия закон за хората с увреждания е изплащането на новата месечна финансова подкрепа от 12 февруари\" каза Петков. Според данни на Агенцията за социално подпомагане над 575 хил. души са получили помощи през януари. Засега не се предвижда промяна в заплащането на нощния труд, който не е регламентиран в закона, а с подзаконов акт, стана известно от изявлението на социалния министър.", "date": "2019.02.14", "title": "В България цената на труда нараства, заяви Бисер Петков"}
{"url": "https://www.dnevnik.bg/evropa/2019/02/14/3390104_avstriia_planira_po-strogi_prisudi_za_prestupleniia/", "text": "Австрийското дясно правителство обяви вчера въвеждането на по-тежки присъди за престъпления с насилие, особено срещу жени, като в същото време изтъкна увеличаването на случаите, в които чужденци са заподозрени в убийства на жени, предаде \"Ройтерс\". Управляващата австрийска коалиция на консерватори и крайнодесни дойде на власт, възползвайки се от настроенията, породени от миграционната криза в Европа, като обеща да не допусне повторение на притока на чужденци, по време на който само през 2015 г. страната прие около един процент от населението си. Това бяха търсещи убежище хора, много от които идваха от Близкия изток и Афганистан. Най-новата статистика на престъпността, която е за 2017 г., показва, че броят на престъпленията като цяло, както и този на престъпленията с насилие, е спаднал. Австрия е с един от най-ниските показатели за брой убийства в ЕС. Но таблоидите и правителството се фокусираха върху осем несвързани помежду си убийства на жени, извършени тази година, и изтъкнаха, че това е неприемлив скок. За повечето от тях полицията смята, че са били извършени от чужденци. \"В началото на тази година станахме свидетели на почти свръхестествена поредица от убийства, които разтърсиха страната\", каза на пресконференция вътрешният министър Херберт Кикъл от крайнодясната Партия на свободата, представяйки планираните мерки. \"Наблюдаваме, че много, много често хората, замесени в тези престъпления с насилие, не са австрийци и са от други държави и други култури\", каза Кикъл на обща пресконференция с консервативния канцлер Себастиан Курц и други министри. Самият пакет от мерки, които включват увеличаване на минималната присъда за изнасилване, и криминализиране на осакатяването на женски полови органи не е конкретно насочен срещу чужденци. Подготовката на мерките отне месеци. Те са свързани с обещанието на коалицията да въведе по-тежки наказания за сексуални престъпления и престъпления с насилие. Думите на министър Кикъл са пореден ход на правителството за споменаване едновременно на имиграцията и престъпността, без да се казва изрично, че първото води до второто. Главният заподозрян при последното убийство, извършено във вторник във Виена, е босненски гражданин. Кикъл и Курц казаха, че миналия месец са проучвали дали може да бъде разширен кръгът на престъпленията, заради които чужденци могат да бъдат лишавани от статута си и депортирани извън сегашния списък с тежки престъпления като убийство. Канцлерът Курц отхвърли и критиките на адвокати и други, според които по-строгите присъди сами по себе си не са ефективно възпиращо средство. \"Който и да извърши престъпление срещу жени и деца в Австрия, не заслужава снизходителност, а подходящо сурово наказание\", каза той. /БТА", "date": "2019.02.14", "title": "Австрия планира по-строги присъди за престъпления срещу жени"}
{"url": "https://www.dnevnik.bg/bulgaria/2019/02/14/3390102_kratki_novini_bolnite_ot_morbili_v_bulgariia_veche_sa/", "text": "До тогава ще бъдат бъдат готови промените в наредбата и изготвянето на методика за разпределението на субсидиите и компенсациите за автобусните превозвачи, съобщи Министерството на транспорта след среща на ресорния министър Росен Желязков и министъра на финансите Владислав Горанов с автобусните превозвачи. Предвиждат се промени и в Закона за автомобилните превози, които се очаква да бъдат внесени до юни. В момента разпределянето на субсидията за нерентабилните маршрути до малки населени места не е известно как се разпределя, а превозвачите казват, че парите покриват до 50% от разходите. Установени са още 12 случая на морбили в Разлог Това съобщи на брифинг в Министерството на здравеопазването държавният експерт от Дирекция \"Здравен контрол\" Радосвета Филипова, цитирана от Агенция \"Фокус\". По-рано през деня бе съобщено за 5 случая, с доказано заболяване след лабораторни тестове. Новите случаи са на пациенти от 5 месеца до 9 г., които с различни диагнози са били в детското отделение на болницата в Разлог. Те са с проявени симптоми, но лабораторните тестове още не са готови. Три от децата не са достигнали възраст за ваксината, две са имунизирани, а за останалите не е известно още дали са слагани ваксини. Детското отделение ще бъде затворено, а Регионалната здравна инспекция е разпоредила издирването на всички в района до 18 г., които не са имунизирани.  На този етап не може да се говори за епидемия, а за взрив, който най-вероятно има източник, внос от чужбина. В България последните две години и повече въобще няма местен случай, обясни експертът.  Македония обяви двудневен траур след тежката автобусна катастрофа Катастрофата  стана на пътя Тетово - Скопие вчера, когато пълен пътнически автобус се преобърна в пропаст. Към момента причините за катастрофата все още се изясняват. Според македонската информационна агенция Миа, загиналите са 14 души, а други шестима се борят за живота си.", "date": "2019.02.14", "title": "Кратки новини: Установени са нови случаи на морбили"}
{"url": "https://www.dnevnik.bg/evropa/2019/02/14/3390117_avstriia_nastoia_za_evropeiska_poziciia_po_kazusa_s/", "text": "Европа трябва да договори обща позиция по въпроса дали китайската фирма \"Хуауей\" може да осигурява оборудване за следващото поколение 5G мобилни мрежи, заяви министерството на технологиите на Австрия, цитирано от \"Ройтерс\". Европейската комисия обмисля де факто забрана за оборудване на \"Хуауей\" за 5G мрежи заради опасения за сигурността. През седмицата държавният секретар на САЩ  Майк Помпео  и вицепрезидентът Майк Пенс лобираха сред европейски политици за отказ от продуктите на китайската фирма. В изявление на австрийското министерство се казва, че според него би било полезно да се насочат усилията към въпроса на европейско ниво и да се определи общ подход, като в същото време се гарантира, че конкуренцията в Европа и Австрия не е ограничена. \"Хуауей\", световен лидер на пазара за мобилните мрежи с годишни продажби над 100 млрд. долара, е подложен на строги проверки за връзките си с китайското правителство и заради подозренията, че Пекин може да използва технологиите на \"Хуауей\" за шпиониране. Няма публично предоставени доказателства, а компанията многократно отхвърля тези твърдения, които обаче накараха  няколко западни страни да ограничат достъпа  на \"Хуауей\" до техните пазари. A1 Telekom Austria, контролирана от телекомуникационна компания America Movil и от австрийската държава, заяви, че използва части на \"Хуауей\", а \"Нокиа\" е основният й доставчик на мрежи, но изпълнителният директор Томас Арнолднер каза, че все още не е взето решение за оборудването за 5G мрежите. Местният конкурент, T-Mobile Austria, австрийското подразделение на Deutsche Telekom, заяви, че работи с \"Хуауей\", \"Нокиа\" и \"Сиско\" и прави преоценка на стратегията си за поръчки.", "date": "2019.02.14", "title": "Австрия настоя за европейска позиция по казуса с \"Хуауей\""}
{"url": "https://www.dnevnik.bg/politika/2019/02/14/3390112_sled_skandal_za_zaklanata_ot_shaikata_preferenciia/", "text": "От втория опит днес парламентът събра кворум, за да започне работа по окончателното гласуване на промени в изборните правила, които се правят три месеца преди изборите за евродепутати. Десет часа в сряда правната комисия в Народното събрание обсъжда и гласува промените в Изборния кодекс, като посред нощ ГЕРБ, ДПС, \"Обединените патриоти\" и \"Воля\" приеха текстове, които на практика обезсмислят преференцията на изборите за депутати, евродепутати и общински съветници. Става въпрос за предложения, които гласят, че преференциите се броят само ако получените гласове за дадения кандидат са поне колкото съответната избирателна квота. Това значи, че кандидат за депутат ще трябва да събере между 9 и 12 хил. гласа, за да размести листата, а за евродепутат - между 130 и 150 хил. (още за поправките четете  тук  и  тук ). Това предизвика критики от страна на БСП и извънпарламентарни партии и доведе до протест пред парламента тази сутрин. Днес зам.-председателят на парламентарната група на \"БСП за България\" Крум Зарков обяви, че заседанието на правната комисия е приключило около 30 минути след полунощ, а докладът по измененията в Изборния кодекс е раздаден на депутатите след 9 часа тази сутрин, което значи, че ще се гласуват важни промени \"на тъмно\". \"Отнемат се права на граждани. Има протестиращи. Група адвокати заплашват, че ще си запалят дипломите пред парламента. Съветът по законодателство казва: \"Разпуснете ни, няма смисъл\". Този парламент има 8% рейтинг и единственото учудващо е, че все още ги има\", обяви още Зарков и изказа възмущение от начина, по който тече законодателния процес в 44-о Народно събрание. Председателят на правната комисия от ГЕРБ Данаил Кирилов заяви, че това е истеричен патос. \"Има пет човека ваши симпатизанти отвън, които разкъсват ризи, но не сте им казали за какво\", обърна се той към БСП. Според социалиста Явор Божанков промените в Изборния кодекс, с които се обезсмисля преференцията, която по думите му била \"заклана\" снощи, са шамар в лицето на българския народ. След като каза, че \"патриотите\" вече нямат право да се наричат така, той обяви, че снощи си е тръгнал от парламента обезверен - без вяра в демократичния процес у нас. Накрая каза, че управляващите са шайка, но историята ще ги съди. Репликира го Юлиан Ангелов от ВМРО с мотива, че няма право да се изказва така за \"Обединените патриоти\", тъй като преди две години в Горна Оряховица тогавашният лидер на ДСБ Радан Кънев го е представял като новия десен лидер, а сега бил депутат от БСП. \"Не си ли много малък, за да ми викаш шайка? В този парламент тоя малкия на мен шайка не може да ми вика. Това да не ти е комсомол\", отвърна от парламентарната трибуна депутатът от ГЕРБ Вежди Рашидов, който обяви, че е на 68 г. и не може да търпи такова отношение (бел. авт. - Явор Божанков е на 29 г.). Зам.-председателят на парламентарната група на ДПС Йордан Цонев репликира БСП да не обявяват, че демократичният процес е заклан, тъй като социалистическата партия заклала \"българските граждани, които имат право да гласуват\". Не се разбра какво точно има предвид Цонев, но БСП не подкрепя предложението от ДПС отпадане на ограниченията за разкриване на изборни секции извън страните в Европейския съюз (ЕС). Току-що мнозинството в парламента остави старото правило - до 35 секции в тези страни, което след Брекзит ще касае и Великобритания. Социалистът Таско Ерменков обяви от парламентарната трибуна, че управляващите се отнасят с Изборния кодекс като с проститутка.", "date": "2019.02.14", "title": "След скандал за \"закланата\" от \"шайката\" преференция парламентът гласува окончателно промени в изборните правила"}
{"url": "https://www.dnevnik.bg/evropa/2019/02/14/3390127_germanskata_ikonomika_e_izbegnala_recesiia_v_kraia_na/", "text": "Германската икономика едва е успяла да избегне рецесия в края на 2018 година, информира ДПА. Брутният вътрешен продукт (БВП) на страната е останал без промяна през четвъртото тримесечие, обяви днес федералната статистическа служба в първоначална оценка. През третото тримесечие германската икономика се сви с 0.2 на сто, отчитайки намаляване на БВП за първи път от 2015 година. Негативни цифри за динамиката на БВП през последните месеци на миналата година  биха означавали рецесия  за най-голямата европейска икономика. Германия бе в рецесия за последно на прага между 2012 и 2013 година, припомня в. \"Ханделсблат\". Отслабването на световната икономика и търговският конфликт със САЩ са оказали натиск върху износа. Проблемите на автомобилния сектор с новите стандарти за отработени газове в ЕС също са допринесли за нулевия растеж. Компаниите обаче отново са увеличили инвестициите си. /БТА", "date": "2019.02.14", "title": "Германската икономика е избегнала рецесия в края на 2018 г."}
{"url": "https://www.dnevnik.bg/skorost/2019/02/14/3390145_otkriti_pri_stroeja_na_struma_arheologicheski_nahodki/", "text": "Археологически находки, разкрити при строителството на автомагистрала \"Струма\" край село Покровник, са част от експонатите в националната изложба \"Българска археология 2018\". Традиционната експозиция с най-интересните и впечатляващи проучвания се открива на 14 февруари в Националния археологически институт с музей при БАН, съобщиха от Агенция \"Пътна инфраструктура\". В изложбата, която ще продължи до 14 април, може да се видят находки, намерени при проучването на селище от римската и късноантичната епоха край Покровник. Откритите ценности са над 2700. Сред тях са над 1400 монети, керамични съдове и метални предмети. През миналата година освен на автомагистрала \"Струма\" започнаха археологически проучвания и по трасето на \"Хемус\" - в отсечката между пътен възел \"Белокопитово\" и с. Буховци, на пътя Калотина - София и участъка Видин - Димово - Ружинци - Монтана. Общата им стойност е за близо 935 хил. лв. През 2019 г. предстои преместване и теренна консервация на археологическите ценности с експозиционна стойност, открити край с. Покровник. Откритите римска фамилна гробница и раннохристянската църква ще бъдат преместени, а на място ще бъдат запазени частите от римската вила и баня, които са извън трасето на \"Струма\". На 8 февруари подготвеният проект е изпратен за съгласуване в Националния институт по недвижимо културно наследство, каквито са изискванията на Закона за културното наследство. През следващите месеци ще се извършват и археологически проучвания на обходния път на Габрово, на пътя Видин - Димово - Ружинци - Монтана, Мездра - Ботевград и на обходния път на Поморие. Индикативната стойност на археологическите дейности, които ще се финансират от АПИ през 2019 г., е близо 8 млн. лв, се казва в съобщението.", "date": "2019.02.14", "title": "Открити при строежа на \"Струма\" археологически находки ще бъдат включени в изложба"}
{"url": "https://www.dnevnik.bg/citat_na_deniia/2019/02/14/3390133_citat_na_denia_v_burundi_e_po-hubavo_ot_brjuksel_tam/", "text": "С тези думи външният министър на Сърбия Ивица Дачич коментира вътрешнополитическите приоритети на страната си. Миналата година той няколко пъти благодари на държави като Бурунди и още няколко, обявили, че \"оттеглят\" решението си за признаване на Косово. По думите му тази година и други държави смятат официално да го направят. Според Дачич, цитиран от B92, съхраняването на териториалната цялост, евроинтеграцията и по-добри връзки със страни по целия свят са основните външнополитически приоритети на Сърбия. На заседание на външнополитическата комисия на парламента той каза, че Сърбия ще поддържа и установява контакти с малки и по-малко влиятелни страни по света, за да се увери, че те гласуват в подкрепа на Сърбия в международните организации. Тази година се очаква ново гласуване на кандидатурата на Косово за член на ЮНЕСКО и Интерпол.", "date": "2019.02.14", "title": "Цитат на деня: В Бурунди е по-хубаво от Брюксел, там ни харесват"}
{"url": "https://www.dnevnik.bg/razvlechenie/2019/02/14/3390118_video_vuprosite_koito_porajda_purviiat_treilur_kum/", "text": "За огромното количество почитатели на най-печелившия анимационен филм на всички времена \"Замръзналото кралство\" (2013 г.) очакването на продължението се оказа твърде дълго, а за други - не съвсем с помощта на излезлите междувременно късометражни филмчета \"Снежното приключение на Олаф\" и \"Треска по Замръзналото кралство\". Появата на първия двуминутен трейлър към втората пълнометражна част на историята мигновено предизвика поредица въпроси сред феновете, които очакват да видят какво ще се случи с Анна и Елза. \"Дисни\" обяви през 2015 г, че планира продължение, а работата по него започна две години по-късно. Първият филм до известна степен се базираше на книгата \"Ледената кралица\" на Ханс Кристиан Андерсен, но все още няма никаква информация за какво ще разказва вторият. Един от въпросите, които се обсъждат в социалните мрежи, са тъмните нотки. Може и да изглежда, че е красива есен в кралството на Арендел, но мрачната музика подсказва, че има проблем. Анна се опитва да премине опасни скали, докато сестра й Елза използва ледените си сили, за да прекоси бурно море. След това Елза и магичният снежен човек Олаф са заобиколени от пламъци, а годеникът на Анна - Кристоф, галопира, качен на своя елен Свен. Във финалния кадър Анна грабва меча му и го насочва към зрителите, но кой или какво заплашва кралството остава неизвестно. Появиха се предположения, че може да се загатва за климатичните промени. В първите 40 секунди на трейлъра Елза се опитва да прекоси бурното море и огромните вълни събудиха в социалните мрежи съмнения за подобен сюжет. В \"Туитър\" хората се питат и за ролята на двамата нови герои, които се появяват в трейлъра. Те са червенокоса жена и руса фигура, която се появява, носейки се в купища листа. Някои предполагат, че това може да са злодеите, а други - точно обратното. Дженифър Лий, която е в режисьорския състав на филма, подсказа преди време, че има намерение да създаде половинка на Елза от женски пол, писа Би Би Си. Нейната сексуалност не бе разкрита в първия филм, но много почитатели подписаха петиция тя да се окаже гей. Лий преди това е казвала, че са се провеждали множество разговори за това дали Елза да се окаже първата принцеса на \"Дисни\", която да има приятелка. Друга мистерия за феновете са носещите се във въздуха диаманти, които се виждат за кратко пред балкона на Анна, както и какво ще е тяхното значение. По-наблюдателните откриха, че такива диаманти присъстват и в новия постер на \"Замръзналото кралство 2\". Филмът тръгва по кината през ноември и тогава всички загадки ще бъдат разкрити.", "date": "2019.02.14", "title": "Видео: Въпросите, които поражда първият трейлър към \"Замръзналото кралство 2\""}
{"url": "https://www.dnevnik.bg/razvlechenie/2019/02/14/3389911_barbi_veche_e_s_invalidna_kolichka_i_proteza_na_kraka/", "text": "За шест десетилетия Барби премина през множество транформации и вече е доста по-различна от онова, което бе в самото начало. Отдавна не е само онази руса бяла жена с непропорционална фигура от ранните си дни, а вече има множество и различни лица, с които компанията производител \"Мател\" се опитва да я превърне в огледало на различните деца, които си играят с нея. Затова сред най-новите нейни вариации в специалната линия Barbie Fashionista има и кукли с увреждания, пише изданието Teen Vogue. Новите си модели \"Мател\" представи на 11 февруари. Сред тях има кукла с типичната за чернокожите прическа от плитки, кукли с различни форми на тялото, както и в инвалидна количка и с протеза на крака, която се сваля. Според вицепрезидента на фирмата Ким Кълмон новите модели отговарят на търсенията на клиентите. \"Има допълнителни форми на тялото - Барби с по-малък бюст и по-слабо изразена талия. Инвалидна количка или кукла в инвалидна количка бе един от моделите, за които сме получавали най-много запитвания от клиентите на нашата гореща линия\", допълва той. За модела с протеза на крака компанията се консултира с 12-годишната Джордан Рийвс, която има протеза на ръката и съветва създателите да направят модела с опция за сваляне и поставяне на протезата. Според вицепрезидента не е ясно дали някой е щял да се досети иначе колко важна е такава малка подробност за човек, на когото му се налага да живее с подобно приспособление. Множество изследвания показват, че видът на една кукла може да повлие на младата личност, която си играе с нея. Как обаче подобна игра влияе върху развитието на децата с различни видове увреждания - двигателни или сетивни, не е известно, тъй като играчките на пазара не включват такъв вид избор. Барби също доскоро не бе така широко скроена и отворена към разнообразните видове и форми на тялото например. Едва през 2016 г. \"Мател\" въведе модели с по-закръглени тела, които обаче продължаваха да са със слаба талия. На компанията й трябваше и цялото време от основаването й през 1959 г. до 1969 г., за да представи и първата си чернокожа Барби. Тази година куклата отбелязва своята 60-годишнина. По този повод в началото на януари \"Мател\" и \"Уорнър Брос\" обявиха, че ще  снимат съвместен проект за противоречивата кукла  с номинираната за \"Оскар\" актриса Марго Роби в главната роля. Проектът ще е първи от поредица от продукции и за други линии играчки на компанията, сред които ще попаднат Hot Wheels и American Girl. Миналата седмица \"Мател\" обяви, че куклата Барби е приключила годината с най-високите си продажби за последните пет години, което според производителя се дължи основно на разнообразието от цветове на кожата, форми, професии и религии, което производителят постепенно въведе.", "date": "2019.02.14", "title": "Барби вече е с инвалидна количка и протеза на крака"}
{"url": "https://www.dnevnik.bg/tehnologii/2019/02/14/3390158_nasa_obiavi_kraia_na_edna_ot_nai-dulgite_si_misii_za/", "text": "Американската космическа агенция НАСА обяви края на една от най-успешните си и дълготрайни мисии за междупланетарно проучване. Става въпрос за марсохода Opportunity, който кацна на Марс през януари 2004 г. Така 15 години по-късно, след направени хиляди снимки и изпратени големи количества данни за Червената планета, Opportunity спря да комуникира със Земята. Апаратът беше засегнат сериозно лятото на 2018 г. от една от най-големите пясъчни бури през последните години на Марс, покрила близо една четвърт от планетата. Марсоходът спря да работи заради отслабване на акумулаторите и невъзможност соларните панели да ги захранят заради намалената от бурята светлина. Последното съобщение от Opportunity е получено на 10 юни миналата година. Оттогава инженерите на НАСА са изпратили хиляди команди до апарата, но всички били безуспешни. Opportunity се оказа изключителен уред - той е проектиран за 90-дневна мисия на Марс, но изкара в работен режим почти 15 години, с което надвиши 60 пъти първоначалните очаквания за продължителността на живота му. Той пропътува общо 45 км по повърхността на Марс при заложен едва 1 км от учените в НАСА. \"Повече от десетилетие Opportunity е икона в областта на изследването на Марс. Апаратът ни показа древното минало на планетата, разкри, че на нея има вода и че е потенциално обитаема\", каза Томас Църбюхен от НАСА.", "date": "2019.02.14", "title": "НАСА сложи край на една от най-дългите мисии за изследване на Марс"}
{"url": "https://www.dnevnik.bg/skorost/avtomobilna_industriia/2019/02/14/3390189_proizvoditelite_na_avtomobili_v_evropa_ochakvat/", "text": "Продажбите на нови автомобили в Европа през тази година ще останат на нивата от предходната, като в най-добрия случай ще има ръст от 1%. Това е прогнозата на Асоциацията на производителите на автомобили в Европа, съобщена снощи от нейния президент Карлос Таварес. Очакванията са през годината в страните от ЕС да се купят 15 млн. автомобила. Президентът на ACEA отбелязва, че макар  миналата година да е била пета поредна с ръст , той е спаднал от 9.3% през 2015 г до 0.1 на сто през миналата. Таварес е на мнение, че всички усилия на работещите в бранша трябва да бъдат насочени към запазване на неговата конкурентноспособност, като се взимат предвид основните предизвикателства - евентуален Брекзит без сделка, планираното намаляване на нивата на вредни емисии от 2020 година и дори митата за европейски автомобили в САЩ. Според Таварес намаляващите продажби на дизелови автомобили и нарастването на търсенето на бензинови през миналата година са довели до втора поредна годината, в която средните нива на емисии, отделяни от продадените коли, са нараснали. Като изход от тази ситуация той вижда повишаването на продажбите на електромобили. Реално обаче през миналата година едва 2% от всички купени нови коли са били зареждащи се от контакта - електромобили или плъгин хибриди. Като пречка пред налагането им Таварес посочва тяхната цена и липсата на достатъчно зарядни станции.", "date": "2019.02.14", "title": "Производителите на автомобили в Европа очакват минимален ръст на продажбите за 2019 г."}
{"url": "https://www.dnevnik.bg/sport/2019/02/14/3390126_visshata_liga_poglejda_kum_vuzmojnostta_da_stane/", "text": "Висшата лига разглежда възможността да стартира своя собствена платформа за стрийминг услуги, подобна на  \"Нетфликс\" , съобщава \"Таймс\". Стремежът на ръководството на лигата е да увеличи приходите си от излъчване на мачовете, които намаляха при подписването на последния договор с телевизионните компании. Премиършип продаде  телевизионните права за срока 2019-22 г. за сумата от 4.6 милиарда паунда  на Sky Sports и BT Sport. Сумата е по-ниска от рекордните 5.1 милиарда, платени за периода 2016-19. Очаква се разликата да бъде компенсирана от международните права, чиито такси вече са по-високи. Според \"Таймс\" при продажбата на правата за чужбина Висшата лига ще премина границата от 9 милиарда паунда. Създаване на собствена платформа за стрийминг услуги ще бъде голям удар по телевизиите в Англия и традиционното излъчване на Висшата лига. Sky Sports привлича хиляди нови абонати всяка година именно с този продукт, който е централен при продажбата на всички пакети на оператора. Идеята за създаване на собствена телевизия се обсъжда отдавна, а наскоро президентът на \"Кристъл палас\" Саймън Джордан заяви, че Висшата лига трябва да копира модела на Националната футболна лига (НФЛ) в САЩ, която разви собствен продукт, с който повиши приходите си няколко пъти. \"По мое мнение Висшата лига има възможност да стане телевизия и да умножи няколко пъти сегашните си приходи\", каза Джордан пред \"Лондон ивнинг стандард\". \"Няколко пъти съм казвал, че Висшата лига може да стане \"Нетфликс на футбола\" - т.е. да има своя собствена платформа, с която да контролира целия продукт\". \"Ако имаш 100 милиона абонати за Premier League TV, както \"Нетфликс\" предлага продукта си за 8 паунда на месец, то това означава, че ще генерираш 10 милиарда паунда на година, а не както досега, 8.7 млрд. за срок от три години\", каза още Джордан. Подобен ход от Висшата лига ще последва стъпките на УЕФА, която при преизбирането на Александър Чеферин за президент обяви, че ще създаде своя платформа в следващите шест месеца. Услугите за стрийминг навлизат все по-уверено в спорта.  \"Амазон\" вече закупи един пакет от двубоите от Висшата лига .", "date": "2019.02.14", "title": "Висшата лига поглежда към възможността да стане \"Нетфликс на футбола\""}
{"url": "https://www.dnevnik.bg/sviat/2019/02/14/3390162_netaniahu_obiavi_che_shte_obsudi_s_arabite_voina_s/", "text": "Израелският премиер Бенямин Нетаняху заяви, че ще се срещне с представители на арабските страни, за да обсъдят война срещу Иран, която според него е от общ интерес за тях, предадоха \"Блумбърг\" и ДПА, цитирана от БТА. \"Току-що излизам от отлична среща с оманския министър на външните работи. Обсъдихме допълнителни стъпки, които можем да предприемем със страните от региона, за да постигнем общи интереси\", заяви Нетаняху пред израелски медии на близкоизточната конференция във Варшава, организирана от Полша и САЩ. Той увери, че тази дипломатическа дейност ще продължи. Думата, която той използва на иврит, означава \"война\", \"бях там\", казва кореспондент на \"Асошиейтед прес\" в Ерусалим, споделил изявлението му в \"Туитър\". По-малко от два месеца преди извънредните избори на 9 април обаче премиерът първоначално не се ограничи само с устни коментари. Публикация в \"Туитър\", написана от профила на институцията му на английски език, също съдържаше думата \"война\", а впоследствие бе заменена с \"битка\",  пише \"Джерузалем пост \". \"Не е известно какво доведе до този гаф и промяната на коментара или дали става дума за грешка в превода,\" отбелязва изданието. ДПА цитира същата публикация. \"Оттук отивам на среща с 60 външни министри и пратеници на страни от цял свят, насочена срещу Иран\", добавя Нетаняху според изявлението, първоначално публикувано от неговата канцелария. \"Това, което е важно за тази среща - и тя не е тайна, защото има много такива - е, че това е отворена среща с представители на водещи арабски страни, които сядат на една маса с Израел, за да обсъдят общия интерес от война с Иран\", подчертава израелският премиер. Публикацията, изглежда, е била изтрита преди гневната реакция на външния министър на Иран Мохамад Джавад Зариф също в социалните мрежи: \"Винаги сме знаели за илюзиите на Нетаняху. Сега светът също ги знае.\" Думите предизвикаха отзвук в ирански медии и катарската телевизия \"Ал Джазира\", която също осъди коментарите му. \"Израелските медии, обикновено бързи като шофьор от Тел Авив, когато стане зелено, реагираха необичайно бавно\", пише \"Блумбърг\". Възможно ли е премиерът, толкова изкусен в такава дипломатическа обстановка, да го е казал? Или това са фалшиви новини, нещо, което израелските служби за сигурност предупредиха, че използват чужди хакери, за да повлияят на изборите през април?\" Все пак някои коментатори отбелязват, че в комбинация с предлога, която той използва в коментара си на иврит, тя означава \"война\" в смисъла на \"война с бедността\", пише агенцията.", "date": "2019.02.14", "title": "Нетаняху обяви, че ще обсъди с арабите \"война с Иран\", и стъписа медиите"}
{"url": "https://www.dnevnik.bg/analizi/2019/02/14/3389661_koi_poslanik_sledva_dnes/", "text": "Според Българския тълковен речник, издание на БАН, държава е", "date": "2019.02.14", "title": "Кой посланик следва днес..."}
{"url": "https://www.dnevnik.bg/sviat/2019/02/14/3390225_turgoviiata_na_sasht_i_kitai_e_namaliala_s_pochti_14/", "text": "Стокообменът между Китай и САЩ миналия месец е намалял с 13.9 процента на годишна основа до 45.7 млрд. долара, съобщиха днес китайските митници, цитирани от ТАСС. Според публикуваните данни китайският износ за САЩ през разглеждания период е спаднал с 2.4 процента до 36.5 млрд. долара, вносът на американска продукция - с 41.2 процента до 9.2 млрд. долара. Отрицателното салдо на САЩ в търговията с Китай през януари е било 27.2 млрд. долара, което е увеличение на годишна основа с 24 процента. За 2018 година китайско-американският стокообмен възлиза на 583.7 млрд. долара, като е нараснал с 12.3 процента. При това износът на продукция от Китай за САЩ се е увеличил с 14.5 процента до 153,9 млрд. долара. През 2018 година отрицателното американско търговско салдо възлиза на 323.32 млрд. долара, което е увеличение със 17.2 процента. /БТА", "date": "2019.02.14", "title": "Търговията на САЩ и Китай е намаляла с почти 14% за година"}
{"url": "https://www.dnevnik.bg/kultura/2019/02/14/3389741_otkus_ot_tainata_recepta_na_ljubovta_na_valentina/", "text": "Какво съдържа \"Тайната рецепта на любовта\"? Съвременната италианска авторка Валентина Чебени разказва трогателна история за силно приятелство, пленяваща любов и неочаквани приключения на страниците на романа \"Тайната рецепта на любовта\". Това е първа книга от авторката на български език и излиза броени дни преди празника на любовта! През неофициалния месец на любовта – февруари – писателката Валентина Чебени ще ни сподели \"Тайната рецепта на любовта\" – сгряваща история за любов, сладкиши и преодоляване на болезнените тайни от миналото. В преломен момент от живота си младата италианка Елетра тръгва по следите на ревностно пазеното минало на болната си майка Еда, докато семейната им пекарна е пред фалит, а нито миналото, нито бъдещето носят каквато и да е утеха или надежда. Следите отвеждат красивото момиче на чудатия средиземноморски остров Титано, за който се носят всевъзможни митове и легенди. Потвърждение за част от тях Елетра получава още със стъпването на бреговете му – островът е разделен на две, като жителите на едната половина оцеляват трудно, изхранвайки се основно чрез риболов и от малкото туристи. Другата му половина пък е населена от тихи, облечени в черно жени, наричани от останалите с презрение \"морските вдовици\" – прозвище, чийто зловещ произход идва от случилата се преди време жестока трагедия, отнела мъжете им. Между двата лагера по средата на острова се издига манастирът на света Елизабета. Именно там се крият всички тайни и се разбулват всички мистерии. Три жени живеят заедно зад стените му, всяка със своята болка. Елетра се присъединява към тях, готова на всичко, за да разбере истината за своя произход. И така, на острова, разделен на две от стара тайна, Елетра не само ще научи истината за живота на майка си и за баща си, когото не познава, но и ще се натъкне на истината за своето собствено минало. Наред с това ще преоткрие истинската си страст – да твори вълшебни сладки изкушения и отново ще усети магията на любовта. Но най-сладките аромати в кухнята носят най-много болка на Елетра, защото всичко си има цена, а и мрачна заплаха е надвиснала не само над манастира, ами над целия остров. Освен затрогващата история на Елетра книгата съдържа и рецепти на традиционни италиански ястия като винени праскови с бита сметана, анасонов хляб със захарна глазура и др. Валентина Чебени е родом от Рим, където живее и до днес. Автор е на няколко романа, а \"Тайната рецепта на любовта\" е първата й книга, която излиза на български език. Превод Росица Николова Адаптацията на корицата Фиделия Косева Фериботът, единственият, който свързваше острова с континента посредством седмични курсове, навлезе в спокойните води на залива, оставяйки зад себе си следи от златиста пяна и едно безкрайно пътуване. Една огромна скала, покрита с дива жълтуга и ирис, над която се издигаше бялата фасада на фара, приветства навлизането на кораба в пристанището. На палубата Елетра, сгушена в якето си, стисна с пръсти горещото си кафе, докато очите ѝ поглъщаха гордата островна красота. Веднага щом чу двигателите да се изключват и вратата откъм кърмата да се отваря с метални звуци и скърцания, въздъхна с облекчение. Слезе по все още олюляващото се мостче, но напълно решена да се наслади на заобикалящата панорама: на малкото туристическо пристанище с около десетина места за лодки, оформени от дълги коридори, и на рибарското пристанище с дълъг олющен дървен кей, задръстен от кошове и касетки, оставени да се пекат на юнското слънце, зад което се издигаха високите склонове на облечен в калуна, червена хвойна и кумарка хълм. Усмихна се. Сякаш целият остров я поздравяваше с добре дошла. Отмести от очите си кичур коса, притисна с ръка чантата, в която беше сложила питките. Пое дълбоко дъх – за първи път на този изтръгнат от морето къс земя. Наоколо цареше хаосът на пазара с импровизирани с плажни чадъри и пейки сергии за прясна риба и плодове. От другата страна на сергиите на опашка, с притиснати до гърдите пликове, от които се по¬даваха домати и праскови с оранжеви оттенъци, стояха жени, облечени в дълги до глезена траурни памучни черни поли и блузи в същия цвят, с дълги сребърни коси, които, замотани в строги кокове, осветяваха огрените им от слънцето лица. Вървяха с наведени глави, претегляйки мълчаливо изложените плодове и зеленчуци, докато размяната на банкноти затвърдя¬ваше споразумение, нямо, подобно на немите им очи. Никой от присъстващите не им проговаряше и сякаш обгърнатите в траурни цветове лица не забелязваха никого. \"Шествие от призраци\", помисли си Елетра. Сенки, които бяха истинско предизвикателство за неподвижността на слънцето, движещи се в малката тълпа, която се отдръпваше, отнасяйки се към тях като към болни от чума. \"Колко странно\", помисли си, спирайки се да гледа как облечените в черно жени се губят в уличките на селото. Дръпна ципа, за да провери питките, на които, противно на очакванията ѝ, изглежда, пътуването не им се беше отразило зле. Напротив, от тях се носеше още по-силен аромат на анасон, отколкото когато ги беше извадила от фурната – малки, пълни с подправки комети, които щяха да я водят по пътя към истината. Още преди да потърси квартира в селото – беше тръгнала така набързо, че дори не ѝ беше дошло на ум да резервира стая в някой евтин пансион, единствения вариант, който можеше да си позволи, установи, че трябва да иде другаде. Спря на площада една възрастна жена и пое неуверено в посоката, посочена от възлестите ѝ ръце. Не я засегна изобщо вторачването на малките очи на жената в гърба ѝ, нито промяната в гласа, когато ѝ спомена името на манастира. – Манастирът на Леа и на другите злощастнички от друга¬та страна на острова ли? – беше я попитала жената, оглеждай¬ки я от глава до пети, но Елетра поклати глава, не можейки да разгадае островитянския диалект. – Манастирът на света Елизабета – повтори тя смутено малко преди жената да изкриви уста, потупвайки се с юмрук в гърдите, за да се възпре да не се изкашля. – Върви тогава и господ да е с теб в онзи ад – каза жената сухо, обърна ѝ гръб и я остави изумена, сама между къщите насред прашния площад. – Какво топло посрещане само! – прошепна, преди да поеме колебливо по пътя, навлизайки в изгорялата от слънцето гора. Беше се изсмяла на предупрежденията на Естер относно острова и неговите странности, но започна да мисли, че може би загрижеността на приятелката ѝ не беше толкова неоснователна. Пое по черни пътища и стръмни пътеки, стремейки се да не забрави онези произнесени през зъби думи, уверена, че ще стигне до манастира за по-малко от половин час, но след час ходене, през който не срещна нито една жива душа освен един гущер и едно бездомно куче, се спря и се загледа в пейзажа, останала напълно без дъх. А от манастира никаква следа. Избърса челото си и се обърна назад, за да открие в стъпките си момента, в който се е изгубила. Не разбираше къде е сбъркала, пътищата си приличаха всички. Всяка пътека представляваше ивица земя с камъни, проправена сред растителността, подобна на останалите, а палещото слънце само беше влошило положението. \"И въпреки всичко това място е райско\" – си помисли, докато в същия момент съзираше очертанията на някаква постройка на върха на хълма отвъд завоя – стара сграда в недобро състояние, предвид олющената мазилка и тревата, която се показваше между керемидите. Може би именно манастирът, който търсеше.", "date": "2019.02.14", "title": "Откъс от \"Тайната рецепта на любовта\" на Валентина Чебени"}
{"url": "https://www.dnevnik.bg/sviat/2019/02/14/3390234_frenski_gigant_poe_upravlenieto_na_letishteto_v_belgrad/", "text": "Белградското летище \"Никола Тесла\" бе дадено за 25 години под концесия на френската компания \"Венси еърпортс\" (Vinci Airports), предаде \"Асошиейтед прес\". Сръбският премиер Ана Бърнабич заяви, че концесията е от стратегическо значение за Сърбия. \"Венси еърпортс\" плати 501 млн. евро и обеща да инвестира 730 млн. евро в нова инфраструктура. Главният изпълнителен директор Никола Нотбер заяви, че компанията планира да превърне летището в регионален хъб и да утрои броя на пътниците от пет на петнадесет милиона годишно. \"Венси еърпортс\" е един от петте международни играча в летищния сектор, отбелязва АП.", "date": "2019.02.14", "title": "Френски гигант пое управлението на летището в Белград"}
{"url": "https://www.dnevnik.bg/bulgaria/2019/02/14/3390242_demokratichna_bulgariia_poiska_ostavkata_na_cacarov_i/", "text": "Обединението \"Демократична България\" настоя за оставката на главния прокурор Сотир Цацаров и цялото ръководство на Държавната агенция \"Национална сигурност\" (ДАНС). Повод за искането им е оповестената вчера информация, че пари, преведени от Държавната петролна компания на Венецуела, са постъпили по сметки в банка в България, след което част от тях са били трансферирани в други страни. Новината беше съобщена от Цацаров  след срещата му с премиера Бойко Борисов и посланика на САЩ Ерик Рубин. Директорът на ДАНС Димитър Георгиев каза от своя страна, че става въпрос за милиони евро. По-късно през деня председателят на парламентарната комисия за контрол на спецслужбите Димитър Лазаров обяви, че сумата е 60 млн. евро. Той добави, че схемата е била разкрита след подаден дипломатически сигнал. \"Оставките са задължителни заради фундаменталния пробив в сигурността и превенцията срещу прането на пари, както и безнаказаните действия на руския шпионаж на българска територия\", пише в позиция на \"Демократична България\", изпратена до медиите. По информация на \"Капитал\"  банката, в която са преведени парите от Венецуела, е Инвестбанк.  Според политическото обединение това \"доказва пълния провал на Инвестбанк в превенцията в прането на пари и отчитане и докладване на съмнителни финансови транзакции\". \"Размерът и източникът на постъпващите суми по сметката на адвокат Цветан Цанев сами по себе си, както и най-елементарното търсене в уеб пространството на името на адвоката щяха да дадат множество сигнали на банката да докладва в ДАНС съмнителните сделки. ДАНС и нейната Дирекция за финансово разузнаване са проявили забележителна немарливост по тази тема\", пишат още от \"Демократична България\". В позицията се допълва, че прокуратурата и ДАНС са направили усилие да прикрият \"собствената си неспособност да защитават националната сигурност, като се опитват да оневиняват сериозните пропуски на банката и на собствените си служители, насочвайки вниманието единствено към адвоката, оперирал доверителните сметки\". Освен оставката на ръководството на ДАНС \"Демократична България\" предлага пълното реформиране на агенцията, както и на БНБ и Комисията за финансов надзор. Конкретният мотив за исканата оставка на Цацаров е \"заради опитите му да прикрива тежки престъпления на властта\". Политическата сила настоява и за санкции за Инвестбанк.", "date": "2019.02.14", "title": "\"Демократична България\" поиска оставката на Цацаров и цялото ръководство на ДАНС"}
{"url": "https://www.dnevnik.bg/sport/2019/02/14/3390217_borislav_mihailov_bfs_e_nai-dobrata_sportna/", "text": "Президентът на БФС Борислав Михайлов смята футболния съюз за най-добрата спортна организация в България. В обширно интервю пред телевизията на БФС той говори за това как  отпадането му от изпълнителния комитет на УЕФА  ще се отрази на България, за смисъла да се кандидатства за световното по футбол през 2030 г., а освен това опроверга \"градски легенди\", свързани с финансирането на футболния съюз. \"Според мен федерацията става все по-стабилна - не само финансово, а и организационно. Хората добиват опит, имаме доста млади момчета тук, доста момичета работят. Смятам, че ставаме все по-добра организация и според мен сме най-добрата спортна организация в България\", каза Михайлов, който кара четвърти мандат начело на БФС Той изтъкна, че футболният съюз се самофинансира. \"Когато станах президент през 2005 г., в касата имаше 3 млн. лева, а сега бюджетът е 20 милиона. Това всичко е заслуга на тези, които работим тук и никога не сме се възползвали от пари на данъкоплатеца.\" И добави, че най-много му тежи това, че националният отбор не се е класирал на голямо първенство. \"Надявам се сега да се класираме.\" На въпрос за неуспеха му в гласуването по време на конгреса на УЕФА в Рим той отговори: \"Това е нарочна грешка. Но тя, естествено, не е направена от администрацията на УЕФА, нито от президента (Александър Чеферин). Да не знаеш, че вместо седем имена отбелязваш осем. Тези две недействителни бюлетини са гласували за мен. Така че реално аз имам 27 гласа и отивам на балотаж, който не се състоя.\" Михайлов оцени високо това, че в продължение на осем години беше в ръководството на УЕФА. \"Това е огромен успех, личен успех, без да се правя на скромен. Осем години там с такъв резултат - 25 валидни плюс два невалидни гласа след осем години присъствие, означава, че вотът е стабилен. Никакви притеснения няма да има за България. Познавам всички хора, президентите, знам правилата. Ще продължи доброто сътрудничество с УЕФА и ФИФА. Ще правим най-вече инфраструктурни проекти.\" По думите му общата кандидатура с Гърция, Румъния и Сърбия за световното носи голяма възможност за подобряване на стадионите. \"Без инфраструктура не можеш да кандидатстваш. Това е повод и аз много съм щастлив, че премиерът, г-н Борисов, обича футбола. Това е идея на ниво министър-председатели.\" Михайлов е убеден, че ще има нов национален стадион, но \"това минава през кандидатура за световното\". В края на месеца предстои среща на министрите на спорта и на президентите на футболните федерации. Министърът на спорта  Красен Кралев каза, че България ще трябва да осигури четири стадиона  с капацитет поне 40 000. Засега се обсъждат варианти за това два от тях да са в София, а по един да има в Пловдив и Варна.", "date": "2019.02.14", "title": "Борислав Михайлов: БФС е най-добрата спортна организация в България (видео)"}
{"url": "https://www.dnevnik.bg/razvlechenie/2019/02/14/3390171_djesi_pinkan_se_zavrushta_v_produljenieto_na_breaking/", "text": "Арън Пол ще изиграе отново ролята на Джеси Пинкман във филма по сериала Breaking Bad, съобщава \"Индиуайър\". Проектът  беше обявен през ноември 2018 г.  - лентата ще е двучасова и в нейното създаване ще участва Винс Гилиган. Досега обаче не беше известно дали филмът ще разказва предисторията на сериала, или ще бъде негово продължение.  Според информация на \"Холивуд рипортър\" става дума за продължение, което ще представи пътуването на героя след края на сериала и ще разказва за бягството на отвлечен човек и неговото търсене на свобода. \"Дедлайн\" добавя, че филмът ще се излъчи първо по \"Нетфликс\", а след това ще се завърти и по AMC.  Сценарист и изпълнителен продуцент на лентата ще бъде създателят на Breaking Bad Винс Гилиган, който проявява желание и да режисира продължението. Брайън Кранстън, който изигра ролята на Уолтър Уайт, потвърди, че филмът е в процес на развитие. Засега обаче не може да каже дали неговият герой ще се появи на екрана. Той заяви и че ако му бъде отправено продължение, ще го приеме, без да се замисли. \"Историята е завладяваща и много хора искат да видят завършването на сюжетните линии, които бяха оставени отворени във финала на сериала\", каза Кранстън. \"Не знам дали ще се появя във филма, но съм развълнуван, защото Breaking Bad беше най-големият момент в кариерата ми и нямам търпение да видя другите членове на екипа, дори и ако само посетя снимките\", допълни той. Арън Пол, чието участие в бъдещия филм беше потвърдено, получи три награди \"Еми\" за поддържаща роля за работата си в сериала.", "date": "2019.02.14", "title": "Джеси Пинкман се завръща в продължението на Breaking Bad"}
{"url": "https://www.dnevnik.bg/sviat/2019/02/14/3390248_rusiia_obvini_sasht_che_gotviat_provokaciia_s_jertvi/", "text": "Във Венецуела се подготвя провокация с жертви като оправдание за силова акция отвън. Това заяви днес на брифинг говорителят на руското външно министерство Мария Захарова, предадоха ТАСС и БТА. \"Под прикритието на хуманитарен конвой се подготвя провокация, включително с жертви, каза Захарова. И целта е тя да послужи като предлог за силова акция отвън. Всички трябва ясно да разбират това.\" По думите ѝ \"организаторите май са се излъгали и в това\". \"Възможността за военна интервенция просто е червена линия за цяла Латинска Америка и, общо взето, за цялата световна общност, която се смята за цивилизована\", изтъкна говорителят. До 23 февруари Захарова направи коментара малко над седмица преди очакваното от председателя на парламента и самообявил се президент ( признат от редица държави ) Хуан Гуайдо влизане на над 100 тона хуманитарни помощи, изпратени от САЩ, в страната. Те бяха доставени на границите на Венецуела с Колумбия и Бразилия, местни и испански медии пишат, че третата дестинация е неназован карибски остров. Гуайдо и екипът му обявиха по-рано тази седмица, че операцията по вкарването на помощите ще започне на 23 февруари. Те досега не са обяснявали как точно ще стане това. Военните във Венецуела  препречиха мост на границата , който така и не е бил откриван, за да попречат на разпределянето на помощите. Експерти отбелязват, че идеята на Гуайдо е да окаже натиск върху армията да приеме помощите и на практика да признае властта му на временен президент, отстъпвайки от верността си на държавния глава Николас Мадуро. \"Паралелни структури\" Москва смята за необходимо държавите \"да се въздържат от стъпки и изявления, способни да провокират ескалация на напрежението във Венецуела, по-специално от всякакви призиви към въоръжените сили на Венецуела, криещи риска те да се включат във вътрешното гражданско противопоставяне\". \"Повтаряме неуморно: задача на международната общност е да съдейства за постигане на разбирателство между различните политически сили във Венецуела\", добави Захарова. Междувременно \"форсираното изграждане на успоредни държавни структури (във Венецуела) не носи видим резултат, броят на участниците в антиправителствените протести не достига набелязаните мащаби\" и вътрешната опозиция не успява да се обедини, отбеляза говорителят на руското външно министерство. Гуайдо обяви снощи, че е назначил ново ръководство на компанията \"Ситго\", американския клон на  венецуелската държавна петролна компания  PDVSA, която наскоро попадна под американски санкции.", "date": "2019.02.14", "title": "Русия обвини САЩ, че готвят \"провокация с жертви\" във Венецуела"}
{"url": "https://www.dnevnik.bg/sviat/2019/02/14/3390191_daska_2_-_kakvo_ima_v_proekta_za_novi_i_mnogo/", "text": "Петима американски сенатори от двете водещи партии внесоха в парламента на САЩ законопроект за много по-строги санкции срещу Русия. Той е адаптирана версия на проекта за закон от август миналата година \"Защита на американската сигурност от агресията на Кремъл\" (Defending American Security from Kremlin Aggression Act или DASKA), който не успя да получи одобрение преди частичните избори през ноември. Тогава вносителите Линдзи Греъм (републиканец) и Боб Менендес (демократ) искаха санкции срещу операциите на руските държавни банки и забрана за купуване и притежаване на руски държавен дълг. Сега отново заради намесата на Русия в американските избори и агресията в Украйна се включват още двама сенатори демократи (Бен Кардин и Джинн Шейхин) и един републиканец (Кори Гарднър) и според \"Ройтерс\" шансовете за прокарването на проекта - било самият текст, било като поправки в други закони - са се увеличили. Вносителите добавят нови елементи като изискване на подробен доклад за личното богатство на президента Владимир Путин, доклад за убийството на опозиционния лидер Борис Немцов пред стените на Кремъл и гаранции срещу евентуален опит на президента Доналд Тръмп да изтегли САЩ от НАТО. Миналата година само при новината за проекта за нови санкции рублата се обезцени спрямо долара и еврото с 10% и същото се повтори за кратко снощи. Пълният текст на проектозакона още не е достъпен, но са разпространени  основните идеи  в него. Ето какви предложения за санкции съдържа DASKA 2: - срещу руски банки, поддържащи действията на Русия за отслабване на демократичните институции в други държави - срещу инвестициите в руски проекти за втечнен природен газ извън Русия (\"Лукойл\" например има 30% дял в проект за инсталация за втечняване на газ в Камерун; подобни планове имаха \"Газпром\" за Иран и \"Роснефт\" за Венецуела) - срещу киберсектора на Русия - срещу руския държавен дълг – срещу политически дейци, олигарси, членовете на семействата им и други лица, които пряко или косвено подпомагат незаконна и корупционна дейност в интерес на Путин. - срещу 24 служители на контраразузнаването (ФСБ), участвали в нападението през ноември 2018 г. срещу украински катери и последвалото арестуване на 24 украински моряци - срещу руския корабостроителен сектор, в случай че Русия наруши свободата на плаване в Керченския пролив или където и да е по света - срещу подкрепящите разработването на петролни ресурси в Русия - срещу руски държавни енергийни проекти извън Русия. - подкрепа за НАТО (напускането от страна на САЩ да е възможно само след подкрепа на поне две трети от сенаторите) и ускорено предаване на въоръжение на онези съюзници в алианса, които все още са зависими от руско оръжие - създаване на няколко центъра за борба с Русия и противници на САЩ в области като хибридни и киберзаплахи.   трябва да противодейства на дезинформацията и други бъдещи заплахи, идващи от Русия.   към Държавния департамент трябва да координира усилията за подобряване на международната киберсигурност, достъпа до интернет, свободата на интернет и под.   ще помага на европейски държави да противодействат на намесата на Кремъл - приемане на     на САЩ, включително чрез добавянето на нов тип престъпления в законите от типа на хакерски атаки срещу язовири, електроцентрали, болници и инфраструктура за провеждане на избори. Първият закон условно е наречен   и предвижда американските прокурори да могат да блокират мрежи от ботове и други дигитални структури, които може да се използват в широк спектър незаконна дейност; преследване на опитите престъпници да продават достъп до ботнет с цел провеждане на кибератаки. Вторият закон   ще позволи на Министерството на правосъдието (в САЩ то ръководи и федералната прокуратура - бел. ред.) да повдига федерални обвинения за хакерски атаки срещу системи за провеждане на избори на федерално ниво -   и наказване на правителството в Москва за производство и употреба на химическо оръжие - Държавният департамент трябва да анализира   по света -  , като застрахователните компании бъдат задължени да съобщават кои са крайните бенефециенти и собственици на компаниите, от чието име се извършват подобни сделки. Какви други санкции се задават - САЩ и Европейският съюз работят над нови съвместни санкции заради инцидента в Керченския проток; обсъждането на бъдещи мерки срещу Москва се очаква да е сред темите на съвета на външните министри от ЕС в Брюксел на 18 февруари - закон в САЩ изисква администрацията да наложи втори кръг санкции срещу Русия заради употребата на химическо оръжие в британския град Солсбъри преди една година. Понеже законът не посочва краен срок за подобно действие, то непрекъснато се отлага от екипа на Тръмп; новите мерки може да включват широки ограничения за внос и износ от Русия и забрана държавната авиокомпания \"Аерофлот\" да лети до САЩ. Говорителят на Кремъл Дмитрий Песков заяви в четвъртък, че Русия трябва \"да се готви за най-лошото\", тъй като няма надежда за \"подобрение в отношенията или поне за устойчива ремисия на \"болезнената русофобия\" в САЩ\". Според него \"побеснялата русофобия\" не се основана на нищо реално, а част от новите идеи може да се окажат в противоречие с общоприети правила за международна търговия. Това е опит за изтласкване на конкурентни руски компании от пазара и разчистване на пространство за американските, добави Песков. Финансовият министър Антон Силуанов коментира, че евентуални американски санкции срещу купуване, търговия и притежаване на руски държавен дълг ще ударят първо чуждестранни компании. \"Ще се прострелят в крака\", образно описа той ситуацията, която по думите му би била неприятна, но и Москва се е подготвила за нея, включително чрез държавна подкрепа за ликвидността на засегнати руски банки.", "date": "2019.02.14", "title": "DASKA 2 - какво има в проекта за нови и много по-строги санкции на САЩ срещу Русия"}
{"url": "https://www.dnevnik.bg/photos/2019/02/14/3390237_snimka_na_denia_ulica_car_ivan_shishman_v_surca/", "text": "За празника \"Свети Валентин\" се появиха червени сърца върху найлон, опънат между няколко улични колчета на столичната улица \"Цар Иван Шишман\". Целта на найлона е протекция за пешеходците по тротоара, които в дъждовните дни са заплашени от опръскване от минаващите по разбитата улица коли", "date": "2019.02.14", "title": "Снимка на деня: Улица \"Цар Иван Шишман\" в сърца"}
{"url": "https://www.dnevnik.bg/biznes/2019/02/14/3390267_dohodite_na_domakinstvata_narastvat_sus_75_a_razhodite/", "text": "Общият доход средно на лице от домакинство през четвъртото тримесечие на 2018 г. е 1557 лв. и нараства със 7.5% спрямо същото тримесечие на 2017 г., съобщиха днес от Националния статистически институт. В структурата на общия доход с най-висок относителен дял е работната заплата (55.1%), следвана от пенсиите (27.7%) и от самостоятелната заетост (6.8%). Спрямо четвъртото тримесечие на 2017 г. относителният дял на дохода от работна заплата се увеличава с 1.2 процентни пункта, доходът от пенсии - с 1.5 процентни пункта, а доходът от социални обезщетения и помощи намалява с 0.9 процентни пункта. Общият разход средно на лице от домакинство през четвъртото тримесечие на 2018 г. е 1509 лв. и се увеличава с 10.3% спрямо същото тримесечие на 2017 г. В структурата на общия разход с най-голям относителен дял са разходите за храна (30.2%), следвани от разходите за жилище (17.8%), данъци и социални осигуровки (12.7%) и транспорт и съобщения (11.1%). Като абсолютни стойности през четвъртото тримесечие на 2018 г. в сравнение със същото тримесечие на 2017 г. средно на лице от домакинство разходите за храна и безалкохолни напитки нарастват от 424 на 455 лв. (със 7.5%). Даваните пари за алкохолни напитки и цигари се увеличават от 59 на 63 лв. (със 7.7%). Разходите за облекло и обувки нарастват от 57 на 60 лв. (с 6.3%). Според данните на НСИ повече пари спрямо края на 2017 г. се дават за жилище (+4.3%), здраве (+10.6%), транспорт и съобщения (+17.4%), свободно време, културен отдих и образование (+29.4%). Разходите за данъци и социални осигуровки нарастват с 14.4%. Потреблението на основни хранителни продукти средно на лице от домакинство през четвъртото тримесечие на 2018 г. е без съществена промяна спрямо същото тримесечие на 2017 г. Увеличение е отчетено в потреблението на кисело мляко - от 6.6 на 7.1 кг, яйца - от 35 на 36 бр., плодове - от 11.9 на 12.4 килограма. Намалява консумацията на хляб и тестени изделия - от 22.3 на 21.5 килограма. Без промяна остава потреблението на месо, фасул зрял, картофи и захар.", "date": "2019.02.14", "title": "Доходите на домакинствата нарастват със 7.5%, а разходите с над 10 на сто"}
{"url": "https://www.dnevnik.bg/sviat/2019/02/14/3390251_turciia_zapochva_prouchvaniia_za_neft_i_gaz_krai/", "text": "Турски проучвателни кораби ще започнат скоро сондажи край Кипър, заяви пред Анадолската агенция министърът на енергетиката на признатата само от Анкара Севернокипърска турска република Йоздил Нами. \"Ние ще защитим правата и интересите на кипърските турци и ще вземем необходимите мерки по въпроса за природния газ, така както правим по останалите въпроси\", каза Нами вчера и добави, че турските действия ще останат в рамките на международните договорености. Той каза, че Севернокипърската турска република е готова винаги за енергийно сътрудничество с администрацията на кипърските гърци. Нами подчерта, че кипърските турци претендират за права върху залежи на въглеводороди в района на острова, и отбеляза, че както доклад на ООН, така и изявления на представители на САЩ изискват правата и на двете общности да бъдат защитени по отношение на използването на природните ресурси. Нами определи като \"ирационално и нелогично\" предложението на кипърския президент Никос Анастасиадис делът на кипърските турци в доходите от добива на въглеводороди да бъде запазен в специален фонд до намирането на решение на кипърския въпрос. \"Турция е най-лесният, най-евтиният и най-бързият маршрут за транспорта на природния газ, добит в Източното Средиземноморие, до Европа\", каза още Йоздил Нами и подчерта \"огромната\" преносна инфраструктура на Турция. /БТА", "date": "2019.02.14", "title": "Турция започва проучвания за нефт и газ край Северен Кипър"}
{"url": "https://www.dnevnik.bg/biznes/2019/02/14/3390273_brutniiat_vutreshen_produkt_narastva_s_31_za_godina/", "text": "Брутният вътрешен продукт (БВП) нараства с 3.1% през четвъртото тримесечие спрямо съответното тримесечие на предходната година и с 0.7% спрямо третото тримесечие на 2018 г., съобщиха днес от Националния статистически институт. Експресните оценки за БВП се основават на предварителни, налични към момента, месечни и тримесечни данни. Според експресните оценки на НСИ за четвъртото тримесечие на 2018 г. БВП в номинално изражение достига 29.881 млн. лева. Реализираната добавена стойност през четвъртото тримесечие на 2018 г. е 25.905 млн. лeвa. По елементи на крайното използване най-голям дял в БВП заема крайното потребление (81.3%), което е за 24.288 млн. лева. През четвъртото тримесечие на 2018 г. бруто капиталообразуването е 6.292 млн. лв. и заема 21% относителен дял в БВП. Външнотърговското салдо е отрицателно. Крайното потребление регистрира положителен икономически растеж от 5.3%. Бруто образуването на основен капитал отчита ръст от 4% през четвъртото тримесечие на 2018 г. спрямо съответното тримесечие на предходната година по сезонно изгладени данни. Вносът на стоки и услуги се увеличава с 2.5%", "date": "2019.02.14", "title": "Брутният вътрешен продукт нараства с 3.1% за година"}
{"url": "https://www.dnevnik.bg/sport/2019/02/14/3390233_purva_liga_shte_produlji_napred_s_visoka_ocenka_za/", "text": "Форматът в Първа лига ще се запази занапред, обяви президентът на БФС Борислав Михайлов. Той постави висока оценка на нивото на играта и заяви, че до година-две видеоповторенията могат да влязат в българския футбол. \"В Първа лига се играе доста добър футбол. Форматът, който беше сменен преди три години, се оказа доста сполучлив. Затова ще го продължим\", каза Михайлов. През 2016 г. футболният съюз прецени, че е дошло време да се тръгне по нов път, и нае холандската фирма Hypercube, която анализира детайлно българския футбол и проблемите му. След това компанията даде различни предложения и серия срещи и обсъждания клубовете сами одобриха настоящия вариант на първенството. Тогава беше решено, че форматът няма да бъде променян поне три години, за да може да се направи оценка. \"Може би само ще променим (правилото за) изпадащия отбор, за да се даде по-голяма възможност на по-голямата дивизия\", заяви Михайлов. Според него в първенството има много чужденци, \"но с колегите ми няма какво да направим, защото сме в Европейския съюз\". Причината е, че бразилците например идват с паспорти от държави от ЕС и не заемат място за чужденци, обясни президентът на БФС. \"Най-мъчно ми е, че няма достатъчно български вратари, които да играят в нашето първенство.\" По отношение на парите от телевизионните права българските клубове взимат повече от всички в региона с изключение на Румъния, която е три пъти по-голяма, каза Михайлов. \"Доста дълго съм президент, имам опит и самооценка. Не съм много сигурен дали ме обиждат (обвиненията, че помага на определени клубове). Но това просто не е истина - \"Лудогорец\" показва, че заслужено е шампион седем пъти. Много съм помагал на ЦСКА и ръководството им го знае много добре, а много от феновете го знаят.\" \"VAR (видеоповторенията) може би до една, максимум две години може да се въведе в България. Той помага много, но и там го има човешкия фактор. И там има грешки, но става по-чисто за хората\", каза още той. Михайлов добави: \"Футболът е огромен бизнес и не виждам причина българските президенти да не го взимат като бизнес.\"", "date": "2019.02.14", "title": "Първа лига ще продължи напред с висока оценка за футбола и формулата си"}
{"url": "https://www.dnevnik.bg/politika/2019/02/14/3390278_gerb_podkrepi_dps_i_prie_da_se_premahne_glasuvaneto_s/", "text": "На извънредно заседание на правната комисия в парламента днес, което беше свикано под претекст че ще се разгледа предложението на лидера на БСП Корнелия Нинова за създаване на публичен регистър на избирателите, председателят на комисията Данаил Кирилов от ГЕРБ раздаде на депутатите и нови предложения за въвеждането на машинно гласуване. Според действащия в момента Изборен кодекс на предстоящите избори във всички секции в страната и в чужбина трябва да има възможност за гласуване с машини, но хартиената бюлетина остава. В сряда посред нощ мнозинството в правната комисия прие на второ четене предложението на ГЕРБ и \"Обединените патриоти\", според които на изборите на 26 май тази година машини да има за не по-малко от 1000 секции. Днес обаче от комисията бе прието ново предложение. На изборите за Европейски парламент машинното гласуване да бъде в не по-малко от 3 хил. секции, а на изборите за кметове и общински съветници тази есен - в не по-малко от 6 хиляди. Изрично бе записано обаче, че в секции с под 300 избиратели извън страната, както и в болници, социални домове и на кораби машинно гласуване няма да има. [ Управляващите са изкушени за служебна победа на изборите, смята президентът ] Тези текстове бяха подкрепени единодушно от депутатите от ГЕРБ, \"Обединените патриоти\", ДПС и \"Воля\". Колегите им от БСП не участваха в заседанието, тъй като искаха преразглеждане на  снощното решение за обезсмисляне на преференцията , а мнозинството отказва. Изненадващо обаче, по настояване на Йордан Цонев от ДПС, правната комисия записа изрично в Изборния кодекс, че след местните избори през 2019 г. гласуването във всички секции ще се осъществява само и единствено чрез машини, тоест ще отпадне възможността за гласуване с хартиена бюлетина. Ако това решение бъде подкрепено в зала и няма извънредни избори, на парламентарния вот през 2021 г. в страната ще се гласува само с машини. Секции с под 300 избиратели, в чужбина, както в болници и на кораби ще има само гласуване с бюлетина. Предложението на Йордан Цонев от ДПС бе подкрепено от депутатите от ГЕРБ и \"Воля\". Колегите им от \"Обединените патриоти\" се въздържаха. На 15 януари т.г. преди второто четене на промените в Изборния кодекс ДПС внесе предложения в половината секции за евровота да има възможност за машинно гласуване, а на местните избори през есента - само машинно гласуване. В сряда вечерта не изглеждаше, че тези идеи срещат подкрепата на ГЕРБ и не е известно какво е променило мнението на депутатите от управляващата партия. На извънредно заседание на правната комисия бе прието и ново отлагане на въвеждането на електронния вот, възможността за който по сегашните разпоредби трябва да е факт на изборите за евродепутати през май. Новото решение е, че до 31 март 2020 г. Централната избирателна комисия (ЦИК) трябва да разработи пътна карта за експериментално дистанционно електронно гласуване. Няма изричен срок, в който трябва да се проведе реално гласуване. Очаквано  ГЕРБ се поправи и отхвърли приетото в сряда предложение  на депутата от ГЕРБ и журналист Диана Саватева да отпадне забраната за оповестяване на социологически данни в деня на изборите и в деня за размисъл. Промените в Изборния кодекс ще бъдат гласувани окончателно днес. Депутати удължиха работния си ден. Реакцията на президента -  тук", "date": "2019.02.14", "title": "ГЕРБ подкрепи ДПС и прие да се премахне гласуването с бюлетина след местния вот (допълнена)"}
{"url": "https://www.dnevnik.bg/evropa/2019/02/14/3390193_bulgarite_sa_posledni_v_es_po_useshtane_che_sa/", "text": "В България 51% от хората чувстват, че са граждани на Европейския съюз. По този показател страната е на последно място в блока, сочат резултатите от  допитването Евробарометър 90.3 , проведено в края на миналата година. Общо 47% от българите казват, че не се чувстват граждани на съюза. Преди България са Гърция (52 срещу 48 на сто), Чехия (56 срещу 43 процента) и Великобритания (58 срещу 40 процента). На противоположния край на скалата е Люксембург, където 89% от хората се чувстват граждани на ЕС срещу 9% на обратното мнение, следван от Германия (86 срещу 13 на сто) и Ирландия (15 срещу 15 процента).  В България се запазва тенденцията   да бъде над средно измереното за всички страни членки в общността. Малко повече от половината (53%) от българите над 15-годишна възраст декларират, че имат доверие на Европейския съюз – с 9 процентни пункта над средната стойност, измерена за ЕС-28. Това сочат резултатите от допитването Евробарометър 90.3, проведено в края на миналата година. Регистрира се известен спад от 3 процентни пункта в сравнение с данните от Евробарометър вълна 89, регистрирани през пролетта на 2018 г. – от 56% на 53%. Може да се предположи, че по-високото доверие към ЕС, отчетено в предходното проучване, се дължи до голяма степен на положителните обществени настроения, свързани с българското председателство на Съвета на Европейския съюз (януари – юни 2018 г.). С висока степен на доверие към Европейския съюз са: - Близо две трети от младите българи (65% от 15-24 годишните и 62% от 25-39 годишните), около половината от хората на средна възраст (52% от 40-54 годишните) и 46% от хората на възраст над 55 години; - 67% от висшистите и около 47% от хората със средно образование; - 81% от хората, подкрепящи идеята за единна европейска валута, и 38% от тези, които настояват за запазване на националната ни валута; - 75% от хората, които считат, че споделят \"десни\" политически възгледи, 59% от тези, които се позиционират в \"центъра\" на политическия спектър, и 42% от хората с \"леви\" политически убеждения. България е сред осемте държави с най-висока степен на доверие към ЕС след Литва (65%), Дания (60%), Швеция (59%), Холандия (57%), Малта (56%) и Португалия (55%) и редом до Естония (53%). На средноевропейско ниво се регистрира известен ръст в положителната оценка към ЕС – 43%, ръст с 3 процентни пункта в сравнение с пролетта на 2018 г. Доверието към ЕС бележи подем сред гражданите на 12 държави в общността, като е най-осезаем в Швеция (59%, + 8), Холандия (57%, + 7) и Белгия (52%, + 5). В същото време обаче България е сред 13 държави - членки на общността, в които се регистрира  . В сравнение с данните от пролетта на 2018 г. доверието към ЕС намалява най-осезаемо в Словения (37%, - 7 процентни пункта) и Чехия (32%, - 5), а сред потенциалните кандидати за членство в ЕС – в Черна гора (41%, - 13) и в Сърбия (32%, - 4). Като цяло делът на българите, които са  , е по-висок от средноевропейското ниво. 51% от българите имат доверие на Европейския парламент – с 3 процентни пункта повече от средното ниво за ЕС. Предполагаемо в резултат на българското европредседателство, най-висок ръст в доверието на българите към европейските институции бележи институцията на Съвета на Европейския съюз – 41%, с 5 процентни пункта повече от регистрираното през пролетта ниво на доверие. В същото време се отчита спад в общественото доверие в страната към Европейската комисия (45%, с 3 процентни пункта по-ниско от пролет 2018 г.) и към Европейската централна банка (44%, - 4). Българите имат  . Прави впечатление, че делът на българите, които се доверяват на най-важните национални институции – изпълнителна (22%), съдебна (19%) и законодателна власт (13%) – е осезаемо по-нисък в сравнение с дела на останалите европейски граждани, които се доверяват на правителството (35% на ниво ЕС-28), парламента (35% на ниво ЕС-28) и правосъдната система (51% на ниво ЕС-28) в своите държави. На ниво ЕС-28 в България се регистрира   – Народното събрание (13%) – почти три пъти под средноевропейското равнище (35%). Резултатите показват, че 80% от българските граждани нямат доверие на националния парламент, като по този показател страната е редом до Гърция (84% недоверие), Литва (79%), Чехия (78%) и Хърватия (77%). В България 22% декларират, че имат  , което я нарежда сред четирите държави с най-ниска степен на доверие – Испания (19%), Хърватия (19%) и Гърция (14%). Общо 67% от българите  , като по този показател се нареждаме осми в ЕС – след Гърция (84% недоверие), Испания (76%), Хърватия (76%), Румъния (72%), Словения (72%), Франция (69%) и Чехия (68%). Бъдещето на ЕС Преобладаващата част от българските (57%) и от европейските граждани (58%) споделят оптимистични възгледи за бъдещето на Европейския съюз. В сравнение с данните от пролетта на ниво ЕС-28 не се отчита значителна промяна, но в България се наблюдава  . Положителните очаквания в страната за бъдещето на ЕС намаляват с нарастването на възрастта – оптимисти са 73% от родените след 1980 г. (15-39 годишните), 57% от 40-54 годишните и 45% от хората над 55-годишна възраст. Според субективната преценка за  също се обособяват ясно различими лагери – оптимисти за бъдещето на ЕС са 82% от хората, които споделят \"десни\" политически убеждения, 63% от позициониращите се в \"центъра\" на политическата ос и 40% от \"ляво\" мислещите. Около една четвърт смятат, че България се развива в правилна посока. Делът им в сравнение с регистрирания през пролетта на 2018 г. остава в същите граници. Данните обаче отчитат  на българите за посоката на развитие в България – 59% в момента спрямо 54% през пролетта на 2018 г. В контекста на \"Брекзит\" 55% от жителите на страната ни са на мнение, че ситуацията в България може да се влоши,  . На противоположния полюс са около една четвърт от българите, според които държавата би могла да се справя по-добре в бъдеще извън рамките на ЕС. В сравнение с европейските граждани българите са  в страната си. Преобладаващи са критичните възгледи за положението в България като цяло – ако през пролетта на 2018 г. 65% от българите са поставили негативна оценка на състоянието на държавата, то през есента техният дял се е увеличил със 7 процентни пункта. В същото време на ниво ЕС-28 негативната оценка по този въпрос е присъща за 48% от европейските граждани. Делът на българите, споделящи скептични възгледи за състоянието на българската икономика (72%), остава непроменен спрямо данните от пролетта на 2018 г. и осезаемо по-висок спрямо дела на европейците с критична оценка за икономиката на своите държави (49%). За   като цяло в сравнение с останалите европейски граждани (49%) българите по-често споделят оптимистични възгледи (54%). се обособява като най-остър проблем на средноевропейско ниво (23%) и се откроява най-отчетливо в Гърция (52%), Испания (52%) и Италия (49%). В България 15% от хората посочват безработицата сред най-значимите проблеми за държавата. е сред най-сериозните проблеми, пред които е изправена България според българските граждани над 15-годишна възраст (48%), следвана от незадоволителното състояние на   (32%) и на  като цяло (26%)9. Именно опасенията и страховете на българите за инфлацията и  бележат най-осезаем ръст – ако през пролетта на 2018 г. 35% са откроили този проблем, през есента делът им е 48%. Прави впечатление, че тази стойност е над два пъти по-висока над средната за ЕС-28 – 21%. Според българските граждани състоянието на българското здравеопазване също се влошава – данните регистрират ръст с 4 процентни пункта сред хората, които споделят критики към състоянието на здравноосигурителната система в страната. Делът на българите, които споделят опасения за състоянието на здравеопазването в страната (32%), е значително по-висок от регистрираните данни на средноевропейско ниво (20%). Ценности в ЕС Преобладаващата част от европейските (53%) и от българските граждани (61%) разбират и възприемат Европейския съюз като свобода за пътуване, обучение, работа и живот в рамките на единна общност. И в България, и на средноевропейско ниво ЕС се възприема по-често в положителен нюанс – в смисъла на свобода, мир, демокрация и просперитет, отколкото в негативна светлина на бюрократична тежест, пилеене на пари, несигурни външни граници, ръст на престъпността и загуба на национална и културна идентичност. Въпреки това в България се наблюдава известен ръст в обществените  : - \"недостатъчен контрол по външните граници\" за 16% от българите (с 5 процентни пункта ръст в сравнение с пролетта на 2018 г.), - \"пилеене на пари\" – за 16% (13% през пролетта), - \"бюрокрация\" – за 14% (ръст с 3%), - \"загуба на нашата културна идентичност\" – за 14% (ръст с 2%), - \"по-голяма престъпност\" – за 13% (ръст с 2%). Делът на положителните нагласи в България към  от държави извън ЕС (15%) е близо три пъти по-нисък от средното ниво за ЕС-28. Делът на българите, които възприемат положително  , спада от 32% на 27% спрямо пролетта на 2018. На ниво ЕС-28 също се регистрира спад в позитивните схващания за протекционизма в сравнение с данните от пролетта – от 39% на 37%. В България делът на положителните оценки  като идея за икономическа и културна интеграция също бележи осезаем спад от 47% на 39%. Резултатите обаче контрастират с тези на средноевропейско равнище, където се отбелязва ръст с 2 процентни пункта – до 51%. В сравнение със средното за ЕС-28 ниво (61%), в България делът на хората, които смятат, че глобализацията разкрива възможност за икономически растеж (48%), е отчетливо по-нисък. Приоритети на ЕС На ниво ЕС-28 най-острите проблеми пред ЕС в момента са имиграцията (40%), опасността от тероризъм (20%), влошената икономическа ситуация (18%), рисковете от промените в климата (16%). Според българите са имиграцията (ръст в сравнение с пролетта – от 46% на 51%), заплахата от тероризъм (спад от 42% до 33%) и инфлацията и повишаването на разходите за живот (ръст от 8% на 14%). Най-осезаеми разлики между обществените възгледи в България и на средноевропейско равнище се открояват за изграждането на  . На ниво ЕС-28 подкрепата за обща валута е 62%, докато в България – 35%. Всеки втори българин (52%) споделя скептични възгледи за общата европейска валута. В това отношение страната попада в нишата на скептиците за идеята за Европейски икономически и паричен съюз с единна валута – редом до Чехия (74%), Швеция (65%), Дания (61%), Великобритания (59%), Хърватия (56%) и Полша (54%). Подкрепата за единна валутна система е най-висока в държавите, които са част от еврозоната – Словения (86%), Естония (85%), Люксембург (85%), Белгия (84%), Ирландия (84%), Финландия (82%), Германия (81%) и т.н. Делът на българските граждани (51%), които подкрепят   с приемане на други държави в бъдеще, е значително по-висок спрямо средноевропейското ниво (43%). Най-висока подкрепа за ново разширяване на ЕС декларират гражданите на Испания (71%), Литва (66%), Полша (66%), Румъния (65%) и Унгария (62%), а сред европейските държави извън съюза – жителите на Албания (83%) и на Македония (77%). От своя страна най-големи противници на разширяването на ЕС са гражданите на Финландия (64%), Франция (62%), Германия (61%), Австрия (58%) и Холандия (56%).", "date": "2019.02.14", "title": "Българите са последни в ЕС по усещане, че са граждани на съюза"}
{"url": "https://www.dnevnik.bg/biznes/2019/02/14/3390294_bezraboticata_namaliava_s_blizo_procent_za_godina/", "text": "Безработицата намалява с близо процент през четвъртото тримесечие на 2018 г., в сравнение със същия период на предходната година, съобщиха от Националния статистически институт. Без работа са 154.1 хил. души. Коефициентът на безработица е 4.7% и в сравнение с четвъртото тримесечие на 2017 г. той намалява с 0.9 процентни пункта. От всички безработни 13.5% са с висше образование, 50.1% - със средно, и 36.4% - с основно или по-ниско образование. Коефициентите на безработица по степени на образование са съответно: 2.1% за висше образование, 4.1% за средно образование и 13.8% за основно и по-ниско образование. През четвъртото тримесечие на 2018 г. общият брой на заетите лица на възраст 15 и повече навършени години е 3.1489 млн. Относителният дял на заетите лица от населението на възраст 15 и повече навършени години е 52.5%. През четвъртото тримесечие на 2018 г. в сектора на услугите работят малко над 2 млн. души, или 63.6% от всички заети. В индустрията са ангажирани почти 952 хил. (30.2%). Заетите в в селското, горското и рибното стопанство са З193.6 хил. От общия брой на наетите лица 75.3% работят в частния сектор. С временна работа са 101.3 хил., или 3.6% от наетите лица. Коефициентът на заетост за населението на възраст 15 - 29 навършени години е 40.3%. Най-висок е той за възрастовата група 20 - 64 години - 72.5%. Коефициентът на заетост на хората на възраст 55 - 64 навършени години е 61.3%.", "date": "2019.02.14", "title": "Безработицата намалява с близо процент за година"}
{"url": "https://www.dnevnik.bg/kultura/2019/02/14/3390270_amerikanska_rejisyorka_postavia_bulgarska_piesa_v/", "text": "Американската режисьорка Естефания Фадул поставя пиесата на Стефан Иванов \"Същият ден\". Премиерата на постановката е  в Театрална работилница \"Сфумато\", съобщават от театъра. Първата версия на \"Същият ден\" е написана като част от общ проект с участието на италиански, палестински, гръцки и сирийски драматурзи, който е представен в Рим и Солун. През 2017 г. режисьорката Хандан Озбилгин от Ню Йорк провежда уъркшоп в \"Сфумато\" с участието на актрисите Елена Димитрова и Лилия Гелева. Същата година пиесата е поставена в LaGuardia Performing Arts Center в Ню Йорк от режисьора Джон Майкъл Диреста. Естефания Фадул е третият режисьор, който работи по текста. Постановката е част от репертоара на \"Сфумато\" и е с участието на актьорите Августина-Калина Петкова и Надя Керанова. Сценографията е дело на Цвета Дойчева. \"Същият ден\" е черна гротеска за абсурда и повтарящите се исторически грешки, в които са замесени клоуни, едновременно невинни и виновни. Действието се развива 30 години след 1989 г. Героите са дядо и внук, пътуващи по вече построения плавателен канал, който свързва София с Черно море. Те снабдяват отново живите 86 български лагера и разказват за раждането на новия режим, за тайните му и явни проявления. \"Днес ксенофобията и омразата надделяват над състраданието и съчувствието. Отговорността, която носим е по-голяма от всякога. Нужно е да не спираме да разказваме и да припомняме колективната ни история. Да се съмняваме и да помним. Паметта е любов\", казва за постановката Естефания Фадул. \"В същността си това е семейната история на хора, които правят своите трудни избори в сложна ситуация. Не би трябвало да ги съдим, а да ги изслушаме. Чрез различни форми на разказване, те успяват да покажат пластовете на вината, скръбта и срама. Трагедията на ситуацията им е, че цикълът започва отново и отново всеки ден\" допълва тя. Стефан Иванов е автор на четири стихосбирки, а с пиесата си  \"Между празниците\" получава номининация за драматургичен текст за \"Икар\" 2014 г.  Естефания Фадул е родена в Колумбия, израства в Ню Хемпшир и от години живее в Ню Йорк. Късометражният ѝ филм Beauty Mark е селектиран за участие на кинофестивала в Кан през 2011 г.  Билети за представлението се продават на касата на \"Сфумато\" и  онлайн .", "date": "2019.02.14", "title": "Американска режисьорка поставя българска пиеса в \"Сфумато\""}
{"url": "https://www.dnevnik.bg/bulgaria/2019/02/14/3390256_bi_bi_si_bulgarin_rukovodi_mreja_za_boeve_i_turgoviia/", "text": "Българин ръководи мрежа за кучешки боеве и търговия с обучени за битки кучета, разказва британската обществена телевизия Би Би Си в разследване, излъчено снощи. Кадрите на Би Би Си и думите на мъжа, показан като организатор на мрежата, сочат, че и други негови сънародници участват в нея. Материалът, осъществен с помощта на неправителствената организация \"Лига срещу жестоките спортове\" и частни детективи, се съсредоточава върху българин на име Ивайло Николов от Русе, показан като организатор на мрежата. Николов е описван като собственик на развъдник за питбули и фирма за превоз на животни. Екип на Би Би Си под прикритие поръчва от него питбул от Молдова за 3000 евро. Той трябва да се достави в страната с паспорт, издаден от български ветеринарен лекар. В репортажа, показан по телевизията (откъс от него  е достъпен и на сайта ), се виждат и кадри от бой между питбули, в който ясно се чува българска реч. В друг запис самият Николов казва, че \"има мрежа\" в бизнеса. Не се уточнява дали той ръководи цялата европейска мрежа, но се казва, че е \"документирал работата си\" във \"Фейсбук\" и е пътувал в 29 държави, някои от които извън континента - САЩ, Виетнам, Непал, Пакистан и други. Би Би Си твърди: \"Има доказателства, че е доставял кучета на Кери Еванс (участник в схемата - бел. ред.) във Великобритания.\" Споменават се и планове за пътуване до Карибите за бой с кучета. Медията също така отбелязва: \"Балканите са в центъра на бизнеса с кучешки боеве в Европа.\" Български документи, тестове, сертификати \"Пътуваме до Източна Европа за среща с Николов. Той се съгласи да ни продаде куче за бой\", обясняват авторите. На запис Ивайло Николов ( \"интелигентен, дружелюбен,  говорещ английски българин\"),  сниман със скрита камера , обяснява, че има мрежа от приятели в бизнеса, които ги развъждат и ги използват и предлагат за боеве. \"Направих български документи, също и кръвни тестове и сертификати за износ\", обяснява той на събеседника си. Той отрича да търгува с кучета, но профилите му в социалните мрежи впоследствие изчезнали. След разговора, попитан пред камера колко пари изкарва от бизнеса, той отговаря \"Нищо\". Когато обаче журналистът възразява и му казва, че знае какво прави и е наблюдаван от известно време, Николов си тръгва. По пътя, попитан дали има ранени или убити кучета в битките, той отговаря отрицателно. Попитан защо го прави, казва на журналистите: \"Не ви познавам, не искам да говоря с вас.\" \"Пълно разследване\" \"След толкова скандални разкрития намесата на полицията и прокуратурата трябва да е незабавна\", категоричен е Явор Гечев от българския офис на международната организация за защита на животните \"Четири лапи\", която реагира на материала със съобщение до медиите и искане за пълно разследване. \"Трябва да бъдат изяснени имената на всички участници в тази схема за търговия със смърт, включително и на ветеринарните лекари, издавали паспорти на продаваните животни, и те да понесат най-тежките предвидени от закона наказания\", продължава Гечев, цитиран в съобщението. Организирането и участието в провеждането на боеве с животни, както и отглеждането, тренирането или предоставянето на животни за боеве е инкриминирано у нас от 2011 г. и се наказва със затвор до 5 години и глоба до 10 хил. лв., припомня \"Четири лапи\". \"Промените бяха приети след разследване на \"Нова телевизия\" и журналистката Диляна Гайтанджиева, което разкри схема за провеждане на кучешки боеве около София с участието и на служител от МВР. Тогава от вътрешното министерство наказаха полицая само с мъмрене.\" Организацията предупреждава: \"През последните години почти липсват разкрити подобни престъпления, като най-нашумелият случай беше в Пловдив, където през 2016 г. прокуратурата и полицията разбиха група за обучение на кучета за боеве, организирана от бивш полицай. Бяха конфискувани повече от 40 животни, които все още са в общинския приют в Пловдив, тъй като все още няма окончателна присъда. Слабата разкриваемост на боевете с животни у нас се дължи както на липсата на практика, така и на затворения кръг от хора, много от които с големи финансови възможности, които се занимават с тази престъпна дейност.\"", "date": "2019.02.14", "title": "Би Би Си: Българин ръководи мрежа за боеве и търговия с кучета"}
{"url": "https://www.dnevnik.bg/sport/2019/02/14/3390157_neimar_psj_shte_specheli_shampionskata_liga/", "text": "ПСЖ направи голяма крачка към класиране в четвъртфиналите на Шампионската лига, след като  победи с 2:0 \"Манчестър юнайтед\"  като гост. Френският първенец взе аванс преди реванша на \"Парк де пренс\", а според звездата на тима Неймар парижани са фаворит за спечелване на отличието. В историята си ПСЖ никога не е печелил Шампионската лига, а в последните два сезона отпадаше в осминафиналите. Най-доброто класиране на отбора е достигането до полуфинал през 1994-95. \"ПСЖ ще спечели Шампионската лига. ПСЖ не съм само аз, защото ние имаме страхотен отбор, в който има невероятни футболисти и един гениален треньор\", каза Неймар в интервю за телевизията на \"Ред бул\". Бразилецът похвали и привържениците на парижани, които описа като 12-ия играч. \"Нямам съмнение, че ние ще спечелим турнира, а аз ще се върна скоро на терена\". В момента Неймар лекува контузия, получена в края на януари. Първоначално беше обявено, че той  ще отсъства от терена около 10 седмици , но напоследък се твърди, че възстановяването му протича по-добре от очакваното. \"Възстановяването ми започна наскоро, така че ме очаква дълъг път, докато се завърна на терена. За щастие съм обграден от невероятни специалисти и всички в ПСЖ ме подкрепят, така че съм уверен, че ще се върна по-силен\", добави Неймар. Според нападателя на ПСЖ контузиите му в последната година са го направили по-силен психически и са му дали увереност. Реваншът между ПСЖ и \"Манчестър юнайтед\" е на 6 март на стадион \"Парк де пренс\" в Париж.", "date": "2019.02.14", "title": "Неймар: ПСЖ ще спечели Шампионската лига"}
{"url": "https://www.dnevnik.bg/evropa/2019/02/14/3390309_es_dogovori_suzdavaneto_organ_koito_da_ulesniava/", "text": "Румънското председателство на Съвета на ЕС и Европейският парламент постигнаха днес предварително споразумение за правилата за създаване на Европейски орган по труда (ЕОТ). Целта на този нов орган е да оказва подкрепа на държавите в ЕС при прилагането на законодателството в областта на трудовата мобилност и съгласуването на системите за социална сигурност, се посочва в съобщение на Съвета. ЕОТ ще предоставя информация на работещите и на работодателите за сложните въпроси на трансграничната трудова мобилност. Споразумението предстои да бъде предадено на представителите на държавите в Съвета на ЕС за одобрение. ЕОТ ще улеснява достъпа на работниците, работодателите и националните администрации до информация за правата и задълженията в случаите на трансгранична мобилност; ще подпомага съгласуването между държавите при трансграничното прилагане на имащото отношение общностно законодателство, включително чрез улесняване на съгласуваните и съвместните проверки; ще оказва подкрепа за сътрудничеството между държавите в ЕС за противодействие на незаявения труд; ще оказва подкрепа на властите в държаните от ЕС при уреждането на трансгранични спорове. Бъдещите правила предвиждат посредник от ЕОТ и представители на засегнатите държави да постигат издаването на необвързващо становище. Ако не бъде намерено решение, заинтересованите държави могат да се споразумеят случаят да бъде отнесен до Административната комисия. Тази комисия, в съгласие със засегнатите държави, може да представи същото искане. ЕОТ ще обедини техническите и оперативните задачи на няколко съществуващи служби на ЕС. Целта е да се създаде постоянна структура, която да осигури бързи действия. Въпросът за седалището на ЕОТ ще бъде решен след приемането на законодателното предложение, се посочва в съобщението. Председателят на Европейската комисия Жан-Клод Юнкер заяви: \"17 милиона европейци понастоящем живеят или работят в друга държава от ЕС и е крайно време да имаме европейски орган по труда, който да подкрепя мобилните граждани, да улеснява работата на държавите членки и да гарантира справедливостта и доверието в нашия единен пазар.\" Комисарят за заетостта, социалните въпроси, уменията и трудовата мобилност Мариан Тейсен отбеляза \"Този орган ще изпълнява двойна мисия - да помага на националните органи в борбата с измамите и злоупотребите и да улеснява мобилността на гражданите.\"", "date": "2019.02.14", "title": "ЕС договори създаването на орган, който да улеснява работещите в чужбина"}
{"url": "https://www.dnevnik.bg/politika/2019/02/14/3390374_upravliavashtite_sa_izkusheni_za_slujebna_pobeda_na/", "text": "Това, което се случва с избирателното законодателство, е наистина много тревожно. Управляващите вече явно дори не крият изкушението си да постигнат служебна победа чрез промените в този Избирателен кодекс, каза пред журналисти днес президентът Румен Радев, цитиран от прессекретариата си. Изказването му беше по повод  промените в Изборния кодекс , по които парламентът ударно работи от няколко дни. \"Всичко това, което се случва – отказът да се спази законът и да се избере нов състав на ЦИК, отказът да се ревизират избирателните списъци, отказът да се премахне вторият протокол от секционните избирателни комисии, поредната отмяна и отлагане на машинното гласуване, тоталната отмяна според този закон на дистанционното гласуване, въвеждането на механизма решенията в комисиите да се вземат с обикновено мнозинство – всичко това са неща, които уронват демократичността и прозрачността на изборния процес\", обобщи президентът. На въпрос за оказалите се в българска банка  пари от петролната компания на Венецуела  Радев отговори, че не е нормално българското правителство да научава от чужди посланици какво се случва в България. Той допълни, че е бил запознат от главния прокурор, министъра на вътрешните работи и председателя на ДАНС с известната до момента фактология, но обяви, че за момента няма да коментира. Държавният глава смята, че този случай, както и съмненията, че  собственикът на \"Емко\" Емилиян Гебрев е бил отровен с \"Новичок\" , не налагат събиране на Консултативния съвет по национална сигурност. Посланиците не са наши и ваши Коментирайки назначенията на българските посланици, Радев посочи, че тези хора представляват България в чужбина и \"не трябва да се делят на наши и на ваши\". \"Мотивирането на кадровите решения и съгласувателната процедура не трябва да се превръщат в публични дебати, защото това уронва престижа както на нашите посланици зад граница, така и на страната. Има предложения, които съм приел. Има и такива, с които категорично не съм се съгласил и съм ги отхвърлил\", заяви президентът. Икономиката като заложник на демографията В Сухиндол, където Румен Радев беше гост в отбелязването на празника на града и празника на лозарите и винопроизводителите, той каза, че за развитието на модерно земеделие и производство само ентусиазмът и любовта към земята не стигат. \"За да излезеш и да се утвърдиш на международния пазар, са нужни законност, прозрачна и предвидима бизнес среда, солидна инфраструктура, модерно образование, подготвени работници, технолози и търговци, допълни държавният глава. Според него българската икономика все повече се превръща в заложник на демографията, като е затруднена от липсата на работна ръка, недостатъчната квалификация, ниските заплати, липсата на мотивация, емиграцията и свития вътрешен пазар. Президентът подчерта, че промяната на тези негативни тенденции изисква общонационално усилие.", "date": "2019.02.14", "title": "Управляващите са изкушени за служебна победа на изборите, смята президентът"}
{"url": "https://www.dnevnik.bg/photos/snimka_na_denia/2019/02/14/3390170_snimka_na_denia_sledi_ot_budeshteto/", "text": "Една от най-успешните и дълготрайни мисии на НАСА за изследване на Марс беше прекратена. Марсоходът Opportunity не е подавал сигнал от юни миналата година, след като попадна в пясъчна буря, покрила една четвърт от територията на Червената планета. Снимката е от 2010 г. и е направена с навигационната камера на апарата. Кадърът показва следите, които Opportunity остава в пясъчните дюни на Марс.", "date": "2019.02.14", "title": "Снимка на деня: Следи от бъдещето"}
{"url": "https://www.dnevnik.bg/analizi/2019/02/14/3390327_izborut_na_obiknoveniia_glasopodavatel_e_nula/", "text": "Фактическото премахване на  преференциалното гласуване  ще доведе до още по-голяма стагнация на партийната система в България. На практика изборът на политически алтернативи за обикновения гласоподавател е редуциран до нула. В България има една управляваща партия - ГЕРБ, която управлява публично с няколко скарани групички от националистическия сектор, и задкулисно - с партията на руските турци. Може би за БСП - прогресивната партия от епохата на сталинисткия мезозой, която заедно с президента си жадува да получи шанс да ни запрати обратно в Евразия и в социализма на купонната система? Или за ДПС - ако решите да видите как държавата може да бъде отново оглозгана до кокал от неговите предприемчиви бандити (не че сега са много далеч от властта...)? Или за някой по-ексцентричен чешит патриоти, за които не е известно утре с кого ще се хванат гуша за гуша? А, забравих, че можете да гласувате за демократичната десница - ако последната благоволи да обедини и без това изпосталелите си сили в една, а не в три коалиции. И по-точно - имате алтернатива, при вида на която ви домилява статуквото. Преференцията при гласуване бе един от малкото инструменти на гласоподавателя, който принуждаваше политическите партии да си спомнят, че не съществуват изцяло заради самите себе си. Този инструмент сега благоразумно ще бъде премахнат. Но тези, които ще го направят, трябва да си припомнят старата истина, че ако партиите се съберат около единството на своите интереси срещу обществото, тогава гражданите неизбежно се обединяват срещу забравилите кому дължат властта си партийни велможи. Не е задължително това обединение да доведе до популистка експлозия срещу статуквото. То може да се изрази и в имплозия на гражданско отвращение от властта. От тук до Терминал 1-2 крачките са малко. Голяма работа - ще рече партийният апаратчик - територията остава тук, митниците и акцизите - също. С тази философия стигнахме дотук. И очевидно продължаваме.", "date": "2019.02.14", "title": "Изборът на обикновения гласоподавател е нула"}
{"url": "https://www.dnevnik.bg/evropa/evropeiski_parlament/2019/02/14/3390379_evroparlamentut_odobri_po-niski_taksi_za/", "text": "Банките трябва да уеднаквят таксите за трансгранични плащания в евро и за вътрешните плащания и да направят по-прозрачни разходите за превалутиране, гласят нови правила, приети днес от Европейския парламент. Евродепутатите одобриха нови правила, с 532 гласа \"за\", 22 гласа \"срещу\" и 55 гласа \"въздържал се\", които слагат край на дискриминацията срещу ползвателите на платежни услуги в рамките на ЕС, но извън еврозоната. Докато потребителите в еврозоната се възползват от единната зона за плащания в евро (SEPA), то тези, които живеят извън нея, продължават да плащат високи такси за трансгранични плащания в евро. В рамките на една година таксите за трансгранични плащания в евро в ЕС трябва да бъдат в съответствие с таксите за националните плащания, направени в местната официална валута (правилото за \"същата такса\"). Освен това държавите членки са свободни да наложат правила на банките за прилагане на същите такси за трансграничните и за вътрешните плащания, които не са в евро. Прозрачно превалутиране за транзакции с карта и банкови трансфери  Новите мерки също ще предпазват потребителите от плащане на произволни разходи за превалутиране. При всяка транзакция, те ще бъдат информирани за сумата, която трябва да платят в местната валута и във валутата на тяхната сметка. За да се направят разходите за превалутиране по-прозрачни, ще има единна база за пресмятане на таксите за превалутиране на местата за продажба или на банкоматите (референтният процент на ЕЦБ + х% с максимални ставки за надценка определени индивидуално от банките). Потребителите ще получават електронно известие, като например текстово съобщение, имейл или известие на своите мобилни приложения или на уеб приложение на банката за приложимите такси за превалутиране. Банките ще трябва също да обявяват очакваните пълни разходи при банкови трансфери преди извършването на операцията. С този регламент премахваме един истински двоен стандарт, заяви докладчикът Ева Майдел пред \"Дневник\". Тя посочи, че втората част от регламента, която влиза в сила през 2020 г., предвижда да има повече информация на самия ПОС терминал за това какви такси ще се прилагат и през какъв обменен курс ще се плаща. Средна такса за трансграничен превод от 100 евро в еквивалентен трансфер в местна валута:", "date": "2019.02.14", "title": "Европарламентът одобри по-ниски такси за трансгранични плащания в евро в ЕС"}
{"url": "https://www.dnevnik.bg/sport/2019/02/14/3390269_s_absoljuten_broduei_bulgarskata_hudojestvena/", "text": "Абсолютен Бродуей, шедьовър, спиращи дъха. С тези думи председателят на федерацията по художествена гимнастика Илиана Раева определи новите съчетания, с които ансамбълът ще преследва високи цели. Отборът представи изпълнения на обръчи и бухалки, както и на топки в тренировъчната зала на \"Арена Армеец\". Двете съчетания са съответно по музика от филма \"Най-великият шоумен\" и японското аниме \"Наруто\". \"Посланието е, че искаме да направим една истинска еволюция по отношение на трудностите в художествената гимнастика. Ще покажем, че сме готови да атакуваме правилника, и то по възможно най-добрия начин с едни много сложни композиции\", каза Раева. Според нея новите съчетания отправят предизвикателство към конкурентките на българките. Ансамбълът ще представи изпълненията на Световната купа в Пезаро от 5 до 7 април. Седмица по-късно (12 до 14 април) София приема кръг от шампионата. \"И двете съчетания са с много силно послание. Те наистина са като едни жени самураи, всеки такт е така наситен, има такава енергия в топките. А обръчите и бухалките е шоу, невероятно шоу. Никой няма да очаква това. Знам, че всички наши конкуренти ни гледаха днес. Сигурна съм, че ще са много, много изненадани\", каза Раева. Тя допълни: \"Това е абсолютен Бродуей. Няма нищо общо с композициите до миналата година. Това е истинско шоу и Бродуей.\"", "date": "2019.02.14", "title": "С \"абсолютен Бродуей\" българската художествена гимнастика погледна смело към Токио"}
{"url": "https://www.dnevnik.bg/biznes/turizam/2019/02/14/3390375_fotogaleriia_bulgarskiiat_turizum_subran_v_edno/", "text": "Поредното издание на изложението \"Ваканция и СПА експо\" се откри днес в \"Интер експо център\" в София.", "date": "2019.02.14", "title": "Фотогалерия: Българският туризъм събран в едно изложение"}
{"url": "https://www.dnevnik.bg/sviat/2019/02/14/3390384_pet_grada_v_evropa_sa_sred_nai-zadrustenite_ot_trafik/", "text": "Москва, Истанбул и Лондон са европейските градове, в които задръстванията причиняват най-големи икономически загуби. Москва и Истанбул са и на първите две места в световната класация по този показател. Сред водещите в света 10 града има още 3 европейски - Лондон (6), Санкт Петербург (9) и Рим (10). Дъблин е градът с най-бавния трафик в центъра - 9.5 км/ч, при положение че човек обикновено ходи с около 5 км/ч. Това са част от изводите в годишната класация за задръствания в 220 града по света на компанията за анализ на транспорта INRIX. Данните, представени в  Global Traffic Scorecard , обхващат множество от големите градове и националните столици на 38 страни, но нито една държава от Азия и само 4 града в Близкия изток (Рияд, Мека, Дубай и Абу Даби). Авторите анализират часовете, прекарани в задръствания през годината, като изчисляват параметри от типа на средна скорост и време за изминаване на 1 миля (1.6 км) в път към бизнес центъра на града в час пик. Включени са и броят на изгубени часове при сравнение с другите части от денонощието, когато трафикът не е толкова натоварен. Бостън е градът, където задръстванията излизат най-скъпо на жителите - средно по 2300 долара за 2018 г., а за САЩ щетите са оценени на 87 млрд. долара. INRIX е базирана в Къркланд, щата Вашингтон, и събира в реално време данни от движението на близо 300 милиона автомобила предимно в Северна Америка, но и в Европа, Африка и Южна Америка.", "date": "2019.02.14", "title": "Пет града в Европа са сред най-задръстените от трафик в света (графика)"}
{"url": "https://www.dnevnik.bg/razvlechenie/2019/02/14/3390326_bulgarski_proekt_specheli_vtoro_miasto_v_mejdunaroden/", "text": "Български проект бе удостоен с второ място на международен конкурс за дизайнерски решения от професионални прооектанти на кухни и интериорни дизайнери от Европа, съобщиха организаторите от AEG. Заданието на конкурса е за проект, в който се използват уредите на марката, а обединяващата тема в това негово издание е \"Предизвикай сетивата си\". Автор на отличения проект е Оксана Харутюнян от Home Book. Той е замислен за самостоятелна къща, но би паснал и за апартамент на хора, които водят активен и практичен градски живот, коментират организаторите. Българката е стигнала до второто място в конкуренция с общо 32 предложения от шест европейски държави. Първото място в конкурса бе отредено за Реми Блом о т Kitchen Studio, Холандия, а третото - за дизайна на студио DSM Keukens, Белгия. Ежегодният конкурс за дизайн на AEG е форум за изява на кухненски проектанти и интериорни дизайнери от цяла Европа. В него те могат да представят своите проекти, в които са интегрирали или предвиждат да интегрират уреди на марката. Победителите имат възможност да вземат уред от проекта и готварски преживявани. Следващият такъв ще бъде открит отново за участие през лятото на 2019 г.", "date": "2019.02.14", "title": "Български проект спечели второ място в международен конкурс за дизайн на кухня"}
{"url": "https://www.dnevnik.bg/sviat/2019/02/14/3390397_za_pruv_put_amerikanska_banka_obiavi_che_puska/", "text": "Джей Пи Морган (JP Morgan) става първата голяма американска банка, която пуска собствена криптовалута, информира Си Ен Би Си. Кредитната институция всеки ден извършва трансфери за над 6 трлн. долара от името на корпорации в огромния си бизнес за банкиране на едро. При тестове, които ще започнат до няколко месеца, малка част от плащания ще се извършват в дигитална валута, наречена Джей Пи Ем койн (JPM Coin), която е била създадена от експерти на банката за мигновени разплащания между клиенти. Всеки Джей Пи Ем койн ще се разменя за един долар. /БТА", "date": "2019.02.14", "title": "За пръв път американска банка обяви, че пуска криптовалута"}
{"url": "https://www.dnevnik.bg/sport/2019/02/14/3390410_dermendjiev_podpisa_s_levski_za_dve_godini_i_polovina/", "text": "Три дни преди първия мач на \"Левски\" за 2019 г.  Георги Дерменджиев  подписа своя договор с отбора и ще може да изведе сините срещу \"Локомотив\" (Пловдив). От клуба посочиха, че специалистът е подписал за срок от две години и половина. Първоначално \"Левски\"  обяви, че Дерменджиев подписва за срок от шест месеца  с опция за продължаване още две. Във вторник при представянето на новите попълнения  Валери Божинов , Мартин Райнов и Живко Миланов Дерменджиев разкри, че няма договор. Той добави, че контрактът му няма как да е за шест месеца. \"Когато се гради дългосрочен проект, няма как да има договор за шест месеца. Аз съм оптимист, че нещата ще завършат успешно. Скоро ще разберете истината\", каза Дерменджиев преди два дни. Новината за неговия договор идва ден след като  бизнесменът Васил Божков съобщи, че влиза в управлението  на сините. \"Групата компании, в които г-н Божков има участие, да се включат в необходимото оздравяване, управлението, финансирането и дългосрочното развитие на клуба\", обявиха в сряда от \"Нове холдинг\". По информация на \"Дневник\" във вторник и сряда са започнали поредица от плащания от страна на сините. Едни от тях са свързани със задължения на клуба, а други са дължимите заплати на футболистите. Дерменджиев е третият треньор, който ще води \"Левски\" от началото на сезона. Италианецът Делио Роси започна сезона, след което на негово място дойде Славиша Стоянович. В кариерата си Дерменджиев има богат опит като помощник, а начело на \"Лудогорец\" стана шампион три пъти и класира отбора два пъти за групите на Шампионската лига. Първият мач на Дерменджиев начело на \"Левски\" ще бъде в неделя от 17.30 ч. на стадион \"Георги Аспарухов\" срещу \"Локомотив\" (Пловдив).", "date": "2019.02.14", "title": "\"Левски\" размисли и подписа с Дерменджиев за две години и половина"}
{"url": "https://www.dnevnik.bg/evropa/evropeiski_parlament/2019/02/14/3390423_es_shte_razglejda_vnimatelno_prekite_chujdestranni/", "text": "Европейският парламент прие създаването на първия инструмент на равнище ЕС за подлагането на скрининг на преките чуждестранни инвестиции от съображения за сигурност с цел защитата на стратегически сектори, предаде пресслужбата на институцията. Макар ЕС да остава отворен за инвестиции, преките чуждестранни инвестиции ще трябва да подлежат на проверка, за да се установи дали представляват заплаха за стратегическите интереси на ЕС. Новите разпоредби за начина за извършването на скрининг, неофициално договорени от преговарящите от Европарламента и министрите на ЕС, бяха подкрепени с 500 гласа \"за\", 49 гласа \"срещу\" и 56 гласа \"въздържал се\". Гласуването създава първата система на равнище ЕС, която подкрепя скрининга на преките чуждестранни инвестиции от държавите членки от съображения за сигурност и защита на обществения ред. Защита на стратегическите сектори  Новият регламент защитава ключови инфраструктури, като тези в областта на енергетиката, транспорта, комуникациите, данните, космическото пространство и финансите, както и технологии, включително полупроводници, изкуствен интелект и роботика. Преговарящите от Европарламента добавиха сектори като водния сектор, здравеопазването, отбраната, медиите, биотехнологиите и хранителната сигурност. По-добро сътрудничество, повече партньорски натиск Евродепутатите засилиха механизма за сътрудничество, така че той да включва обмен на информация между държавите членки на ЕС, които могат да представят коментари за преките чуждестранни инвестиции насочени към други държави членки. Европейската комисия може да поиска информация и да предоставя мнение на държавата, в която се планира инвестицията, но окончателното решение остава на засегнатата страна. Следващи стъпки  Очаква се съветът официално да подкрепи споразумението на 5 март. Регламентът ще влезе в сила 18 месеца след публикуването му в Официалния вестник на ЕС. Към момента само 14 държави от ЕС (Австрия, Дания, Германия, Финландия, Франция, Латвия, Литва, Унгария, Италия, Нидерландия, Полша, Португалия, Испания и Обединеното кралство) имат механизми за скрининг на ПЧИ, които се различават широко по обхват и структура. ПЧИ имат трансгранични въздействия, които сега могат да бъдат анализирани. В последните 20 години структурата и произходът на ПЧИ са се променили драстично, с повече преки чуждестранни инвестиции от разрастващите се икономики. Инвестициите от Китай са нараснали 6 пъти, от Бразилия – 10 пъти, а тези от Русия са се удвоили, като в последно време се насочват към високотехнологичния сектор и често чрез компании с държавна собственост или с връзки с правителства.", "date": "2019.02.14", "title": "Брюксел ще проверява внимателно преките чуждестранни инвестиции"}
{"url": "https://www.dnevnik.bg/razvlechenie/2019/02/14/3390411_dobitukut_poluchi_novo_prilojenie_kato_podaruk_za/", "text": "Новото приложение, Tudder, комбинация от \"Тиндър\" и udder, ще помага на фермерите да избират подходящи партньори за своя добитък, съобщава \"Ройтерс\". От Tudder фермерите са пренасочвани към сайта SellMyLivestock, където те могат да се запознаят с повече снимки на животните, преди да ги купят.  Приложението се появява тъкмо на време - за деня на Свети Валентин, а създателите на Tudder вярват, че са пионери в тази област. На SellMyLivestock е достъпна ценна за фермерите информация като млекодобива на конкретния добитък, съдържанието на протеини в тялото му и потенциала му за размножаване, обяснява Дъг Барнър, изпълнителен директор на компанията Hectare Agritech, която е създала сайтовете SellMyLivestock и Graindex, платформа за търговия в областта на земеделието.  \"Да намериш партньор за добитъка е по-лесно от това да намериш партньор за човешко същество, защото за тези животни има огромна база от данни, благодарение на която може да се прецени какво ще бъде тяхното потомство\", казва той. Също както при хората, фермерите използват смартфони и първо избират дали търсят животно от мъжки или от женски пол. След това те разглеждат снимки, докато не харесат парньор за добитъка си. Джеймс Бриджър, който отглежда едър рогат добитък, твърди, че приложението улеснява стреса от транспортирането на животните и ще бъде сериозна конкуренция на традиционните пазари. \"Така разполагаш огромно количество от данни за техния произход и всичко, до което нямаш достъп на пазара, където нямаш време да разгледаш всяко животно\", казва той. \"Няма по-добро нещо от това да видиш животното в естествения му дом, вместо да го натовариш на камион\", отбелязва Бриджър. Само за миналата година през сайта SellMyLivestock са се осъществили продажби на добитък, фураж и други стоки, свързани с отглеждането на животни, за 64 млн. долара. Това разбива представите, че фермерите все още живеят в миналото. \"Независимо какво си мислят хората по света, фермерството използва много съвременни технологии\", завършва Бриджър. ", "date": "2019.02.14", "title": "Добитъкът получи ново приложение като подарък за Свети Валентин"}
{"url": "https://www.dnevnik.bg/bulgaria/2019/02/14/3390462_skljuchenite_brakove_v_bulgariia_prez_2017_g_sa/", "text": "През 2017 г. в България са сключени общо 28 593 брака. Това показват данните от изследване на европейската статистическа агенция Евростат, посветено на Деня на влюбените. Броят на сключените бракове е рекорден за последните 10 години. В първите седем години на века сключените бракове в страната са над 30 хил., но от 2007 г. започва спад на официалното узаконяване на връзките. Най-малко бракове за последните 10 години са сключени през 2012 г., когато са 21 167. През 2017 г. на всеки 1000 души се сключват четири брака. Това е под средното за ЕС ниво, което е 4.3 на 1000. Най-малко са браковете в Словения - 3.1 на 1000. Следват Италия, Люксембург, Португалия и Испания. С най-много бракове на 1000 души население са Литва, където официално узаконените връзки са 7.5 на 1000. Следват Румъния, Кипър и Латвия.", "date": "2019.02.14", "title": "Сключените бракове в България през 2017 г. отбелязват рекорд"}
{"url": "https://www.dnevnik.bg/evropa/2019/02/14/3390496_germanskoto_razuznavane_prouchva_vruzki_mejdu_rusiia_i/", "text": "Германското вътрешно разузнаване проучва връзки на Русия с крайнодесни партии, включително антиимигрантската \"Алтернатива за Германия\", предаде \"Ройтерс\", като се позова на германски медии. Федералната служба за защита на конституцията е взела решението на среща с представители на регионалните си клонове тази седмица, съобщи вестникарската група Ер Ен Де, която се позова на източници от разузнаването. Това става на фона на опасения, че Русия може да се опита да окаже влияние върху европейските избори през май и върху три регионални вота в източни германски провинции тази година. Службите за вътрешна сигурност са решили на среща в Потсдам да създадат група от експерти от федералната служба и от източни провинции и Берлин, която да проучи въпроса в идните месеци. Според източници от службите за сигурност Москва разглежда крайнодесните партии като възможни съюзници в стремежа й да дестабилизира Запада. През 2017 г. тогавашният лидер на \"Алтернатива за Германия\" Фрауке Петри се срещна с руски служители при посещение в Москва преди парламентарните избори в Германия, включително с ултранационалистически съюзник на руския президент Владимир Путин. Това посещение е било обсъдено на срещата в Потсдам. Служителите на разузнаването като цяло смятат, че \"Алтернатива за Германия\" има \"минимален и ограничен контакт\" с Русия. Федералната разузнавателна служба - външното разузнаване на Германия, разглежда европейските избори като \"добра възможност за Русия допълнително да дестабилизира Запада и да използва националните проблеми по целенасочен начин\", съобщава Ер Ен Де. /БТА", "date": "2019.02.14", "title": "Германското разузнаване проучва връзки между Русия и крайнодесни партии"}
{"url": "https://www.dnevnik.bg/politika/2019/02/14/3390141_zabranata_za_opovestiavane_na_sociologicheski/", "text": "Мнозинството в парламента отхвърли предложение на депутата от ГЕРБ Диана Саватева да отпадне забраната за оповестяване на социологически проучвания в деня за размисъл и в изборния ден. Това стана при гласуването на второ четене на поправките в Изборния кодекс в пленарна зала. В сряда предложението бе подкрепено от депутатите от ГЕРБ в правната комисия, но днес бе отхвърлено на извънредно заседание на комисията. Аргументите против са, че това може да доведе до манипулации и изкривяване на изборния резултат. Така забраната остава. Резултатите от социологическите проучвания ще продължат да се оповестяват в 20.00 часа, когато приключва изборният ден, а при нарушения ще продължи да се налага глоба или имуществена санкция в размер от 2000 до 5000 лева. Окончателното гласуване на промените в Изборния кодекс продължава седми час и все още депутатите не са стигнали до обсъждането на най-спорните текстове - за  обезсмислянето на преференцията  и  за премахването на хартиената бюлетина  чрез заместване с машинно гласуване. С обвинения на БСП, че управляващите се опитват да си гласуват служебна победа на изборите, парламентът ограничи възможността пред Върховния административен съд (ВАС) да се обжалват всички 48 вида решения на Централната избирателна комисия (ЦИК). Сега ще се жалят само важните за изборите решения с цел да не се натоварват съдиите. Няма да се жалят обаче образецът на бюлетината и решението за обявяване на край на изборния ден. Ако ВАС отмени решение на ЦИК, изборната комисия е задължена да вземе ново, но не с мнозинство от две трети, а с гласовете на половината плюс един от членовете й. Същото ще важи и за обжалвани решения на други избирателни комисии. Всички партии в парламента ще имат по един представител във всички изборни комисии, което гарантира представител на \"Воля\". Промяната бе прокарана с подкрепата на ГЕРБ. Формациите, които имат само евродепутати, запазват квоти в комисиите. Не бе прието предложението на ДПС предизборната кампания да може да се води и на език, различен от българския. Реакцията на президента -  тук", "date": "2019.02.14", "title": "Забраната за оповестяване на социологически проучвания в изборния ден остава"}
{"url": "https://www.dnevnik.bg/evropa/2019/02/14/3390478_antievropeicite_sa_opasni_za_bulgarskiia_nacionalen/", "text": "Антиевропейците, които се кандидатират за изборите за Европейски парламент в края на май, заплашват при по-голям успех да блокират работата на европейските институции и в крайна сметка да разбият проекта за обединена Европа. Това предупреждават в отворено писмо   петима от членовете на съвета на Европейския съвет за външна политика (ЕСВП). Призивът, подписан от президента  , бившите външни министри  и   и евродепутатите   и   е по повод  първия подробен доклад на  ЕСВП за възхода на популистите  и очакваните последици от него \"Европейски избори 2019: Как антиевропейските партии планират на разрушат Европа и как да бъдат спрени\". През май тази година ще се състои решителна битка за европейския проект. Увеличаващите се гласове за антиевропейски партии може да доведат със себе си дневен ред, който ще намали рязко способността на по-малките страни в ЕС да прокарват интересите си. Отдавна се говори, че антиевропейските партии заплашват нормалното функциониране на европейските институции, но днес заплахата е реална. Откакто Петте звезди на Луиджи ди Майо и Лигата на Матео Салвини направиха ляво-дясна евроскептична коалиция в Италия, а Партията за право и справедливост на Ярослав Качински продължава да е първа сила в Полша, онези, които от позиции във властта искат да разрушат Европа, без ясна представа за последствията от това, все повече набират сила. Ако прогнозите се окажат верни, антиевропейските сили може да вземат поне 1/3 от местата в Европейския парламент. Това ще им даде власт да парализират парламента и да всеят хаос в ЕС. Националистическите партии из Европа са известни със своята раздробеност и огромните идеологически разлики, които имат помежду си. Добър пример са диаметрално противоположните позиции по отношение на Путин на Партията за право и справедливост в Полша и на Петте звезди в Италия. Те обаче могат да се обединят по тактически съображения с една единствена цел - да изпразнят Европейския съюз от политическо съдържание и да разбият проекта за обединена Европа. Първата и най-пряка опасност е антиевропейците в ЕП да блокират работата на целия ЕС. За България това представлява национален риск. Блокирането на преговорите за бюджета на ЕС и следващата финансова рамка ще се отрази негативно не само на националния бюджет, но и на джоба на всеки един българин. За нашата икономика забавянето или ограничаването на притока на европейски фондове би било пагубно. Антиевропейците неведнъж са поставяли под съмнение един от основните принципи на ЕС – свободата на придвижване. При наличие на 1/3 от местата в парламента, е възможно техните опити за премахване на това право да бъдат успешни. Резултатът? Отново граници, ограничения и стени, които ще ни разделят и затварят. Някои скептици биха казали, че преувеличаваме правата и властта на Европейския парламент, но истината е, че в последните години той се сдоби със силни инструменти за влияние върху европейските процеси. Един от тях е правото на вето върху международни споразумения. Това ще позволи на антиевропейците да блокират бъдещи споразумения, включително и това с Великобритания след Брекзит. За българите на острова това ще е много лоша новина. Може би най-важното последствие от гледна точка на българския национален интерес ще бъде негативният за страната ни ефект, ако бъдат ограничени общностните действия от едно блокиращо антиевропейско малцинство в Брюксел. Това ще означава, че все по-малко гласът на България ще се чува, \"големите\" ще определят политиките само от гледна точка на своя интерес, без мисъл за нас или за европейската солидарност; \"двойните стандарти\" ще се увеличават; правото на труд в други страни от ЕС ще бъде застрашено. При постигане на 1/3 места тази група ще има властта да налага вето върху мерките срещу страни членки, които нарушават върховенството на закона. Спазването на европейските правила ще стане зависимо от политическите интереси на антиевропейците. Брекзит е доказателство, че антиевропейските сили могат да спечелят референдуми, без да имат ясна представа за последиците, а цената после да бъде платена от цялото общество. Поколението преди нас създаде Европейския проект. Нашето поколение включи България в бъдещето на обединена Европа. Сега гражданите на България трябва да отидат до урните и да направят своя разумен избор, за да я защитят. Да си дадем сметка за промените, от които ЕС се нуждае и да ги постигнем, без да разрушим постигнатото. Българският национален интерес е България да бъде в една силна и работеща Европа, в която нашите представители защитават нашите истински интереси, а не целят разбиването на ЕС. , президент на РБългария (2012-20017), член на съвета на ЕСВП , бивш външен министър и вицепремиер, член на съвета на ЕСВП , бивш външен министър, специален координатор на ООН за Бизкоизточния мирен процес, член на съвета на ЕСВП , член на ЕП от групата на ЕНП/ГЕРБ, член на съвета на ЕСВП , член на ЕП от групата на ЕНП/ГЕРБ, член на съвета на ЕСВП", "date": "2019.02.14", "title": "Антиевропейците са опасни за българския национален интерес"}
{"url": "https://www.dnevnik.bg/sport/2019/02/14/3390418_s_rekordni_prihodi_bundesligata_se_gotvi_za/", "text": "Нов сезон, нов рекорд за Бундеслигата. За четиринадесета поредна година първото ниво на германския футбол задмина върховото си постижение по спечелени  приходи , като 18-те клуба са заработили 3.81 млрд. евро за 2017/18.  Увеличението е с 13% спрямо предходния сезон, когато сумата беше 3.24 милиарда, показва годишният доклад на Германската футболна лига (DFL). В рамките на седем години приходите на клубовете в Бундеслигата са се удвоили благодарение на четиригодишния договор за телевизионните права със \"Скай спортс\" за 4.6 млрд. евро. С най-голям дял са приходите от медийното излъчване, които се увеличават от 960.6 до 1.25 млрд. евро. Те образуват близо една трета от приходите, като следват парите от реклама (22.9%), трансфери на играчи (16.9%) и приходи в деня на мача (14.1%), които са съставени предимно от продажбата на билети. Друг голям 17 от 18-те клуба в елита имат приходи от над 100 милиона евро. Първа и Втора Бундеслига са първенствата, които са допринесли най-много за германската икономика, като заедно са платили данъци и такси на стойност 1.28 млрд. евро. Според директора на DFL Кристиан Зайферт в бъдеще германският футбол ще насочи усилия и средства за постигане на технологичен напредък. Той вярва, че дигиталните платформи може да вдигнат стойността на Бундеслигата. \"Дигитализацията и глобализацията ще отвори бъдещи възможности за германския професионален футбол в следващите години. За да създадем оптимална среда за клубовете, както и за настоящите и потенциалните партньори, Германската футболна лига работи последователно за бъдещето развитие. Това включва разширяване на лидерството в областта на иновациите, както и присъствието им на международни пазари\", каза Зайферт. В доклада се допълва, че са продадени 18 773 618 билета за 612 мача от първото и второто ниво на германския футбол за сезон 2017/18. Бундеслигата продължава да е първенството с най-голяма средна посещаемост, като е имало средно по 43 879 зрители на двубой. ", "date": "2019.02.14", "title": "С рекордни приходи Бундеслигата се готви за технологичен напредък"}
{"url": "https://www.dnevnik.bg/citat_na_deniia/2019/02/14/3390258_citat_na_denia_bfs_i_bobi_mihailov_shte_budat/", "text": "Това заяви президентът на футболния съюз Борислав Михайлов в обширно интервю пред телевизията на БФС. ,  каза Михайлов . ,  добави той .", "date": "2019.02.14", "title": "Цитат на деня: БФС и Боби Михайлов ще бъдат необходимият грешник"}
{"url": "https://www.dnevnik.bg/analizi/2019/02/14/3390487_dori_osakaten_izboren_kodeks_niama_da_poprechi_ako_ima/", "text": "Въобще не е изненадващо, че авторитарни партии като ГЕРБ, ДПС, \"Патриотите\" и \"Воля\" искат да концентрират цялата власт в ръководствата си за сметка на избирателите, като  обезсмислят преференциалното гласуване , както снощи реши правната парламентарна комисия, а днес се очаква да потвърди и пленарната зала. Те от години роптаят срещу преференцията, защото им пречи на схемите. Например как да продават избираеми места в листите си, ако случаен кандидат може да измести платилия мястото си с помощта не на вожда, а на хората? Не е невъзможно, но по-трудно. Намалява бройката на \"продаваемите\" места по листите, което ограничава кешовите постъпления. Отделно, че много по-трудно се контролира дали в парламента или общинските съвети ще влязат само послушковците, които нямат друга цел в живота, освен да изпълняват капризите на вожда. Което им осигурява влияние, пари и други екстри. Унищожаването на конкуренцията е патент на последните правителства в икономиката и медиите, така че защо не и при правенето на избори. Те така ги виждат нещата. Естественият им стремеж е да контролират колкото се може повече живота в държавата. Да не допускат изненади. Да разпределят порциите в енергетиката, банките, строителството на пътища, лотарията и къде ли още не. Това носи корупция, носи и анемичен растеж във време на глобален ръст. Ще донесе и липса на такъв, когато се обърне палачинката. Нужно ни е обратното - повечето свобода за хората и бизнеса. Това ще ни донесе просперитет. И то минава и през свободата да избираме личности, които да ни представляват на всички нива на властта. Партиите и без това са преяли от власт с разпределянето на порции, да не говорим за субсидиите. Ръководствата на партии не са по-умни от избирателите. Затова най-естествено е независимо какво гласува шайката днес (или след евентуално президентско вето), нормалните партии да осигурим реална (а не само формална) възможност за пренареждане на листи чрез преференции. Това е истинската демокрация и истинският мажоритарен елемент. Не ни трябва закон, за да постигнем джентълменско споразумение между кандидатите, че тези с най-много преференции ще ни представляват. Това ще осигури честност, добър подбор и в крайна сметка - излъчване на предпочитаните кандидати. Конкуренцията ражда качеството. И този принцип важи в икономиката, важи и в политиката. Затова се провалят и диктаторите. Защото губят тренинг, когато никой не им диша във врата. Един пример от местните избори в Асеновград преди 4 години: тогава листата на \"Зелените\" беше подредена чрез жребий, а всички кандидати се съгласиха (и изпълниха), че в общинския съвет ще влязат тези, които са получили най-много преференции и след две години ще бъдат сменени от следващите по брой личен вот. Така че дори и осакатеният Изборен кодекс не е фатален за хората, стига да има желание. Даже ще си проличи кой за какво се бори. В крайна сметка и това е демокрация - нормалните партии уважават волята на избирателите си, а диктаторските - не. Там нали и без това всички са уверени в непогрешимостта на съответния вожд.", "date": "2019.02.14", "title": "Дори осакатен Изборен кодекс няма да попречи, ако има желание за преференции"}
{"url": "https://www.dnevnik.bg/bulgaria/2019/02/14/3390555_poslanikut_na_sasht_obiavi_che_ima_pritesneniia_za/", "text": "САЩ наблюдават с голямо притеснение опитите на Русия да манипулира медийната среда в България с фалшиви новини, тъй като това може да повлияе на хода на изборите, казва в интервю за българската секция на радио \"Свободна Европа\" посланикът на САЩ в България Ерик Рубин. Той допълва, че фалшивите новини идват от сайтове на руското правителство. Дипломатът посочва, че САЩ имат притеснения и от опитите на Русия да попречи на програмата на Западните Балкани за интеграция към ЕС. В края на миналата седмица, след като се върна от посещение в САЩ, зам.-председателят на ГЕРБ  Цветан Цветанов обяви , че е убеден, че Русия ще се опита да се намеси в предстоящите тази година избори в България. \"Убеден съм, защото виждам какво се случва в държави на Европейския съюз, знам, че в някои от министерствата се създадоха специални звена, които да работят срещу тази пропагандна дейност\", каза той в интервю за Би Ти Ви. На въпрос за присъствието в България  на замесен в отравянето на Сергей и Юлия и Скрипал , посланик Рубин казва, че ролята на страната му е да помогне на Великобритания и България да разберат какво точно се е случило. В отговор на уточняващ въпрос той казва България все още не е търсила официално помощ от САЩ по този въпрос. Коментирайки  евентуалната покупка на изтребители F-16  за Българската армия, Ерик Рубин казва, че България има нужда от нови самолети за ВВС, ако иска да има военновъздушни сили. Той допълва, че Ф-16 се използва от всички членки на НАТО, които са съседи на България. Попитан на какъв етап са преговорите, посланикът уточнява само, че те са в ход. Вчера Ерик Рубин беше в Министерския съвет , където разговаря с премиера Бойко Борисов, главния прокурор Сотир Цацаров, министъра на вътрешните работи Младен Маринов и директора на Държавна агенция \"Национална сигурност\" Димитър Георгиев. Поводът беше установен от САЩ превод на пари от Венецуелската петролна компания, която е санкционирана от страната му, в българска банка.", "date": "2019.02.14", "title": "Посланикът на САЩ обяви, че е притеснен от евентуално руско влияние върху изборите в България"}
{"url": "https://www.dnevnik.bg/evropa/2019/02/14/3390546_rumuniia_moje_da_sabotira_kandidaturata_na_laura/", "text": "Лаура Кодруца Кьовеши, бившият ръководител на Националната дирекция за борба с корупцията (DNA) в Румъния, заяви, че кандидатурата й за поста европейски главен прокурор може да бъде подкопана от силно критикувана румънска агенция, натоварена със задачата да разследва магистрати, предаде \"Ройтерс\". По време на петгодишния мандат на Кьовеши начело на DNA осъдителните присъди за корупция по високите етажи на властта рязко се увеличиха, което й спечели похвали в ЕС. Новосъздадената агенция, която е част от серията законодателни и персонални промени, извършени от управляващите социалдемократи през изминалите две години, сега заплашва независимостта на съдебната система и върховенството на закона в Румъния, смятат Европейската комисия, Държавният департамент на САЩ и много румънски магистрати. Едва ден, след като бе разкрито, че  Кьовеши има най-голям шанс  да стане европейски главен прокурор, агенцията й изпрати призовка за разпит по обвинения за злоупотреба с правомощия, приемане на подкуп и лъжесвидетелстване. Разпитът в Букурещ трябва да се състои по същото време, по което тя трябва да представи кандидатурата си за европейски главен прокурор пред комисията по правни въпроси в Европейския парламент, на 26 февруари, отбелязва сайтът Romania Insider. \"Мисля, че (призовката) е един вид отмъщение за жалбата, която подадох в Европейския съд по правата на човека\", заяви Кьовеши пред телевизия Digi24. \"Втората причина явно е опит да се спре кандидатурата ми за поста европейски главен прокурор\", допълни тя. \"Призовката е най-силното доказателство към момента, че специалният орган за разследване на съдии и прокурори е политическо оръжие\", коментира говорител на опозиционната Либерална партия в пост във \"Фейсбук\". Социалдемократите заявиха, че разследването срещу Кьовеши не трябва да се политизира. \"Имайте доверие в съдебната система и оставете доказателствата, а не политиците, да говорят\", се посочва в изявление на партията. Успехът на DNA в преследването на корупция по високите етажи бе приветстван от Брюксел, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер. Тя обжалва остраняването си пред Европейския съд по правата на човека. Европейската прокуратура бе създадена от 22 държави членки на ЕС, включително и Румъния, през 2017 г. и трябва да заработи най-късно до края на следващата година. Тя ще има за задача да се бори срещу финансови измами в ЕС. През ноември миналата година Европейската комисия предупреди Румъния за отстъплението й в борбата срещу корупцията и изтъкна натиска върху DNA. Европейски дипломати са на мнение, че срещу страната трябва да бъде задействана наказателна процедура за нарушение на върховенството на закона, ако правителството прокара плановете си за  амнистия за осъдени  за корупция, сред които и високопоставени политици.", "date": "2019.02.14", "title": "Румъния може да саботира кандидатурата на Лаура Кьовеши за главен прокурор на ЕС"}
{"url": "https://www.dnevnik.bg/razvlechenie/2019/02/14/3390497_skorseze_tarantino_brad_pit_i_vulnata_ot_vuzmushtenie/", "text": "Голям брой холивудски звезди, включително Мартин Скорсезе, Куентин Тарантино и Брад Пит, подписаха отворено писмо с искането Американската академия на филмовите изкуства и науки да се откаже от решението си да не излъчва няколко от категориите на наградите \"Оскар\" в предаването на живо, пише \"Гардиън\". Решението на академията да не включи в прякото предаване на церемонията връчването на наградите за кинематография, монтаж, късометражна анимация и грим предизвика вълна от неодобрение сред филмовата индустрия.  \"Изхвърлянето на тези съществени области от изкуството на киното и понижаването на техния статут на церемонията по връчването на 91-ите награди \"Оскар\" не е нищо повече от обида към тези от нас, които са посветили животите си на тази професия\", пише в писмото. В него е включен и цитат от актьора и режисьор Сет Роугън, който също е подписал отвореното писмо: \"Какъв по-добър начин да отпразнуваме постиженията в киното от това да не покажем почит към хората, чиято работа е да заснемат филми.\" Други изтъкнати личности от Холивуд, които са включили имената си към писмото, са режисьорът Спайк Лий, операторите Роджър Дикинс, Уоли Пфистър, Сиймъс Макгарви и Рейчъл Морисън - първата жена, получила \"Оскар\" за операторско майсторство. Сред режисьорите попадат имената на Ахехандро Гонсалес Иняриту, Деймиът Шазел (режисьорът на \"Ла Ла Ленд\") и Карин Кусама. В списъка с включени и актьори като Джъд Лоу и Клои Севини. По-рано срещу академията протестираха Ръсел Кроу, който нарече решението \"фундаментално тъпо\", и предишните носители на \"Оскар\" за най-добър режисьор  Алфонсо Куарон и Гийермо дел Торо . Академията отговори на критиките с изявление, което обвинява \"неточно журналистическо отразяване и публикации в социалните мрежи\", което е довело до \"верига от дезинформация, която разбираемо е разстроила много членове на академията\". В него се казва, че четирите категории, за които става дума, доброволно са предложени от ръководителите на гилдиите им \"техните номинации и победители да бъдат обявени от водещите и да бъдат включени по-късно в излъчването\". \"Подобни решения са напълно обмислени. Продуцентите на церемонията са се постарали едновременно да запазят традицията на наградите \"Оскар\" и да се съобразят с нашата публика в целия свят\", казва се още в изявлението. Това е поредният случай от погрешните стъпки на академията, която се опитва да се бори с катастрофалното падане на рейтинга на излъчването на награждаването по телевизията. Кевин Харт, който трябваше да води церемонията, се оттегли от тази роля след остра полемика около негови хомофобски изказвания и публикации в \"Туитър\" отпреди десетилетие.  Предложението на академията да въведе категория за най-добър популярен филм също беше оттеглено след отрицателните реакции на кинообщността в Америка. Пропаднаха и плановете статуетките да бъдат връчени не от миналогодишните победители, което е традиция, а от по-известни имена, както и да отпаднат три от петте изпълнения на музиканти от категорията за най-добра песен.", "date": "2019.02.14", "title": "Скорсезе, Тарантино, Брад Пит и вълната от възмущение около оскарите"}
{"url": "https://www.dnevnik.bg/evropa/2019/02/14/3390557_molbite_za_ubejishte_v_evropa_sa_spadnali_do_nivoto/", "text": "Молбите за убежище в Европа са спаднали до равнището си преди миграционната криза, с почти 635 хил., а шансовете за получаване на убежище са намалели до 34 на сто според доклад на Европейската служба за подкрепа даването на убежище (ЕASO), предаде \"Франс прес\". Миналата година молби за получаване на убежище в европейски държави (ЕС, Швейцария и Норвегия) са подали общо 634 700 души, което представлява спад с 10 процента в сравнение с 2017 г. \"Това е третата година на спад след безпрецедентния приток, свързан с миграционната криза през 2015 г.\", се посочва в доклада, публикуван тази седмица. Върнахме се \"почти на нивото отпреди кризата\", тъй като през 2014 г. са били регистрирани 641 хил. молби за убежище. Най-голям брой търсещи убежище са сирийците - 74 800 молби, следвани от афганистанците (45 300) и иракчаните (42 100). Хора от тези три държави са една четвърт от общия брой лица, подали молби миналата година. Сред първите 10 най-често срещани националности са венецуелците, които са на осмо място. Техните молби са се удвоили и са 22 200. Иранците са пети с 25 400 молби с рязко покачване през второто полугодие, което европейската служба обяснява най-вече с това, че в периода септември 2017 и октомври 2018 г. Сърбия премахна изискването за визи, а тя е входна страна към държави от ЕС. На десето място по брой молби за убежище са грузинците с 20 хил. през 2017 г. Това бележи нарастване, въпреки че шансовете им да получат убежище са едва 3 на сто. Те не се нуждаят от виза за влизане в шенгенската зона, какъвто е случаят с 20 процента от всички молби за убежище, подадени през 2018 г. в Европа, пише в доклада. Европейските държави са дали убежище на общо 34 на сто от внеслите молби лица на първа инстанция (бежанска или субсидиарна закрила, която дава по-малка защита), което е спад с 6 пункта в сравнение с 2017 г. Убежище са получили 87 на сто от сирийците и йеменците, 82 на сто от еритрейците, но само 4 на сто от гамбийците и 5 на сто от сенегалците. Шансовете за убежище в различните държави също варират. Европейската служба констатира и спад от 40 на сто на решенията, взети миналата година по подадените молби - общо 593 500. /БТА", "date": "2019.02.14", "title": "Молбите за убежище в Европа са спаднали до нивото преди миграционната криза"}
{"url": "https://www.dnevnik.bg/video/novinite_na_bnt/2019/02/14/3390556_video_drugite_novini/", "text": "  Учебните програми в синхрон с технологичните промени София е домакин на международния конференция по киберсигурност Филм за театър \"Аполо\" открива кинофестивала \"Трайбека\" Завръщане в 50-те на Седмицата на модата в Ню Йорк Английската сензация Том Одел с първи български концерт ПИФ с празничен концерт за големи и малки", "date": "2019.02.14", "title": "Видео: Другите новини"}
{"url": "https://www.dnevnik.bg/evropa/2019/02/14/3390396_na_granicata_neizvestnost_i_strah_ot_brekzit_bez_sdelka/", "text": "Едно селище, две държави. Градчето Петиго с население от 600 жители е на самата граница между Република Ирландия и Северна Ирландия. Граничните проверки останаха в миналото. Брекзит може да промени това с драматични последици. На 79-годишния Мървин Джонстън му се иска да забрави конфликта в Северна Ирландия. \"Няколко пъти ме взривяваха\", казва северноирландецът, седейки в офиса на работилницата си за ремонт на коли и гледайки към моста през река Термон. Реката разделя частта от Петиго, намираща се в Република Ирландия от тази в Северна Ирландия. В миналото е имало гранични постове и от двете страни. Те скоро могат пак да се появят, ако Великобритания не постигне споразумение за излизането си от Европейския съюз преди 29 март. Джонстън сочи работилницата си. \"Главният гараж... беше изцяло разрушен от взрив два пъти\", макар да нямаше пострадали, казва той и допълва: \"Имам късмет, че съм още тук\". Джонстън има предвид кървавия граждански конфликт в Северна Ирландия от 70-те до 90-те години. Тогава католически бойци поведоха война срещу британските войски и лоялистите протестанти в опит да постигнат обединение на областта, наречена Ълстър, с Република Ирландия. Продължилият с години конфликт отне живота на 3700 души. Джонстън казва, че се е зарадвал, когато Споразумението от Разпети петък през 1998 г. е сложило край на въоръжения конфликт. Но сега с наближаването на Брекзит сянката на миналото обзема мислите на хората. \"Винаги ще има няколко човека, които просто търсят каза Джонстън, имайки предвид взрива на кола бомба само преди няколко седмици в граничния град Лондондери. Джонстън не вярва, че нещата могат да станат толкова зле, колкото преди. Но ако не се постигне до споразумение за Брекзит, той е сигурен, че пак ще трябва да има гранични проверки. Джеймс Галахър вече предусеща какво ще се случи. Шестдесетгодишният мъж е собственик на малък супермаркет в частта от Петиго, която е в Република Ирландия. Неотдавна той получи имейл от правителството в Дъблин, в който го уведомяват, че може да се наложи да попълва митнически декларации за внос, ако има стоки от Северна Ирландия в магазина си. Галахър само клати глава при такава възможност. За толкова малък бизнес това е лишено от всякакъв смисъл. Вместо това той ще прекъсне договорите със северноирландските си доставчици и ще продава плодове и зеленчуци, закупени в Ирландия. И Лондон, и Дъблин нееднократно подчертаваха, че искат на всяка цена да избегнат твърда граница. Но остава неясно какво ще се случи, ако няма споразумение по въпроса за ирландската граница. \"Смятам, че това е едно от онези неща, които не би искал да произнесеш на глас, за да не се сбъдне\", казва Брайън Луси, професор по икономика в \"Тринити колидж\" в Дъблин. \"В действителност всеки знае, че в случай на напълно хаотичен Брекзит без сделка не съществува прецедент в света, където два митнически съюза - единият на Европейския съюз, а другият вътрешният митнически съюз на Обединеното кралство - да се сблъскат един с друг и да няма някакъв вид гранични проверки\", казва професорът. В икономическо изражение Брекзит без сделка ще породи трудности за Ирландия, но посочва Луси. От десетилетия Дъблин работи за намаляване на икономическата си зависимост от Великобритания. Според Луси този процес ще се ускори. За период от 15 години Ирландия ще изгуби близо 7 процента от икономическия си растеж или една трета от загубите, които страната понесе от финансовата и икономическа криза през 2008-2009 г. Но много по-тежко ще е отражението върху заетостта. \"Става дума за може би между 40 хил. и 50 хил. изгубени работни места, което е голям проблем за икономика, където от два до три милиона души са безработни\", каза той. Но това няма да бъде катастрофата, пред лицето на която привържениците на Брекзит във Великобритания смятат, че Дъблин в крайна сметка ще капитулира. Във всеки случай Би Би Си пресметна, че има близо 270 контролно-пропускателни пункта по протежение на 500-километровата граница. Това е над два пъти повече, отколкото по най-дългата граница на света - между САЩ и Канада, близо 8900 км. Предложенията на различни британски политици за това как да се наблюдава движението на стоки със средства различни от граничните проверки - например чрез използване на технически средства - удрят на камък поради факта, че те няма да проработят без сътрудничеството на вносителите и износителите. Онези, които не декларират надлежно стоките си, не могат да бъдат документирани. При все това дори ако Великобритания излезе от ЕС на 29 март със споразумение, това ще означава само отлагане на въпроса как може да се избегне твърдата граница. Ако както бе обявено, Лондон напусне митническия съюз и общия пазар на ЕС, Това е доводът на Брюксел и Дъблин да настояват за  предпазна клауза , която Лондон ненавижда. Според тази уговорка Великобритания ще остане изцяло в митническия съюз и ще позволи на Северна Ирландия частично да остане в общия пазар докато не се намери по-добро решение. Но сега остават по-малко от седем седмици до този момент и позициите се втвърдиха, едновременно в британския парламент, и между британското правителство и Брюксел. Всички тънат в догадки какво може да се случи. Рита Галахър, 87-годишната майка на собственика на магазина в Петиго Джеймс Галахър, която все още работи на касовия апарат, сочи към порутените бараки на бившия контролно-пропускателен пункт от другата страна на улицата. \"Отново ще отворят граничния пункт\", предрича тя. /БТА", "date": "2019.02.14", "title": "На границата: Неизвестност и страх от Брекзит без сделка"}
{"url": "https://www.dnevnik.bg/sport/2019/02/14/3390527_zashto_serhio_ramos_se_ozova_v_centura_na_polemika/", "text": "Капитанът на \"Реал\" (Мадрид) Серхио Рамос се озова в центъра на полемика покрай  мача с \"Аякс\" в Шампионската лига . Защитникът привлече вниманието с две противоречащи си изказвания за получения от него жълт картон. \"Реал\" гледа уверено към четвъртфиналите в най-силния клубен турнир след успех с 2:1, в края на който 32-годишният бранител получи жълт картон за нарушение. Това беше трето предупреждение за Рамос през сезона, като той ще пропусне реванша. Капитанът на \"Реал\" обаче е заплашен да бъде наказан с допълнителен мач след признание, че нарочно е предизвикал жълтия картон с цел да бъде \"чист\" при евентуалното класиране на четвъртфинал.  \"Гледайки резултата, ще излъжа, ако кажа, че не го направих нарочно. Това е нещо, за което мислех. Без да подценявам съперника, нито казвам, че интригата в двойката е приключила, но във футбола е необходимо да взимаш трудни решения, така че реших да го направя\", каза след двубоя Рамос, цитиран от \"Ройтерс\". Няколко часа по-късно испанецът промени мнението си. В \"Туитър\" той изтъкна, че не е нямал намерение да си изкачва нарочно картон. \"В играта винаги има много напрежение и трябва да взимаш решения за секунди. Най-доброто нещо от вечерта е резултатът, а най-лошото е, че няма да играя във втората среща заради един момент в мача\", написа Рамос.", "date": "2019.02.14", "title": "Защо Серхио Рамос се озова в центъра на полемика заради жълт картон"}
{"url": "https://www.dnevnik.bg/politika/2019/02/14/3390641_v_bjuletinata_nomerata_na_partiite_do_100_na/", "text": "Номерата на партиите, коалициите и инициативните комитети в интегралната бюлетина остават, но т.нар. феномен 15/15 се очаква да бъде преодолян. Въпреки несъгласието на коалиционните партньори от \"Обединени патриоти\" депутатите от ГЕРБ прокараха на второ гласуване предложение, което събра подкрепата на ДПС - номерата на формациите ще бъдат от 1 до 100, а на кандидатите за депутати, евродепутати и общински съветници - от 101 нагоре. Народните представители от \"БСП за България\" настояваха да останат сегашните текстове - номерата и на партиите, и на кандидатите да започват от 1 и да са едни и същи числа. Изборният кодекс бе отворен за промени в края на миналата година заради предложения на председателя на правната комисия в парламента и депутат от ГЕРБ Данаил Кирилов и на негови колеги от \"Обединени патриоти\". Текстовете предвиждаха пред имената на партиите, коалициите и инициативните комитети да няма номера. Целта бе да се избегне т.нар. феномен 15/15, при който гласоподавателите погрешка дават преференция на кандидатите за депутати, евродепутати и общински съветници, чиито номера в листите съвпадат с номера на формацията. Поправките бяха приети на първо четене, но срещнаха остри критики от страна на ДПС и БСП. Днес депутатът от \"Обединени патриоти\" Искрен Веселинов обяви, че парламентарната група настоява отпадането на номерата на формациите в бюлетината да бъде подкрепено от ГЕРБ, но това не стана. Окончателното приемане на промените в Изборния кодекс продължава десети час и все още депутатите не са стигнали до обсъждането на най-спорните текстове - за  обезсмислянето на преференцията  и  за премахването на хартиената бюлетина  чрез заместване с машинно гласуване.", "date": "2019.02.14", "title": "В бюлетината: Номерата на партиите до 100, на кандидатите - от 101 нагоре"}
{"url": "https://www.dnevnik.bg/sport/2019/02/14/3390611_mourinyo_e_poluchil_20_mln_paunda_neustoika_ot_junaited/", "text": "Манчестър юнайтед\" е платил неустойка от 19.6 милиона долара, за да се раздели с мениджъра си Жозе Моуриньо. Това разкри английският клуб при публикуването на последния си финансов доклад, в който сумата е вписана в графата \"извънредни разходи\". Моуриньо беше уволнен на 18 декември  след поредица разочароващи резултати от началото на сезона. Престоят му на \"Олд трафорд\" продължи две години и половина, в които \"червените дяволи\" записаха 83 победи, 32 равенства и 28 загуби в 144 официални срещи. Стартът на Моуриньо в \"Юнайтед\" беше обещаващ. В първия му сезон отборът спечели три трофея - Лига Европа, Купата на лигата и \"Къмюнити шилд\", а във втория записа най-доброто си класиране във Висшата лига след ерата \"Фъргюсън\" - второ място. Миналия януари португалецът дори подписа нов договор до лятото на 2020 г. Последва обаче бурно лято, белязано от конфликти с ръководството и основни играчи и последвано от слаби резултати в първите четири месеца от сезона. Раздялата с Моуриньо е струвала на \"Манчестър юнайтед\" четири пъти повече, отколкото освобождаването на Дейвид Мойс през 2014 и 2016 г.  Междувременно клубът обяви приходи от 208.6 милиона паунда за второто тримесечие на финансовата година, което обхваща ноември, декември и януари. От \"Олд трафорд\" прогнозираха, че годишните приходи ще са между 615 и 630 милиона паунда.", "date": "2019.02.14", "title": "Моуриньо е получил 20 млн. паунда неустойка от \"Юнайтед\""}
{"url": "https://www.dnevnik.bg/biznes/2019/02/14/3390654_nap_shte_subira_do_22_fevruari_danni_ot_firmite_gotovi/", "text": "Националната агенция за приходите ще събира до 22 февруари информация за готовността на фирмите, регистрирани по ДДС, да започнат да прилагат текстовете в наредба Н-18. Информацията ще бъде дадена на министъра на финансите Владислав Горанов и той ще реши дали да има отлагане на сроковете за влизане в сила на наредбата, съобщи Росен Бъчваров, говорител на НАП, цитиран от БТА. През седмицата  Горанов допусна , че е възможно срокът, фиксиран сега на 31 март, да бъде удължен.  Наредбата задължава фирмите да въведат в определени срокове фискални каси и принтери за постоянно предаване на данни към НАП за извършените търговски операции. Има компании, които използват само фискални устройства, както и компании, които използват само софтуер за управление на продажбите и при тях проблемите са различни, посочи Бъчваров. Към момента регистрираните 185 хил. по ДДС фирми имат приблизително 30 хил. фискални устройства, които отговорят на новите изисквания. От фирмите, които са сравнително малки и използват само фискални каси, 75 на сто са изпълнили задълженията си по наредбата. Те обаче са само 25 на сто от общия брой, по-големите фирми работят със софтуер по управление на продажбите и те биха имали проблеми с новите изисквания, посочи Росен Бъчваров. Наредба Н-18 отчита и следи за девет фискални риска при плащане в брой. От укриване на оборот през тези рискови дейности, хазната губи годишно 330 млн. лева данъчни и осигурителни вноски от около 1 милиард лева оборот. От електронната търговия в бюджета не влизат още поне 166 млн. лв ДДС, корпоративен данък и осигурителни вноски. Тоест, загубите на НАП са около половин милиард лева годишно, и затова Министерството на финансите предприема мерки за ограничаване на щетите, посочи Бъчваров. С въвеждане на наредбата, информацията за всяка касова бележка ще се изпраща почти в реално време към ораните на НАП. Сега тази информация се предава веднъж месечно и данните се сумират на дневна база.  Мобилно приложение на НАП позволява всеки гражданин да проверява валидността на касовите бележки, които получава със сканирането на QR код. Приложението е достъпно безплатно за устройства с операционни системи Андроид и IOS. През мобилно приложение може да се участва в лотарията за награди от НАП. Интересът на гражданите дали получават наистина касова бележка расте прогресивно, посочи Бъчваров. С наредба Н-18 се премахва издаването от търговски обекти на служебни бонове и на фалшиви бележки, приличащи на касови. Това се превърна в \"национален спорт, особено в туристическия бранш, където 85 процента крият част или целия оборот\", посочи говорителят на НАП.  С наредбата ще се постигне и прозрачност при търговията на електронните магазини, които също трябва да актуализират софтуера, който управляват, за да отчитат продажбите. Този вид търговци ще могат да издават електронна касова бележка, която ще важи по същия начин, както и тази, издавана от физически касов апарат. Третата промяна в наредбата е изискването към т. нар. софтуер за управление на продажбите, който понякога през последните години се използва за укриване на оборот. Наредбата изисква разработчиците на търговски компютърни програми да декларират пред НАП, че софтуерът им не позволява злоупотреби. Създателите на 23 софтуера вече са декларирали съответствие, още 16 програмни продукта са в процедура на одобрение.  Сега в страната работят 30 хиляди фискални каси и 500 фискални принтера. Издадените касови бележки с тези устройства от началото на годината до днес вече са шест милиона и сто хиляди на обща стойност на продажбите от 170 млн. лева. Няма съмнение, че софтуер, който позволява отклоняване на оборота, трябва да бъде контролиран и нито една бизнес организация не възразява по принцип на идеята за контрол, посочиха от НАП. С правилата на наредба Н-18 инспекторите на приходната агенция ще имат достъп до оборота на фирмите, но няма да се бъркаме в кодовете за управление на продажбите и другата търговска информация, чувствителна за фирмите, посочиха експерти от НАП. Сега информация за оборота не се дава понякога с извинението, че сървърът, където са данните, е във Филипините, посочи Бъчваров. Част от фирмите, регистрирани по ДДС, въобще нямат касови апарати, защото приемат плащания само по банков път. Плащанията по банков път не са обаче плащания с дебитни и кредитни карти през ПОС терминали, уточниха от НАП. ", "date": "2019.02.14", "title": "НАП ще събира до 22 февруари данни от фирмите готови ли са за новите касови апарати"}
{"url": "https://www.dnevnik.bg/photos/2019/02/14/3390642_snimka_na_denia_v_zashtita_na_preferenciiata/", "text": "След като депутатите на практика   протестиращи срещу това се събраха пред сградата на Народното събрание тази вечер.", "date": "2019.02.14", "title": "Снимка на деня: В защита на преференцията"}
{"url": "https://www.dnevnik.bg/photos/2019/02/14/3390192_fotogaleriia_svetovnite_snimki_na_denia_-_14_fevruari/", "text": "Зимна буря в Отава, Онтарио, Канада.", "date": "2019.02.14", "title": "Фотогалерия: Световните снимки на деня - 14 февруари 2019 г."}
{"url": "https://www.dnevnik.bg/sport/2019/02/14/3390560_beil_e_zaplashen_ot_12_macha_nakazanie_za_provokativen/", "text": "Ла Лига поиска Испанската футболна федерация (RFEF) да накаже Гарет Бейл за провокативен жест, показан в дербито между  \"Реал\"  и \"Атлетико\" (Мадрид) през уикенда. Уелсецът се разписа при успеха с 3:1 над \"дюшекчиите\", след което изрази радостта си с вдигната дясна ръка и лява, поставена върху предмишницата си. В Испания този жест се смята за обиден, като от Ла Лига изтъкнаха именно това като причина за искането за наказание. Това се случи в 74-ата минута, когато Бейл  отбеляза своя гол №100 за \"Реал\" . \"Нужно е обидните радости след гол да бъдат ограничени и ще искаме Комисията по турнирите към RFEF да вземе мерки. Най-малкото трябва да се реши дали да се наложи наказание или не\", съобщиха от Ла Лига. Според правилника на испанското футболно първенство жестове, които са обидни към публиката, носят наказание между четири и 12 мача. Най-малкото наказание за жест, който няма отношение към публиката на стадиона, е три двубоя.", "date": "2019.02.14", "title": "Бейл е заплашен от 12 мача наказание за провокативен жест"}
{"url": "https://www.dnevnik.bg/politika/2019/02/14/3390674_okonchatelno_gerb_dps_i_nfsb_obezmisliha/", "text": "С гласовете на ГЕРБ, ДПС и НФСБ преференциалното гласуване беше обезсмислено след близо 14 часа заседание за промяна на Изборния кодекс. Парламентът реши, че преференциалните гласове се броят само ако получените гласове за дадения кандидат са поне колкото избирателната квота. Тя се получава, когато броят на гласувалите се раздели на броя на избирателите пуснали бюлетини. Това са необходимите гласове за вкарването на един депутат. Досега за парламентарни и местни избори бяха необходими около 7% от гласувалите за партийна листа да са гласували преференциално за един депутат или общински съветник. За европейски избори новата квота е 7% от действителните гласове за самата листа, което на практика са гласовете за избиране на един депутат и прави преференцията безсмислена. При избори за народни представители прилагането на това изискване ще означава, че в различните избирателни райони за даден народен представител би трябвало да гласуват от 9 до 12 хил. души, за да се смята, че има реална преференция. Текстовете бяха предложени от ДПС между двете четения по Изборния кодекс. Йордан Цонев от ДПС заяви, че преференцията е корпоративен вот. \"ДПС от самото начало беше против\", каза той и припомни, че ДПС е отстранила всички избрани с \"преференция, реализирана по корпоративен или родов признак\". Искрен Веселинов от ВМРО каза, че едрият капитал може да си купи и партия и даде пример с БСП. Той припомни, че имаше референдум за мажоритарни избори. Ако тези предложения все пак минат, от ВМРО ще започнем дебат за промяна по принцип на избор на съветници и депутати, така че мажоритарното начало да бъде водещо, каза Веселинов. Александър Симов (БСП) се обърна към ГЕРБ: \"Спас Гърневски е вашата най-голяма мажоритарна звезда, ако го прецакате, кой ще чете всеки петък декларации срещу комунистите?\". Ако някой иска мажоритарност, да се яви като независим кандидат, препоръча Йордан Цонев. Александър Сиди заяви, че ВМРО ще призове президента да наложи вето. По-рано днес парламентът реши, че номерата на партиите, коалициите и инициативните комитети в интегралната бюлетина остават, но т.нар. феномен 15/15 се очаква да бъде преодолян. Въпреки несъгласието на коалиционните партньори от \"Обединени патриоти\" депутатите от ГЕРБ прокараха на второ гласуване предложение, което събра подкрепата на ДПС -  номерата на формациите ще бъдат от 1 до 100, а на кандидатите за депутати, евродепутати и общински съветници - от 101 нагоре. Без никакви обсъждания мнозинството в парламента отхвърли различни предложения на депутати от ДПС и \"Воля\"  да има видеонаблюдение  на изборния процес. Мнозинството в парламента отхвърли предложение на депутата от ГЕРБ Диана Саватева  да отпадне забраната за оповестяване на социологически проучвания  в деня за размисъл и в изборния ден.", "date": "2019.02.14", "title": "Окончателно: ГЕРБ, ДПС и НФСБ обезмислиха преференциалното гласуване"}
{"url": "https://www.dnevnik.bg/bulgaria/2019/02/14/3390675_ot_mart_se_promeniat_pravilata_za_priem_v_detskite/", "text": "Столичният общински съвет гласува и прие окончателно промените в наредбата за прием в детските градини и подготвителни групи в София. Измененията предвиждат намаляване броя на деца с хронични заболявания от 5 на 3 в група, а тези със специални образователни потребности от 3 на 2, съобщи агенция \"Фокус\". След редовно заседание на Столичния общински съвет, зам.-кметът на София Тодор Чобанов коментира пред журналисти, че според промените постоянният или настоящият адрес на територията на административния район на детската градина ще носят 2 точки при класирането. Другото изменение в наредбата е свързано с децата братя и сестри и близнаците, като те отиват в списъците с по 1 точка и така им се дава по-голяма възможност да бъдат в едно заведение. За да се избегнат фалшификации с издаване на нереални медицински документи, протоколите за деца с хронични заболявания ще бъдат издавани от ТЕЛК, а не от личния лекар. Новата наредба предвижда и затягане на контрола за непосещаващите, но записани за детска градина и ясла деца. Ако постоянният или настоящият адрес на един от родителите е променян през последните над 2 години или през последните от 1 до 2 години преди подаване на заявлението за записване, но промяната попада в границите на административния район на детската градина/училището, се ползва по-благоприятният адрес. Измененията влизат в сила от март тази година. От следващата година се предвижда да бъде заложен и критерият \"уседналост\", който се прилага за учениците в първи клас. Той ще осигурява възможност на детето да посещава най-близкото до неговата адресна регистрация училище.", "date": "2019.02.14", "title": "От март се променят правилата за прием в детските градини в София"}
