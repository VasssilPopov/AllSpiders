{"url": "https://www.dnevnik.bg/evropa/2019/08/22/3953867_shema_za_usednalost_garantira_pravata_na_bulgarite_vuv/", "text": "\"Ако българите са се установили във Великобритания преди датата на Брекзит, следва да бъдат спокойни, тъй като техните права ще бъдат гарантирани по т.нар. схема за уседналост. Това каза пред  БНР  Васил Асенов - ръководител на службата по трудови и социални въпроси в посолството на България в Лондон. Той уточни, че е важно те да кандидатстват по тази схема до края на декември 2020 г., единствено изключение правят българите, получили британски паспорти. \"Българите, които след датата на Брекзит смятат да се преместят във Великобритания, трябва да следят новините относно бъдещото имиграционно законодателство на страната, защото то в момента все още е в дискусия, а и с новото правителство на Борис Джонсън може да настъпят някакви промени\", посочи Асенов в предаването \"Преди всички\" по програма \"Хоризонт\". По думите му дори и да не са кандидатствали към датата на Брекзит, правата на гражданите остават непроменени:  \"Тоест те продължават да живеят и работят във Великобритания, имат право на достъп до социално-осигурителната система на страната и до системата на здравеопазване. Те трябва да кандидатстват за статут на уседналост до 31 декември 2020 година... Правата им ще бъдат гарантирани както при сделка, така и при липса на сделка за Брекзит.  По думите му до момента по схемата за статут на уседналост са кандидатствали 54 100 български граждани. България се нарежда на шесто място по абсолютен брой на кандидатствали и на първо място като отношение на броя на кандидатствалите спрямо общия брой на популацията, тоест 54% от българите вече са кандидатствали по схемата. По последни данни на Статистическата служба на Обединеното кралство има около 120 хил. български граждани на възраст над 16 години на територията на Великобритания, тоест в тези данни не са включени децата и сезонните работници, тъй като те не живеят постоянно на територията на Великобритания, посочи Асенов.  Попитан дали трябва да се притесняват българите, които не са се регистрирали, ако отпадне преходният период след Брекзит, той отговори: \"Ако отпадне преходният период, техните права ще бъдат гарантирани по линията на схемата за уседналост. Важно е да се знаят четири неща. Първо, лицата трябва да кандидатстват по схемата за уседналост. Второ, техните права ще бъдат гарантирани към датата на Брекзит и те трябва да кандидатстват по схемата в установения срок. Трето, техните близки членове на семейството ще могат да се присъединят към тях и след Брекзит, но най-късно до 29 март 2022 г. И четвърто, някои права, които са пряко свързани с членството на Великобритания в ЕС, няма да бъдат запазени по линията на схемата за уседналост, най-вече свързани с координация на системите за социална сигурност... Например европейската здравноосигурителна карта, издадена във Великобритания, няма да бъде валидна в други държави от ЕС. Българските граждани няма да бъдат защитени от Съда на ЕС, а осигурителни периоди, които са придобити след датата на Брекзит, няма да могат да се признават в друга държава от ЕС, ако няма съответното заместващо споразумение.\" Ако след 2020 г. хората се окажат без статут на уседналост, автоматично ще попаднат във \"враждебната атмосфера на Великобритания\" и много граждани могат да бъдат автоматично принудени да напуснат Великобритания, предупреди Асенов. За българските студенти, които са приети за тази учебна година във Великобритания, каза, че ще продължат следването си и важи условието, че трябва да кандидатстват за статут на уседналост. ", "date": "2019.08.22", "title": "Схема за уседналост гарантира правата на българите във Великобритания"}
{"url": "https://www.dnevnik.bg/biznes/2019/08/22/3953885_putuvalite_bulgari_prez_april-juni_rastat_dvucifreno/", "text": "Пътуванията на българите са нараснали двуцифрено в периода април - юни, показват данните на Националния статистически институт. Общо през трите месеца 1.219 млн. българи са пътували, като очаквано повечето от тях са пътували в страната - 75.7%, 19.1% са били само в чужбина, а 5.2% - и в страната, и в чужбина. В сравнение със същото тримесечие на 2018 г. общият брой на пътувалите нараства с 12.4%, сочат данните. Очаквано през периода най-много са пътували българите на възраст 25 - 44 години - 548 хил., или 44.9% от всички. Във всички възрастови групи преобладава относителният дял на пътуванията в страната, като най-висок е при хората на възраст 65 и повече навършени години - 78%. При пътуванията в чужбина делът на пътувалите на възраст 25 - 44 години е най-голям - 19.9% от пътувалите в съответната възрастова група.  По-голяма част от туристическите пътувания както в страната (46.2%), така и в чужбина (78.4%) са били с цел \"почивка и екскурзия\". Като самостоятелни са били регистрирани 1.485 млн., или 89.2% от общия брой лични пътувания. Относителният дял на самостоятелните пътувания без резервация в страната е 94.2%, а на тези в чужбина - 68.5%.  В структурата на разходите по видове с най-голям относителен дял в страната са тези за храна - 37.8%, докато в чужбина са разходите за транспорт - 29%.  Средният разход при пътуване с лична цел на човек е 198.34 лв. в страната и 658.74 лв. в чужбина. При пътуванията по работа разходите на човек са средно 168.82 лв. в страната и 1198.35 лв. в чужбина. ", "date": "2019.08.22", "title": "Пътувалите българи през април - юни растат двуцифрено"}
{"url": "https://www.dnevnik.bg/gradska_sreda/2019/08/22/3953874_srokut_za_podavane_na_oferti_za_chisteneto_na_sofiia_e/", "text": "Крайният срок за подаване на оферти към Столична община за почистването на София и събирането на отпадъците през следващите 5 години беше 21 август, но е удължен до 9 септември. Промяната е видна на сайта на Агенцията за обществени поръчки, където не се дават мотиви за промяната на крайната дата. Обществената поръчка е общо за 430 милиона лева. Днес кметът на София Йорданка Фандъкова обясни по следния начин удължаването на срока за приемане на офертите: \"Нормална процедура на обеществена поръчка, която тече и когато е необходимо и има въпроси, сроковете се удължават и ако е необходимо след това още се удължават\". Процедурата се извършва в отпускарския сезон, само два месеца преди кметските избори, тъй като сегашните договори изтичат през лятото на 2020 г., а практиката показва, че процедурата по избора на нови изпълнители на сметопочистването често пъти се проточва във времето заради обжалвания. Тогава може да изтече действащият договор, а новият още да не е подписан и да възникне криза в сметосъбирането. Територията на Столична община е разделена на седем зони за почистване. Всяка фирма може да кандидатства най-много за две зони. Изискванията са оборотът на кандидатите в тази дейност в последните три години да е от 8 до 13 милиона лева, както и да имат специализирана техника. Сегашните \"играчи\" в тази дейност, която извършват от 2015 г. са предимно обединения от фирми на \"Титан АС\" на Димитър Борисов и Иво Иванов и на братята Георги и Кирил Домусчиеви. Те в различни обединения и консорциуми почистват зони 1, 2, 5 и 7. Първа зона, която включва районите \"Средец\", \"Студентски\" и \"Лозенец\" се чисти за 68.43 милиона лева от консорциум \"Титан София център 1\", в който участват \"Нелсен Чистота\" на \"Титан\" и \"Ай Ес Ви трейд\", свързана с Кирил Домусчиев, съобщи \"Капитал\". Втора зона – районите \"Искър\", \"Панчарево\" и \"Кремиковци\" са на консорциума \"Титан София изток 1\", в който са фирма \"Титан БКС\" и \"Търговски център Тракия\" на братя Георги и Кирил Домусчиеви. Цената е 60.61 милиона лева. Трета зона – районите \"Изгрев\", \"Слатина\" и \"Подуяне\" сега се почиства от австрийската А.С.А., която е предоставила половината от дейността на подизпълнители. Тук поръчката е за 57.36 милиона лева. Четвърта зона – \"Илинден\", \"Надежда\" и \"Сердика\", е дадена на консорциум \"АЕС-Х груп\", в който е фирма, свързана с бившия шеф на общинската \"Чистота\" Красимир Арсов. Цената е 50 милиона лева. Пета зона – \"Банкя\", \"Връбница\" и \"Нови Искър\", се обслужва от \"Титан София изток 1\" (виж зона 2) за 39.79 милиона лева. Шеста зона – \"Люлин\" и \"Красно село\", е предоставена на общинската фирма \"Чистота Искър\", която нае сметосъбираща техника от \"Грийн партнърс\", свързана с Румен Гайтански-Вълка за близо 12 милиона лева. Общата цена е 41.69 милиона лева. Седма зона – \"Възраждане\", \"Оборище\" и \"Триадица-център\" се чисти от \"Титан София център 1\" за 45.29 милиона лева. Фирмата, почистваща \"Младост\" и \"Триадица-юг\" има договор до 2022 г. за 41.5 милиона лева. Това е \"ЗМБГ\" АД. \"Овча купел\" и \"Витоша\" се чистят от консорциум \"София юг\" за 37.52 милиона лева. Договорът също е до 2022 г.", "date": "2019.08.22", "title": "Срокът за подаване на оферти за чистенето на София е удължен до 9 септември"}
{"url": "https://www.dnevnik.bg/sviat/2019/08/22/3953899_video_iran_pokaza_raketna_sistema_konkurentna_na/", "text": "Иран показа днес мобилна система за противоракетна отбрана домашно производство, предаде \"Ройтерс\", като се позова на официални медии. Държавната телевизия показа президента Хасан Рохани на церемонията по представянето на системата с голям обсег \"Бавар-373\" (\"Вяра-373\") с ракети земя-въздух. \"Бавар-373\" бе определена от ирански медии като конкурент на руската С-300. Новата система бе представена в иранския Ден на националната отбранителна промишленост. Иран създаде голяма оръжейна индустрия в условия на международни санкции и ембарго, които му забраняват да внася много оръжия, отбелязва \"Ройтерс\". Западни военни анализатори твърдят, че Иран често преувеличава възможностите на своите оръжия. Опасенията за иранската програма за балистични ракети с голям обсег обаче допринесоха за решението на Съединените щати да се оттеглят от международното споразумение за иранската ядрена програма от 2015 г. Новата иранска система за противоракетна програма бе представена на фона на засиленото напрежение със САЩ. През юни Иран свали американски безпилотен военен разузнавателен самолет в Персийския залив с ракета земя-въздух. Иран увери, че дронът е летял над негова територия, но САЩ казаха, че той се е намирал в международното въздушно пространство, припомня \"Ройтерс\". /БТА", "date": "2019.08.22", "title": "Видео: Иран показа ракетна система, \"конкурентна\" на Русия и САЩ"}
{"url": "https://www.dnevnik.bg/sport/2019/08/22/3953877_tuitur_shte_sledi_profilite_na_50_chernokoji/", "text": "Служители на \"Туитър\" ще следят отблизо профилите на около 50 водещи чернокожи футболисти този сезон, съобщава \"Таймс\". Според информацията мярката е част от поредния опит за справяне с расизма в социалните мрежи. Преди два дни полузащитникът на \"Манчестър юнайтед\" Пол Погба стана обект на обиди в социалните мрежи след  изпуснатата дузпа срещу \"Уулвърхемптън\" . Впоследствие клубът от \"Олд Трафорд\" излезе с обръщение, в което осъди проявите на дискриминация. Представители на \"Туитър\" ще се срещнат със служители на \"Юнайтед\" и с хора от  организацията Kick It Out, бореща се с дискриминацията . \"Винаги сме поддържали открит и здравословен диалог с партньорите си в тази сфера, но знаем, че трябва да направим повече, за да защитим потребителите си. Расисткото поведение няма място в нашите платформи и строго го осъждаме\", обявиха от \"Туитър\". Миналата седмица мениджърът на \"Челси\" Франк Лампард заяви, че компаниите в сектора трябва да предприемат мерки, след като 21-годишният нападател Тами Ейбрахам стана обект на обиди след  мача с \"Ливърпул\" за Суперкупата на Европа . Селекционерът на женския национален отбор Фил Невил призова играчи да бойкотират социалните мрежи. През април  футболисти от Висшата лига вече заявиха #Достатъчно и за 24 часа \"се изключиха\" от \"Фейсбук\", \"Туитър\" и \"Инстаграм\" . След това представители на тези компании се срещнаха с Асоциацията на професионалните футболисти, за да обсъдят темата. Kick It Out  отчита рязък скок на проявите на расизъм в английския футбол .", "date": "2019.08.22", "title": "\"Туитър\" ще следи профилите на 50 чернокожи футболисти заради расизъм"}
{"url": "https://www.dnevnik.bg/razvlechenie/2019/08/22/3953886_semeistvo_obama_napravi_filmoviia_si_debjut_v_netfliks/", "text": "Предишната първа двойка на САЩ Барак и Мишел Обама направи дебюта си в Холивуд с документален филм за индустриалния щат Охайо, който филмовата критика оцени високо, разказва \"Ройтерс\".  \"Американска фабрика\" разказва какво се случва, когато китайска компания започва работа в изоставен завод на \"Дженеръл мотърс\". Това е първата продукция от договорената дългогодишна съвместна сделка на \"Нетфликс\" и продуцентската компания Higher Ground, основана миналата година от предишния президент на САЩ и първата дама. \"Добрата история ти дава шанс да разбереш по-добре нечий друг живот. Може да ти помогне да откриеш сходства\", написа в \"Туитър\" профила си Обама. Документалният филм проследява живота на хиляди работници, освободени от работните си места в Морейн, Охайо, по време на рецесията през 2008 г., много от които са наети шест години по-късно от китайската компания Fuyao Glass America за изработката на автомобилни стъкла в същата фабрика. Изданието \"Уошингтън пост\" определя филма, чиято премиера в \"Нетфликс\" бе в сряда, като \"перфектното средство\" за мисията на Higher Ground да изведе на преден план истории на групи от хора, които не са особено добре или дори никак не са представени.", "date": "2019.08.22", "title": "Семейство Обама направи филмовия си дебют в \"Нетфликс\""}
{"url": "https://www.dnevnik.bg/sviat/2019/08/22/3953938_ispaniia_obiavi_mejdunarodna_zaplaha_ot_listerioza/", "text": "Испания се обърна към Световната здравна организация (СЗО), за да предупреди, че разпространяващото се в страната заболяване листериоза вече е международна заплаха, предаде \"Ел паис\". Инфекциозното заболяване, от което боледуват и хора, и животни (диви и домашни), е причинено от силно устойчива бактерия. Може да доведе до различни усложнения - увреждане на нервната система, сепсис, менингит или енцефалит. При бременност може да засегне плода (а бременни жени са сред разболелите се в Испания). Може да се стигне до смърт,  както преди няколко години  в Дания. И в Испания до момента има регистриран поне един смъртен случай. Предупредени са и европейските власти заради \"възможността да се идентифицират случаи на листериоза в други страни\", пише вестникът. Според източници от здравното министерство в Мадрид мярката е предпазна заради опасността туристи да са яли заразени продукти в Испания. Заразено месо Причината е, че източникът на заразата е месо, произведено от компания в Севиля и продавано с марката La Mechá. Затова повечето регистрирани случаи на заболяването са в Андалусия (над 130), има други в Каталуня, Астуриас, Арагон и Естремадура. Това означава , че листериозата се е разпространила и в северни, западни и източни провинции на Испания. Случаите на заболели, регистрирани в страната, се увеличават бързо тази седмица - от вторник до сряда броят им е нараснал с 18, а \"подозрителните\" са 523 (хора със симптоми, подобни на тези при листериоза, при които обаче се очаква допълнителен анализ за потвърждение). Властите в Андалусия са обвинявани, че са изчакали пет дни, преди да започнат да изтеглят продуктите, при които е регистрирана заразата. Според сайта на телевизия La Sexta част от месото вече е била разпространена извън Андалусия - поне 225 кг са доставени в Мадрид, в съседни на Андалусия провинции и дори на Канарските острови.", "date": "2019.08.22", "title": "Испания обяви международна заплаха от листериоза заради над 150 заболели"}
{"url": "https://www.dnevnik.bg/biznes/2019/08/22/3953943_flixbus_uvelichi_direktnite_linii_ot_bulgariia/", "text": "От август нискобюджетният автобусен превозвач FlixBus увеличи линиите от София и Пловдив до чужбина. Превозвачът съобщава, че от двата български града вече може да се пътува директно до Загреб, Любляна, Филах, Залцбург и Мюнхен. До новите дестинации ще пътуват нощни автобуси седем дни в седмицата. Най-бързият нов нощен маршрут от столицата е до Загреб, откъдето пътниците лесно могат да продължат пътуването си само с едно прекачване до най-популярните ваканционни дестинации по Адриатическото крайбрежие като Опатия или Задар или до няколко по-малки градове в Далмация или на полуостров Истрия, съобщава превозвачът. FlixBus започна дейността си на българския пазар през 2018 г., предлагайки маршрути до Унгария, Австрия и Румъния. През май тази година компанията обяви, че започва да предлага пътувания и от Пловдив. Днес българите могат да пътуват със зелените автобуси директно до шест европейски държави.", "date": "2019.08.22", "title": "FlixBus увеличи директните линии от България"}
{"url": "https://www.dnevnik.bg/analizi/2019/08/22/3953936_jena_ot_naroda_s_minalo_v_izlishuk_kakvi_sa_shansovete/", "text": "                         Вагонът на сутрешния влак за Варна е очаквано хладен, късната есен подсеща за обичайния проблем на пътниците на българските железници. Едно от купетата е вече пълно с хора, стоплени от мисълта, че поне днес има кой да чуе техните проблеми, да погледне купчините с документи по техните казуси, да им даде поне малко надежда за евентуално решение. Омбудсманът Мая Манолова пристига, обиколена от медии, с добре заучен делови и решителен поглед. Неубедително изразява учудване от присъствието им, сякаш те напълно случайно са решили да посетят софийската Централна гара в ранната ноемврийска сутрин, и влиза във влака. В продължение на часове тя ще слуша историите на хора, останали без жилища, борещи се с банки, искащи промени в закони, треньор търси пари за тренировки по футбол на малчугани от Видинско. Случаен гражданин, застанал усмихнато на перона, поднася цветя на Манолова. Всичко прилича на рейтинговите данни подсказват очертаващ се успех на начинанието. Пред нас е завършеният образ на една жена от народа, неуморен борец и защитник на \"обикновените хора\" и техните каузи, колкото и каквито и да са те. Подобна политическа легенда е достатъчно банална и добре позната. Не е особена изненада, че архитектите на възхода на сегашния омбудсман са избрали този разказ. Очевидно е, че политическият успех по нашите земи отдавна преминава през симулация на народняшка загриженост, на драматична и предрешена борба за справедливост, на пресъздаване на отчаяна асиметрия между болката и несправедливостта и институционалното безчувствие и цинизъм. Погледнат по-внимателно обаче, походът на Манолова към властта всъщност носи любопитни въпроси за нашата политика. Успешните политици на последните две десетилетия неизменно играят пиесата на аутсайдера, на антисистемността, на голямото обещание. Симеон Сакскобургготски комбинира цивилизационно обещание с картина на моментално материално благополучие, Бойко Борисов обеща възмездие, антикорупционен поход и закъсняла справедливост. Тяхната неполитическа идентичност и дистанция от системата бе основният им коз, решаващата гаранция за честност на намеренията и достоверност на обещанията. Тази политическа траектория вече се приема като универсална рецепта за успех. и ще е особено любопитно докъде ще успее да стигне. Тя е видимо лишена от няколко съществени предимства на предходните успешни кандидати за политическа слава. Има политическа и парламентарна история в излишък, свързаност с БСП и фаталното решение за подкрепа на Делян Пеевски за шеф на ДАНС. Има продължителна публична видимост като острие на \"столетницата\", често отличителна със своята ненужна острота и дори арогантност. Има немалко спорни политически връзки, например общуването с Галеви в по-далечните години на регионалната й активност. Нищо от политическото й битие преди сегашната позиция не подсказваше дори намерение за прераждане като глас и лице на народа. Нещо повече - Манолова спокойно можеше да бъде оприличена на класически представител на статуквото, на бързата полза от достатъчно безпардонната амбиция за изкачване в политическата йерархия. И независимо от това, тя е на прага на атака на една от най-важните позиции в българската политическа система, при това с достатъчно приличен шанс за успех. Ако успее, тя ще бъде съществено изключение, защото политическото й възраждане ще е преминало през институционалната система, а не въпреки нея. Извън съмнение е, че самата позиция на обществен защитник предлага чудесни възможности за антисистемна поза отвътре, за ежедневен турбопопулизъм, който обещава всичко на всеки на момента. В допълнение, Манолова бързо разбра, че по нашите земи хората не вярват на институции, а предпочитат да вярват на хора, които превръщат себе си в институция. Нещо, което и самият премиер непрестанно се опитва да прави в своето управленско ежедневие. Но финалната права често е най-трудна и пред нея има сериозни препятствия. Съвсем не е очевидно, че амнезията за нейното политическо минало е толкова дълбока. БСП трудно ще удържи на изкушението да не капитализира връзката си с нея, а самата Манолова сякаш надценява изградената си дотук гражданска идентичност. Нещо повече - нейният безогледен микропопулизъм съвсем не е задължително да ражда по-устойчива политическа привързаност. Рейтингът й може просто да отразява мимолетната полезност за угрижените ни съграждани, а не очакване за съвместно политическо пътешествие. Наглед отсъствието на някаква голяма заявка или идея й помага, но ситуативният прагматизъм трудно ще генерира политическия ентусиазъм, необходим за преминаване в друго политическо измерение. Ако обаче успее да се справи с тези трудности, Мая Манолова наистина ще се окаже пример за нещо необичайно - политически успех през дискредитираната ни институционална система, а не въпреки нея.", "date": "2019.08.22", "title": "Жена от народа с минало в излишък. Какви са шансовете на Мая Манолова"}
{"url": "https://www.dnevnik.bg/bulgaria/2019/08/22/3953954_obshto_70_440_sa_evtanaziranite_do_momenta_praseta_na/", "text": "Общо 70 440 са евтаназираните до момента прасета на територията на област Русе заради африканската чума. В тази бройка не влиза констатираното тази седмица едно ново огнище на болестта в промишлената свинеферма в село Караманово, където от вчера е започнало умъртвяването на всичките 4500 прасета. Това съобщиха днес от областната администрация в Русе след заседанието на местната постоянно действащата междуведомствена областна епизоотична комисия. Все още не е приключило и умъртвяването на прасетата от свинефермата в с. Голямо Враново, тъй като собствениците са попитали Министерството на земеделието и храните дали евентуално е възможно да запазят част от отглежданите животни. Местните власти са привлекли и експертен екип от Германия, който да помогне при изготвянето на анализ на биосигурността на всички засегнати индустриални ферми от Северна България. Целта е да се види какво може да се подобри, преди във фермите да бъдат взети нови животни. Също така от понеделник насам са регистрирани 3 нови случая на болестта при диви свине в селата Просена, Мечка и Писанец. Заради това са въведени нови ограничителни зони в шест ловностопански района, попадащи в зоната около огнището на с. Писанец, Русенско. Такива мерки са въведени и в седем ловностопански района, попадащи в зоната около огнището на африканска чума с. Осеново - Варненско. От комисията в Русенско коментират, че тенденцията на национално ниво към момента е за повишаване на броя на случаите на африканска чума по диви свине. От вчера вечерта има и нов единично разкрит случай на чума при диво прасе на територията на държавното ловно стопанство Витошко-Студена. И тук традиционно е определена зона от 200 кв. км около умрялото прасе. Забранява се и достъпът на всички, които нямат отношение към претърсването и прилагането на мерките срещу чумата в седем ловностопанските територии, попадащи в зоната около огнището.", "date": "2019.08.22", "title": "Общо 70 440 са евтаназираните до момента прасета на територията на област Русе"}
{"url": "https://www.dnevnik.bg/bulgaria/2019/08/22/3953959_obshtina_dupnica_niama_pari_da_izchisti_otpaducite_pod/", "text": "Днес изпратени от община Дупница геодезисти трябва да изчислят обема на вторичните суровини и отпадъците, съхранявани в депото под моста на автомагистрала \"Струма\". След това местната власт ще търси пари и фирми, които да почистят терена. Това обяви пред БНР зам.-кметът на града. След  пожара под моста  преди седмица участъкът на магистралата между Дупница и Бобошево  беше затворен за месец и половина . Срещу собственика на фирмата, оставила отпадъците,  са повдигнати две обвинения . \"Все още не е ясно какъв обем вторични суровини - опаковки за лекарства, блистери, отпадъци от фармацевтичното производство край Дупница, се съхраняват под виадукта на аутобана\", каза зам.-кметът. \"В момента сме изпратили геодезист да заснема и да направи изчисления на кубатурата на отпадъците, и най-важното - трябва да намерим кой ще ги приеме тия боклуци\", добави той. Според Малев собственикът трябва да почисти отпадъците. \"Първо ще искаме разрешение от прокуратурата дали ще ни разрешат, там се води следствие. Ние имаме заведено дело за неправомерното ползване на тия имоти. Общината няма такива пари да ги изчисти, това ще струва много пари и ако тръгне да ги чисти общината, трябва да пуска обществена поръчка, защото най-вероятно ще надхвърли сумата, която позволява, без да се подписват договори за такова нещо\", коментира още Милев. В петък ръководството на Агенция \"Пътна инфраструктура\" ще провери работата по разчистването от отпадъци под моста на магистралата. Утре изтича и срокът, в който областните поделения на агенцията трябва да докладват какво са открили при проверката на други такива съоръжения - дали пространствата под тях се използват нерегламентирано. За улеснение на трафика тежкотоварните превозни средства ще бъдат отклонявани от магистралата от петък на обяд до събота вечерта при пътен възел \"Долна Диканя\".", "date": "2019.08.22", "title": "Община Дупница няма пари да изчисти отпадъците под магистрала \"Струма\""}
{"url": "https://www.dnevnik.bg/biznes/2019/08/22/3953950_semeistvoto_na_osudeniia_deputat_iliia_iliev/", "text": "Държавната Национална компания \"Железопътна инфраструктура\" (НКЖИ) е сключила договор за над 9 млн. лв. по търг за доставка на релси с дружеството \"Юнайтед пропърти груп\". Самото то не е известно, но е свързано с бившия депутат от ДПС и председател на ромската партия ДРОМ Илия Илиев. \"Юнайтед\" официално е собственост на 21-годишния Христо Янков, а отскоро неин управител е баща му - Йордан Илиев. Първият е племенник, а вторият е брат на бившия депутат, съобщава  \"Капитал\" . Изданието припомня, че преди години фирми, свързани с него, са печелели поръчки за ремонт на железопътни участъци, повредени при бедствия, които обаче ремонтира държавата. Впоследствие прокуратурата поиска имунитета на Илиев заради разследване за длъжностно присвояване в особено големи размери тъкмо заради железопътни търгове. През март Илиев получи 2 години с условна присъда с 5-годишен изпитателен срок за източването на 3 млн. лв. от НКЖИ.  Въпросният търг за доставка на релси е обявен през февруари тази година и е с две позиции, съответно за 9.12 млн. лв. и 2.8 млн. лв. с ДДС, като се явяват общо три кандидата. \"Ейч Ай Ти България\" и \"Инфра комерс\" са другите две дружества, подали оферти. Първата фирма е подразделение на германската HTI Group и има опит в доставките на тръби за различни ВиК дружества в страната, а второто е дъщерно дружество на строителната компания \"Трейс\". Всички кандидати са подали оферти и за двете позиции, като цената е била единствен критерий за оценка на офертите. В търга е имало изискване за опит с доставка на релси - поне 1150 тона за последните три години, посочва изданието, като допълва, че не е известно кога \"Юнайтед пропърти груп\" е придобила този опит, тъй като според справка в регистъра на Агенцията по обществени поръчки не показва да има спечелена поръчка за релси. Янков официално става собственик на \"Юнайтед\" през септември 2018 г., а дружеството е създадено три години преди това. От момента, в който Янков става официално собственик, дружеството печели други пет обществени поръчки на стойност около 14 млн. лв. \"Капитал\" припомня, че братът на Илиев и баща на Янков - Йордан Янков, беше собственик на \"Енерджи груп 2003\", която получи през годините 24.5 млн. лв. от търгове на НКЖИ.", "date": "2019.08.22", "title": "Семейството на осъдения депутат Илия Илиев продължава да получава държавни поръчки"}
{"url": "https://www.dnevnik.bg/sport/2019/08/22/3953956_shaban_mustafa_se_priceli_v_rekorda_si_za_skorostno/", "text": "Един от водещите планински бегачи - Стефан Мустафа, ще опита да подобри рекорда за скоростно изкачване на Витоша. Целта му е да слезе под 1.36:45 ч. при изминаването на разстоянието от центъра на София до Черни връх, обявиха организаторите. Бягането е част от спортния празник, който ще се проведе в неделя. Очакванията са да се съберат около 2000 любители. В 9.00 ч. ще започне традиционното планинско бягане \"Витоша рън – от НДК до Черни връх\". Преди това ще потеглят два пешеходни похода до Черни връх: в 7.00 от Златните мостове през х. \"Кумата\" и в 8.00 ч. от Железница. Тържествата по отбелязването на 124-ата годишнина на туристическото движение в България започват в петък в 17.00 часа с поднасяне цветя на морената пред Народния театър \"Иван Вазов\", откъдето през 1895 г. Алеко Константинов е повел около 300 души към Черни връх, се казва в информацията. В събота от 20.00 часа е предвидена Алекова вечер на хижа \"Алеко\". В неделя на върха ще е Националният туристически събор. За бягането от НДК до Черни връх, чието трасе е около 18 км и е със 1734 м обща положителна денивелация, до момента са се записали над 290 участници. Мустафа държи рекорда, който постави през 2011 г. Оттогава е и рекордът при жените - 1.54:30 ч. на Милка Михайлова. Освен Мустафа сред записалите се са и други водещи бегачи - шампионът от 2015 г. Димитър Михаилов, както и Бойко Златанов – победител в първото бягане през 2007 г., както и през 2012 г. 12.00 ч. – Поднасяне цветя пред барелефа на Алеко Константинов на Черни връх от участниците в туристическия събор 12.15 ч. – Откриване на празника и приветствия от гости 12.30 ч. – Награждаване на призьорите 13.00 ч. - Концертна програма 14.00 ч. – Теглене на томболата за участниците в Националното движение \"Покорител на десетте планински първенци\" 15.00 часа – Концерт на хор \"Планинарска песен – Филип Аврамов\" и МВГ \"Вежен\" - Тетевен, на хижа \"Планинарска песен\"", "date": "2019.08.22", "title": "Шабан Мустафа се прицели в рекорда си за скоростно изкачване на Витоша"}
{"url": "https://www.dnevnik.bg/razvlechenie/2019/08/22/3953901_noviiat_film_na_udi_alun_shte_otkrie_filmov_festival/", "text": "Новият филм на Уди Алън \"Дъждовен ден в Ню Йорк\" ще открие фестивала, посветен на американското кино, в Довил, Франция, следващия месец. В момента  режисьорът съди  \"Амазон\" , които се отметнаха от договора за разпространение на заглавието и за създаването на 4 филма, съобщи \"Гардиън\".  В романтичната комедия с участието на Тимъти Шаламе, Ребека Хол и Джъд Лоу се разказва за двойка, чийто уикенд в Манхатън започва като пълен кошмар. Тя беше заснета през 2017 г., но в пика на движението #MeToo Алън беше засегнат от повторната поява на твърденията, че през 1992 г. е насилвал осиновената си дъщеря Дилън Фароу. Разследването по случая не откри нищо и към Алън не бяха повдигнати обвинения. Режисьорът винаги е настоявал, че е невинен. Но Шаламе и Селена Гомес, която също участва във филма, дариха хонорарите си за кампания в подкрепа на жертвите на сексуално насилие. Официалното твърдение на \"Амазон\" е, че коментарите на Алън към движението #MeToo са ги накарали да отменят договора. Премиерата на \"Дъждовен ден в Ню Йорк\" беше в Полша на 26 юли тази година. Той ще бъде разпространен в редица страни в Европа и по целия свят като Белгия, Италия, Испания, Бразилия и Мексико. Все още липсват обаче американски и британски разпространители. Досега рецензиите за филма са положителни, а през годините на филмовия фестивал в Довил са показвани 7 заглавия на Алън. Режисьорът току-що приключи снимките в Испания на бъдещия си филм Rifkin's Festival. Алън има спечелени четири награди \"Оскар\", между които за най-добър режисьор за \"Ани Хол\" от 1977 г.", "date": "2019.08.22", "title": "Новият филм на Уди Алън ще открие филмов фестивал във Франция"}
{"url": "https://www.dnevnik.bg/bulgaria/2019/08/22/3953984_minju_staikov_nael_advokat_zashtitaval_mishel_platini/", "text": "Апелативният специализиран съд отново отказа да промени мярката на бизнесмена Миню Стайков в по-лека и го остави в ареста. Защитата настояваше той да бъде освободен заради влошено здравословно и психическо състояние. \"Искам да бъда освободен, защото ми трябва рехабилитация. Няма с какво да попреча на разследването\", каза Стайков. В съдебната зала стана известно и че той е решил да ползва адвокатска защита на Винсент Солари, който представляваше футболиста и бивш президент на УЕФА Мишел Платини. Солари, който защитаваше Платини по обвиненията срещу него за корупция, не се яви в съдебната зала днес. Стайков е в ареста повече от година, но по това разследване е задържан от 4 месеца. Обвинението е за злоупотреби и деклариране на неверни данни с цел да бъдат отпуснати средства от еврофондове по Програмата за развитие на селските райони, а днес в съдебната зала стана известно, че прокуратурата е удължила разследването с още 2 месеца и то ще продължи до средата на септември. Разследването се води срещу 8 души , свързани с \"Винпром Карнобат\", които са обвинени за  злоупотреби с еврофондове , а сред тях е и Стайков. Решението на специализирания съд не е окончателно и може да бъде обжалвано. Той е в ареста от  миналото лято, когато бе задържан по други обвинения – за държане на контрабандни цигари и данъчни престъпления. По закон трябваше да бъде освободен, тъй като изтичаше максималният срок за задържането под стража, но веднага след това специализираната прокуратура му повдигна новото обвинение и арестът му беше удължен. Прокуратурата твърди, че дружества, свързани със Стайков, са получавали неправомерно средства от европрограми за земеделие. Парите били отпускани за развитие на селските райони и засаждане на нови лозя. Според съда има достатъчно доказателства, които уличават Стайков в престъпления, а освен това той може да извърши друго, ако бъде освободен, или да се опита да повлияе на свидетели. Освен това апелативният съд прецени, че здравословното му състояние не е чак толкова влошено, за да не може да остане зад решетките. Бизнесменът е бил прегледан и от психиатър, а според защитата имал симптоми на депресия, безнадеждност и мислел за самоубийство. Страда и от лека форма на анемия, но според магистратите вече е на поддържащо лечение и получава непрекъснати медицински грижи. Решението на съда е окончателно.", "date": "2019.08.22", "title": "Миню Стайков наел адвокат, защитавал Мишел Платини"}
{"url": "https://www.dnevnik.bg/analizi/2019/08/22/3953213_za_razlika_ot_dans_izsledovatelite_samo_mechtaiat_za/", "text": "                         Развитията в няколко водещи сектора на икономиката и обществения живот през последните месеци (данъчна политика, туризъм, безопасност на движението, образование и др.) поставят за пореден път на дневен ред голямата и много сериозна тема за значимостта на събирането, съхранението, достъпа, анализирането, интерпретирането и разпространението на данни при разработването и изпълнението на секторни политики в България. И ако образователните политики скоро не бяха попадали в категориите \"скандално\" или \"катастрофично\", то публикуването на проекта на съвместна инструкция на ДАНС и Министерството на образованието и науката (МОН) за достъп на агенцията, която се занимава с национална сигурност, до богатите информационни масиви на МОН определено предизвика недоумение и сериозни дебати сред граждани, правозащитници, експерти, изследователи, родители. Коментарите отразяват гледните точки на различните групи от обществото, като най-тревожните са от порядъка на \"вместо да защитава децата, ДАНС ще ги следи\" или че информацията може да се използва и за сплашване и манипулиране на деца и родители. И това е съвсем обяснимо, предвид съществуващия общ консенсус, че Дебати по подобен повод се водят и в САЩ, където след зачестилите случаи на масови стрелби в училищата службите също поискаха достъп до индивидуални данни с цел профилиране на ученици с рисково поведение. Основните аргументи против подобно профилиране са свързани с опасенията, че използването на демографски и поведенчески данни за създаване на профили на учениците може да стигматизира децата и да идентифицира грешно тези, които се намират в риск. Алгоритмите, основани на количествени данни, не отразяват важни качествени характеристики, свързани с личностните особености, формиращи поведението на даден ученик. С други думи, девиантното поведение, отсъствията от училище, влошаването на успеха, които евентуално биха увеличили вероятността ученикът да попадне в рискова група, могат да се дължат на емоционално състояние, проблеми в семейството, крайна бедност, специални образователни потребности, липса на мотивация и интерес, неангажираност с училището, а не на радикализация и опасни за националната сигурност влияния. В същото време знанието на децата, че са наблюдавани и профилирани, може да има непропорционално негативно въздействие върху тяхното усещане за свобода и сигурност на средата за учене. На фона на интереса на ДАНС към въпросните масиви от индивидуални данни за ученици и студенти, с пълна сила възниква въпросът как всъщност се използват данните в образованието. Това е изключително сериозен въпрос. Защото Българската образователна система разполага с едни от най-богатите административни регистри в целия Европейски съюз. Но данните сами по себе си са само суров материал. За да допринесат реално, те трябва да бъдат интерпретирани, анализирани и превърнати в конкретни дейности и политики за продуктивното развитие на образованието. В България няма видими публични доказателства, че информацията от регистрите и информационните масиви на МОН се използва за целта, за която тя би следвало да се събира – а именно - за формулирането, насочването и оценката на интервенции, за управлението и подобряването на процеси в училищата, за създаване на ефективност и подобряване на цялостното качество на ученето и престоя на учениците в училище. Освен, разбира се, ако не броим целта \"превенция от радикализация\", която обаче не е присъща за образователната система цел. Липсват и задълбочени, независими научни изследвания поради простата причина, че достъпът до масиви от анонимизирани индивидуални данни е почти невъзможен. Използването на такива данни е стандарт в образователните изследвания, защото те стоят в основата на статистическите и иконометрични модели и на различните техники за многостепенно моделиране, които позволяват корелационни анализи и мащабни оценки на каузалните ефекти от образователните интервенции и политики. Достъпът до големи масиви от дисагрегирани данни, включително лонгитюдни и комбинирането на количествени и качествени данни дават огромни възможности за специализирани анализи, с каквито изобилства световната изследователска практика – от изчисляването на възвращаемостта на инвестициите в образование, моделирането на търсенето на умения и обвързването на образователните резултати с икономическия растеж, през разкриване на влиянието на различните форми на организация на образователния процес, методите на преподаване, квалификацията и когнитивните способности на учителите, физическата среда в училище или контекстуалните фактори върху постиженията на децата, до установяването на такива специфични зависимости като например отражението на високите температури върху резултатите от тестовете на по-малките ученици с оглед по-доброто планиране на времето за тяхното провеждане. При достъп до малко и максимално агрегирани данни остава само възможността за преразказ на числа – и не е никак случайно, че това масово се смята за анализ. По света данните от националните оценявания се използват на системно и училищно ниво за реформиране на учебните програми, планове и съдържание, стратегическо планиране, бюджетиране, професионално развитие, подкрепа и формиране на заплащането на учителите, преразглеждане на методите на преподаване и т.н. В България достъп до качествени и годни за обработка и анализ данни за резултатите от националните външни оценявания и матурите няма. Няма и възможност за оценка на това доколко тези резултати се дължат на училището, и доколко - на частните уроци. Самата администрация от известно време насам се отказа да анализира, интерпретира и използва тези резултати за информиране на решения и интервенции в образователната система и те постепенно се превърнаха в инструмент за селекция. Вакуумът в изследователско-аналитичната основа на образователната политика особено ясно проличава при опитите за формулиране на политики за обвързване на образованието с пазара на труда. Липсват цели звена от процеса на информационно-аналитично осигуряване на тези политики, като статистически и социологически проучвания (секторни, национални и регионални), аналитични материали, мета-анализи, обръщане към съществуващ международен опит, наред с липсата на синхронизиране между отделните стъпки и подходи и слабата координация между институциите по отношение на \"вариантите на политически решения\". В наскоро публикувания от Организацията за икономическо сътрудничество и развитие (ОИСР) преглед на професионалното образование и обучение (ПОО) се отбелязва, че в България се събират полезни данни за резултатите от ПОО, но Въпреки добре изградените, богати на данни и съвместими административни регистри на образователната система и пазара на труда, България е една от четирите страни в ЕС, в които не се осъществяват проследяващи изследвания за трудовата реализация на младежите след завършване на училище. А тези изследвания са добър индикатор за резултатите от ученето и приложимостта на знанията и уменията, с които младите хора излизат от училището. Такива изследвания има в 24 страни от ЕС, дори и в такива, които нямат лукса да разполагат с обективни административни данни, а разчитат изцяло на социологически проучвания. На фона на общото разбиране за значимостта на информацията в наши дни, почти пълната липса на достъп до и използването на информационните масиви на МОН за изследвания и анализи, които да информират правенето на образователни политики, буди повече от недоумение. И ако политиката може да се определи като дейност, отнасяща се до публичните дела и постигане на \"общото благо\", недоумението се превръща в тревога за това какво всъщност гарантира доброто управление на обществените дела в образованието. поставянето на ясни приоритети и високи стандарти,  събирането на надеждни данни за проследяване на напредъка на учениците и на системата използване на данните за оценка и отчетност. В световен мащаб от години се говори за и в най-напредналите по отношение на образователни постижения страни – се прилага – т.нар. evidence-based policy making (\"правене/формиране на политики на базата на данни/доказателства\"). Международната организация на труда инициира \"Глобална публично-частна платформа за споделяне на знание относно уменията за заетост\", в рамките на която представи т. нар. Пирамида на информационните ресурси/Пирамида на ресурсите на знанието. Пирамидата визуализира пътя на \"правенето на секторна политика\": стартира се от събирането на основна (статистическа) информация, преминава се през изследвания, оценки, синтетични доклади, национални инициативи, добри практики и международни изследвания, за да се стигне накрая до формиране на \"опции за политически решения\".      Подобно използване на информационно-аналитични национални и международни ресурси за добро управление на системите на образование се прилагат с най-голям успех в скандинавските страни. Нито една реформа, национална инициатива или програма не започва без систематично събиране, анализиране и оценка на съответната информация, разглеждане на добри практики от страната и чужбина, информиране и консултиране на заинтересованите страни, както и В България примерите за необходимостта от прилагането на подхода на Пирамидата на информационните ресурси или на политика, основана на доказателствата, са многобройни. Такъв актуален пример е механизмът за обхват и задържане на ученици в образователната система. Никой не се съмнява в смисъла и ползите от обхващането и трайното задържане на деца и ученици в училищна възраст в училище. Но по отношение на мерките и подходите, и основно – на необходимостта от осигуряване на разнообразни видове \"привлекателност\" на учебната среда и механизми за интегриране в учебния процес според потребностите на отделните деца и ученици, би могло да се свърши много предварителна работа, която да доведе до още по-съществени и системно-значими резултати, отколкото са постигнатите до този момент. Това е свързано именно със събирането и обработването на статистическа информация, с работа на терен, с анализиране на добри практики, със социологически проучвания, с разпространението на тази информация по подходящ за отделните целеви групи начин, с разработването на подходящи политически опции по отношение на несъществуващи към момента \"пътеки на ученето\" и формати за задържане в образователна среда и др. Вероятно много от читателите си задават въпроса защо представител на институт за изследвания в образованието говори за липсата на изследвания в образованието. Ние сме новосъздаден независим аналитичен център, чиято цел е да помогне за преодоляването на поне част от посочените вече дефицити – времеемка и трудна, но не и непосилна задача. Образованието е комплексна система и нейното управление изисква създаване и интензивен обмен на знание. Изграждането на необходимата система от знание от своя страна изисква наличие на сериозен аналитичен капацитет. Подходящите данни, в подходящия формат, използвани, анализирани и интерпретирани по подходящ начин, могат да подпомогнат всички заинтересовани страни във вземането на информирани решения и предприемането на адекватни действия за подобряване на качеството на образованието. Защото все повече са увеличават доказателствата, че ползите от образованието – икономически, социални и културни – се натрупват в обществото само когато в училищата се случва качествено учене. В специално посветения на образованието доклад от 2018 г. Световната банка обръща внимание, че на образованието, особено по отношение на групите в непривилегировано положение\". От друга страна, използването на емпирични данни и анализи може да подпомогне справянето с трудни въпроси, свързани с ученето, да ограничи пропиляването на публичен ресурс, да оптимизира насочването на ресурси към области, в които има доказано най-голяма нужда или възвръщаемост и да съдейства за задаването на стандарти и приоритети. Използването на данните за създаване на надеждни изследвания и оценки е важно и поради следното обстоятелство: образованието е натоварено с много a priori \"вярвания\", които са пряко обвързани с личния опит и индивидуалните възприятия на всеки един от нас. Всички ние, в качеството си на родители, учители, бивши или настоящи ученици, студенти, работодатели, сме си формирали твърдо лично мнение за състоянието на образованието, за това какво работи и какво не. Резултатите от изследванията могат да допринесат за повече обективност на общественото мнение, за изграждане на по-широк консенсус за приоритетите, за мобилизиране на обществена подкрепа и за вземането на по-добри решения от всички нас, които по един или друг начин участваме в образователната система.", "date": "2019.08.22", "title": "За разлика от ДАНС, изследователите само мечтаят за регистрите на МОН"}
{"url": "https://www.dnevnik.bg/analizi/2019/08/22/3953757_hipotezata_za_zagovor_sreshtu_gerb_s_uchastieto_na/", "text": "                         Местните избори ще бъдат поредният \"стрес тест\" за управляващата коалиция. През последните дни отново пламнаха искри в разединения лагер на коалиционния партньор на ГЕРБ - \"Обединени патриоти\" (ОП). Съвсем очаквано, тон повишават НФСБ и \"Атака\". За разлика от ВМРО, които се представиха сравнително добре на евроизборите през май, двете формации получиха ниски резултати. Явно г-н Симеонов и г-н Сидеров възприемат слабите оценки, които им поставиха избирателите, като недвусмислен знак, че са необходими спешни промени в тяхната реторика, тактика и стратегия. Лидерите на НФСБ и \"Атака\" са замислили да се измъкнат от електоралния \"колапс\" по начин, който не блести с особена оригиналност. Идеята е да се обвини някой друг от участниците във властта за случващото се в държавата - на принципа \"Вярно, че сме на софрата, но нас не ни питат и затова се случват безобразията\". Любопитното е, че в случая става дума за задочен конфликт на тезите на Симеонов и Сидеров, в които значима роля е отредена на разжалвания след \"Апартаментгейт\" Цветан Цветанов. Според лидера на НФСБ Валери Симеонов, през септември щяло да има \"възраждане\" на коалицията ОП. От контекста проличава, че ще се търси укрепване на връзките с ВМРО, а третото колело \"Атака\" ще изпадне окончателно от политическата формула. Същевременно Симеонов даде да се разбере, че заедно с ВМРО ще поставят на коалиционния съвет \"тежки въпроси\" на ГЕРБ: \"Държавата не върви на добре, в една тежка криза се намираме в момента - икономическо-политическа, защото България в последните месеци получава много тежки удари, основно икономически, това са тежкото състояние на българската енергетика, случаите с изключително високата цена на тока в резултат на борсовите спекулации. Продължава финансирането на ТЕЦ \"Варна\" на Ахмед Доган с държавни пари. Няма да ви говоря за тежкия удар върху българското животновъдство, което нанесе африканската чума. Честито, два милиарда сме назад и ще става още по-зле. Третият удар върху икономиката на България - туризмът. Плажовете на България са една оглозгана от мутрите варена царевица. Това е!\", каза Симеонов. Според него политическа криза има, а сигнал за това бил фактът, че ДПС си възвръщало позициите, които били силно отслабени по времето на Цветанов. Въпреки че НФСБ е коалиционен партньор на ГЕРБ, Симеонов не смята, че партията му носи отговорност за проблемите - те се диагностицират като резултат от дефекти в ГЕРБ, включително неоценената от Борисов \"незаменимост\" на Цветанов. От своя страна Волен Сидеров, който не само бе освободен от поста председател на парламентарната група на ОП, но и изключен от нея, отхвърли възможността за общи кандидатури на \"Атака\" с останалите две партии от малкия коалиционен партньор. Според Сидеров, НФСБ и ВМРО по всяка вероятност ще си сътрудничат на местните избори: \"Двете партии обмислят извиване на ръце, или притискане [на ГЕРБ], или някаква своя игра, в която участва и Цветанов. Имам данни за места в страната, където ВМРО и НФСБ ще бъдат подкрепени от структури на Цветанов. Знаете, че в структурите на ГЕРБ някъде има разпукване. Това ще бъде използвано и Цветанов ще търси реванш. На тези места Цветанов, неофициално, ще ги насочва към гласуване към НФСБ и ВМРО, които в комбинация ще играят срещу ГЕРБ на много места\", каза Сидеров. Вижда се, че лидерът на \"Атака\" се опитва да брандира \"колегите\" си от ОП като отцепници, които ще се опитват да трупат актив, използвайки слабостите в ГЕРБ. Също като Симеонов, Сидеров сочи към Цветанов - тук обаче бившият несменяем шеф на предизборния щаб на ГЕРБ е споменат в негативен контекст. \"Прочитът\" на Сидеров, целящ да вкара интрига след коалиционните партньори, има своите основания. След разжалването си самият Цветанов намекна, че ще остане в голямата политика. И че е получил \"покани\" от политически лидери да се присъедини към техните формации. Поне в отделни случаи не е изключено структури, лоялни към Цветанов, да се заиграят с ВМРО и/или НФСБ. Същевременно в партията на Борисов \"нощта на дългите ножове\" отдавна е в ход. Структурите се прочистват от лидери, дължащи кариерното си израстване на Цветанов, които имат отцепнически амбиции. Трудно е да се каже категорично дали \"призракът\" на низвергнатия Цветанов би причинил някакви поразии в ГЕРБ на предстоящите избори. Поне засега това изглежда малко вероятно. Макар да бе редуциран до \"обикновен редник\", Цветанов не е клиент на прокуратурата. Но в случай, че реши да действа на гърба на Борисов, той може да бъде притиснат - \"компетентните органи\" биха могли да хвърлят нов поглед върху \"Апартаментгейт\" и другите скандали, в които е замесен. В партологията е основополагаща тезата, че представителите на популистката радикална десница и левица залиняват и губят, когато се озоват в коридорите на властта; когато се прилепят прекалено силно до статуквото. Същевременно през последните години бяха регистрирани важни изключения от тази аксиома. \"Лигата\" на Салвини например силно укрепна в изпълнителната власт. В България ВМРО са пример за друго изключение от правилото. Докато НФСБ и \"Атака\" го потвърждават. Предстои да видим дали стратегията за \"дистанциране\" на Симеонов и Сидеров ще даде резултат. Да, управленската формула може да бъде променена след местния вот, но въпреки всичко над главите на Борисов и ГЕРБ не се задават буреносни облаци. А дори и да има такива, те бързо ще бъдат разпръснати. С помощта на ДПС и \"Воля\".", "date": "2019.08.22", "title": "Хипотезата за заговор срещу ГЕРБ. С участието на Цветанов"}
{"url": "https://www.dnevnik.bg/gradska_sreda/2019/08/22/3953109_zashto_stolichna_obshtina_cialo_liato_ne_uspia_da/", "text": "Поредният инцидент с жена, спънала се в понеделник в ограничителите, наречени \"перки на акула\", по ул. \"Граф Игнатиев\" в София и постъпила в болница с наранена челюст, отново предизвика въпроса защо Столичната община цяло лято не успя да ги замени. Междувременно мъжът, който е бил с пострадалата, откърти три от \"перките\" и ги захвърли по улицата с обяснение, че това е \"гражданско неподчинение\". А прокуратурата снощи му повдигна обвинение за повреждане на чужда собственост по хулигански подбуди. В публикации в медиите имаше коментари, че се проверява дали по \"перките\" има щети и ще трябва ли да бъдат възстановявани. А те всъщност трябва да изчезнат до дни, ако плановете на общината този път се осъществят. Още на 18 юли пред \"Дневник\"  Йорданка Фандъкова заяви : \"Ограничителите всеки момент ще бъдат сменени. Вече са произведени новите\". Повече от месец от тогава, а острите каменни блокчета, предизвикали толкова инциденти, негодувание и подигравки, стоят край трамвайното трасе. Няколко часа преди последния инцидент в понеделник (19 август) \"Дневник\" отново зададе (след събитие) същия въпрос на столичния кмет и тя каза: \"Първата партида от новите ограничители вече е готова и пристигна. Очаквам до края на седмицата на един участък да започне да се работи\". Новите ограничители са познатите чугунени колчета, тип \"боларда\", одобрени от експертите на главния архитект на София Здравко Здравков още през май. Тогава медиите получиха обяснение, че ще е необходимо известно време те да бъдат произведени – общо 600 на брой, и веднага ще бъдат сменени. На 21 май ремонтът на ул. \"Граф Игнатиев\" получи Акт 15 за завършване на строителството на обект, но с това неговото ползване още не беше разрешено. Актът беше със забележки за нередности, които трябваше да бъдат отстранени до 28 май. Сред забележките, обаче, липсвала смяната на опасните ограничители, тип \"перка на акула\", тъй като изборът на новите чугунени колчета бил направен след подписването на договора между фирмата-изпълнител \"Джи Пи Груп\" и възложителя Столичната община, обясниха тогава от строителния надзор. Това положение усложнило смяната на ограничителите. \"След издаването на Акт 15 до издаването на Акт 16 на обекта може да се работи само по отстраняване на забележките\", обясниха за \"Дневник\" от Дирекцията за национален строителен контрол (ДНСК), т.е. смяна на ограничителите, която отсъства от забележките, не е разрешена. Тепърва предстои приемане на Акт 16 , който ще даде разрешение за ползване на ул. \"Граф Игнатиев\". Досега ДНСК която единствена има право да го издава, обяви пред \"Дневник\", че за ул. \"Граф Игнатиев\" не е издавала такъв документ. Което значи, че за да се сменят \"перките\", първо трябва да се издаде Акт 16 и после да започне подмяната. За да получи акт 16, възложителят на ремонта, Столичната община, трябва да изпрати искане до Регионалната дирекция за национален строителен контрол-София (РДНСК) и да чака назначаването на държавна приемателна комисия. Срокът за назначаването й може да е до един месец. \"До настоящия момент органите на РДНСК-София не са извършвали проверка по строителните и монтажни работи в Зона 2 (ул. \"Граф Игнатиев\"), обясниха от ДНСК на запитване на \"Дневник\". И уточниха, че от възложителя, Столичната община, не е получавано искане за назначаване на приемателна комисия за издаване на Акт 16, каквото е изискването на нормативните разпоредби.  \"По тази причина до момента няма назначена със заповед Държавна приемателна комисия\", заявиха от ДНСК. Не е ясно защо общината е забавила това искане и дали е заради смяната на \"перките\" или отстраняване на други нередности.  От ДНСК обаче обясниха, че когато и да започне издаването на Акт 16 на ул. \"Граф Игнатиев\", \"няма да се взираме във вида на ограничителите - дали са \"перки\", дали са чугунени колчета. Каквото главният архитект е одобрил и както го е приобщил към проекта, това ще е\", казаха от строителния контрол. Това дава реална възможност на Столичната община да ги смени час по-скоро и без усложнения в законовите процедури. И да предотврати следващи инциденти и травми - физически, и емоционални.", "date": "2019.08.22", "title": "Защо Столичната община цяло лято не успя да смени \"перките\" по ул. \"Граф Игнатиев\""}
{"url": "https://www.dnevnik.bg/sport/2019/08/22/3953791_ludogorec_izliza_za_reshitelna_stupka_kum_grupite_na/", "text": "Лудогорец\" ще опита да направи решителна стъпка към ново влизане в групите на Лига Европа. Българският шампион приема \"Марибор\" в първа среща от плейофа за класиране в същинската фаза на надпреварата. Мачът е тази вечер от 20.30 часа в Разград. Треньорът на \"Лудогорец\" Стойчо Стоев заяви, че се надява дуелът да бъде решен още довечера или поне отборът му да си улесни значително задачата преди реванша. \"Най-хубавият сценарий е да си решиш мача още в първия двубой. Ние сме с нагласата, че имаме два сериозни двубоя. Нагласата ни е такава, че трябва да се представим доста убедително\", каза Стоев. По думите му за \"Лудогорец\" е важно да действа без напрежение. \"Когато един отбор е под напрежение, не може да се изяви и да покаже качествата си.\" \"Лудогорец\" започна от първия предварителен кръг в Шампионската лига, но беше отстранен от \"Ференцварош\". Последваха успехи срещу исландския \"Валур\" и уелския ТНС в Лига Европа. \"Марибор\" идва от Шампионската лига, където отпадна в третия предварителен кръг срещу \"Розенборг\".", "date": "2019.08.22", "title": "\"Лудогорец\" излиза за решителна стъпка към групите на Лига Европа"}
{"url": "https://www.dnevnik.bg/evropa/2019/08/22/3953629_trump_ili_evropa_boris_djonsun_se_gotvi_za_realnostta/", "text": "Борис Джонсън е на път да усети трудностите, произтичащи от новия глобален статут на Великобритания след Брекзит: от една страна, притисната от европейците, които изобщо не се канят да отстъпват, а от друга, от САЩ, които също не са склонни на компромиси в това, което искат в замяна на икономическата си подкрепа. Изправен пред задълбочаваща се политическа криза във вътрешен план, в събота Джонсън ще направи своя дебют на лидерския форум на Г-7, който тази година ще се състои във френския курорт Биариц по-малко от три месеца преди планираното излизане на Великобритания от ЕС дата. При положение че не се очертава никакво споразумение с Брюксел, петата по големина икономика в света се е запътила към хаотична раздяла с най-големия си търговски партньор и гледа към другата страна на Атлантика, към президента Доналд Тръмп в очакване на ново търговско споразумение и подкрепа. Тридневната среща в Югозападна Франция ще извади на показ новите реалности за Великобритания: сриващо се влияние в Европа и нарастваща зависимост от САЩ. Нито едно от двете е комфортна ситуация за родения в Ню Йорк Джонсън, който миналия месец наперено встъпи в длъжност, обещавайки Брекзит до 31 октомври, без значение от нищо. \"Обединеното кралство рискува да се окаже в некомфортната ситуация да бъде притиснато между САЩ, с които има разногласия, и Европа, над която вече трудно ще упражнява влияние\", каза Томас Рейнс, ръководител на Европейската програма в лондонския мозъчен тръст \"Чатъм хаус\". Още от края на Втората световна война Великобритания се опитва да охлади устрема на Европа към интеграция чрез така наречените специални отношения със САЩ. Брекзит налага отказ от тази стратегия. Излизането на Великобритания от ЕС не е залегнало в програмата на срещата на Г-7, в която ще участват лидерите на САЩ, Обединеното кралство, Франция, Германия, Италия, Канада, Япония и ЕС, но се очаква да е важна тема в разговорите в кулоарите. Тъй като Джонсън настоява за  преразглеждане на вече договореното споразумение  за Брекзит, което британският парламент отхвърли три пъти и което според  позицията на Брюксел  не подлежи на предоговаряне, вариантът Брекзит без споразумение се смята за все по-вероятна развръзка. И двете страни твърдят, че не го искат, но ще бъдат готови за подобен развой на събитията. ЕС настоява, че  Великобритания ще пострада най-много  при такъв вариант, а според изтекли документи за плановете на британското правителство \" в най-лошия случай \" ще се стигне до недостиг на храни, горива и лекарства. Освен краткосрочните проблеми според Гунтрам Волф, директора на брюкселския мозъчен тръст \"Брюгел\", дългосрочните измерения може да бъдат още по-тежки, изолирайки Великобритания от най-близкия й съсед. \"Най-голямата опасност при Брекзит без споразумение са политическите измерения - за дълго в отношенията между ЕС и Обединеното кралство ще настъпи ледена епоха\", каза той. \"После Тръмп ще каже (на Обединеното кралство): \"Аз съм вашият приятел\". По този начин е възможно той да вбие клин в отношенията между ЕС и Обединеното кралство\", добави Волф. В навечерието на срещата на Г-7 Джонсън посещава Берлин и Париж, след като не успя да излезе от задънената улица по темата за Брекзит с изпратеното до председателя на Европейския съвет Доналд Туск писмо. Британски правителствени източници споделят, че не очакват пробив и тази седмица, и на форума на Г-7. Според европейски източници Брюксел вместо това изчаква да види дали британският парламент, в който едно неголямо мнозинство също се противопоставя на излизането без споразумение, ще бъде в състояние да принуди Джонсън да отложи или  спре процеса на Брекзит . Съвсем друго бе настроението сред телефонния разговор на Джонсън с Тръмп преди срещата в Биариц. В \"Туитър\" лидерът на САЩ ентусиазирано реагира след края му: \"Прекрасна дискусия днес с премиера Борис Джонсън. Разговаряхме за Брекзит и как бихме могли бързо да минем към американско-британско споразумение за свободна търговия. Очаквам с нетърпение да се срещна с Борис в края на седмицата на (форума на) Г-7 във Франция!\" По-рано този месец висшият съветникът на Тръмп Джон Болтън посети Лондон с послание от шефа си, че САЩ ще оставят настрана външнополитическите различия и ще насочат вниманието си върху това да направят необходимото, за да помогнат на Великобритания да мине благополучно през процеса на Брекзит. Джонсън и други привърженици на Брекзит са на мнение, че САЩ ще бъдат изключително важен съюзник на Великобритания, когато се освободи от оковите на европейската търговска политика, но подкрепата на Тръмп вероятно ще си има цена.      Обединеното кралство отдавна е най-близкият военен съюзник на САЩ, но статутът му на влиятелен играч в ЕС му позволяваше и да бъде на различна позиции от тази на Вашингтон, което често се случваше, откакто Тръмп е на власт. \"В момента, в който напуска ЕС, Обединеното кралство е много по-близо до европейската позиция по повечето големи въпроси, отколкото до тази на правителството на Тръмп: по климатичните промени, международната търговия и (ядреното) споразумение с Иран\", заяви Рейнс. Затова Джонсън е притиснат между европейското и американското мислене. Той ще трябва да внимава да не ядосва Тръмп и да рискува търговските отношения, но ще трябва да гледа и да не се отчуждава от другите лидери, които имат по-мултилатерален подход към световната политика. \"Борис не трябва да се опитва да принуждава другите правителствени ръководители непременно да следват единна линия по всеки въпрос, нито да се поставя в ролята на посредник между САЩ и Европа\", написа бившият британски министър на външните работи Уилям Хейг във вестник \"Телеграф\". \"Подобни опити са обречени на провал поне засега и е по-вероятно да завършат гротескно, отколкото с признание\", добави той. /БТА", "date": "2019.08.22", "title": "Тръмп или Европа? Борис Джонсън се готви за реалността след Брекзит"}
{"url": "https://www.dnevnik.bg/evropa/2019/08/22/3953679_kak_evrochinovnici_poluchavat_sumnitelni_no_zakonni/", "text": "В една хладна декемврийска сутрин през 2018 г. синдикалистът Лина Кар излиза от офиса си в Брюксел. Насочва се към среща на 3 км в Европейския икономически и социален комитет (ЕИСК), консултатитивен орган, който дава на групи на гражданското общество и други платформа да изразяват мнението си по европейски въпроси, пише EUobserver. След като подписва обичайния списък за присъствие, тя се връща на работа преди обед в Европейската конфедерация на профсъюзите, където печели до 8600 евро на месец (преди данъци и удръжки). За това, че е участвала в сутрешната сесия, комитетът й дава 290 евро дневни надбавки от пари на данъкоплатци, като целта е да покрие разходите си за настаняване, храна и местен транспорт. Един сандвич в Брюксел струва до 5 евро, билет за метро или автобус – 2.50 евро или 2.10, ако се купи предварително. UberX излиза около 10 евро за пътуване от 3 км. Според справките за дневните надбавки, с които изданието се е запознало, Кар е получила 46 110 евро от общо 159 срещи, проведени в Брюксел между 7 януари 2015 и 2 май 2019 г. Официално жител на Естония, тя освен това живее и работи на пълно работно време в белгийската столица. Предвид че не й е необходим хотел, пред изданието Кар казва, че използва парите, за да покрива разходите за собствения си апартамент в Брюксел, както и други неопределени разходи, описани като легитимни. Работи като секретар в базираната в Брюксел Европейска конфедерация на профсъюзите от 2015 г., като там се занимава с политики за социална защита и по-справедливи минимални заплати за хората с недостатъчно средства. \"Не всички срещи в Европейския икономически и социален комитет са целодневни\", казва тя за сутрешната сесия на 18 декември. \"След края на срещата се връщам в Европейска конфедерация на профсъюзите, за да продължа да работя по (нейни – бел.ред.) въпроси\", допълва Кар. Тя далеч не е единствената. Белгийската дузина Дванадесет членове на комитета са белгийци и само един не взима дневни надбавки. Един от белгийските получатели, бивш шеф на Федерацията на белгийския финансов сектор, е получил 85 260 евро между 6 октомври 2015 и 4 юли 2019 г. за срещи, проведени в Брюксел. Те включват надбавки за фестивала \"Юбел\" през септември миналата година, на който хора се събрали в голям парк в Брюксел, за да честват демокрацията. Руди де Льов, фламандски синдикален лидер, която председателства Европейската конфедерация на профсъюзите, е взела по-скромната сума от 15 950 евро за същия период в Брюксел. Сред събитията, за които са й били необходими, е \"културна проява\" на 26 ноември 2018 г., също проведена в ЕИСК, за която получила 290 евро. Макар да не е изключено да са повече, EUobserver е разкрил около 30 членове на Европейския икономически и социален комитет, от общо 350, които или работят, или живеят в Брюксел или наблизо. Тази информация е събрана от техни биографии, профили в LinkedIn, декларации в Европейския икономически и социален комитет, фейсбук страници и публикации в медиите, или комбинация между тях. Някои са синдикалисти. Други са лобисти, пенсионирани банкери или хора на пълен работен ден в други области. Общо данъкоплатците са платили около 1.47 милиона евро на тази малка група хора от началото на 2015 г. до юли тази година. Само един от всички тези 30 човека не е поискал дневни надбавки. Той е Оливие Валентин, белгийски синдикалист, чийто основен офис е в град Гент, на около 20 минути с влак от Брюксел. Вицепрезидентът – 93 090 евро Исабел Каньо Агилар е вицепрезидент на комитета и ще е на този пост до следващата година. Тя е от Испания, но живее в Брюксел. По тази схема е получила 93 090 евро между 6 октомври 2015 и 28 юни 2019 за 321 срещи, проведени единствено в Белгия и почти изцяло в Брюксел. Всички платени с пари от данъкоплатците.  През март тази година е декларирала 290 евро след посещение в музей в Антверпен, град на 55 км от Брюксел. Друг странен момент са дневните надбавки за събития, отбелязани като \"вицепрезидентски ден\" след назначаването й, на които е присъствала 68 пъти от 23 март 2018 до 24 юни 2019 г. Най-много обаче взима Оливер Ропке, ръководител на офиса в Брюксел на Австрийския синдикален съюз. Той е получил 93 670 евро между 2015 и юли 2019 г. за проведени в Брюксел срещи. Всички тези обществени пари идват на върха на често щедрите им заплати, което повдига въпроса как може тези служители да искат дневни надбавки от обществената хазна, докато посещават срещи в града, където живеят или работят, или и двете. Според пресслужбата на ЕИСК отпускането на надбавки компенсира времето, прекарано от членовете в изпълнение на техните задължения и за свързаните административни разходи. \"Изглежда подвеждащо да се иска обяснение за надбавките, получени за четиригодишен период, вместо да се раздели тази сума за година\", се казва още в отговор на запитване на изданието, в който се отбелязва, че задачите и задълженията на всеки член може да варират от година на година. Правилата Оставяйки настрана етичните съображения, никой от посочените хора не е нарушил определено правило. Всички те имат право на дневни надбавки. Но как ги харчат - или дали действително разходите, направени в Брюксел, възлизат на 290 евро на ден - е друг въпрос. Използването на надбавка, финансирана от данъкоплатец, за да се плаща апартамент в Брюксел, изглежда съмнително, особено когато въпросният човек печели 8600 евро на месец от друга работа в същия град. Попитани дали това е законно използване на парите, от пресслужбата на комитета отговарят, че \"използването от всеки конкретен член на получените надбавки е строго личен въпрос\". Комитетът не следи къде всички му 350 членове живеят, обосновавайки се с правила, свързани със защита на данните. Същата институция обаче следи педантично дневните им надбавки, отбелязвайки ги по дата, място и предназначение. Тези данни са достъпни чрез молба за достъп до информация, както EUobserver се е сдобил с тях. \"Всеки член е получил 290 евро за всяка среща на която той/тя е присъствал/а\", се посочва в изявлението на организацията.", "date": "2019.08.22", "title": "Как еврочиновници получават съмнителни, но законни надбавки"}
{"url": "https://www.dnevnik.bg/kultura/2019/08/22/3953533_kogato_domut_se_prevurne_v_galeriia/", "text": "Три месеца след като Изобел Атакъс се мести в новия си дом в Уолтъмстоу, Лондон тя взема нетрадиционно решение - превръща пространството, в което живее, в галерия. Оттогава изложби е имало във всяка стая, дори и в тоалетната, пише \"Гардиън\". Атакъс е сред малката, но нарастваща група от артисти, които предоставят домовете си за изложби на свои колеги. Така изкуството се озовава между тиганите и тенджерите в кухнята, на прозореца във всекидневната или върху радиаторите за отопление. \"През миналата година имахме изложба, която приличаше на екосистема - беше се разпростряла по целия под на всекидневната\", разказва Атакъс. Част от друга изложба е бил голям топящ се леден куб, който се е оттичал в аквариум. \"Беше красиво да живееш с това произведение за няколко дни\", изтъква тя. Галерията на Атакъс се нарича  the icing room  и е част от увеличаващия се пазар на подобни пространства, който включва  резиденцията Bunkhouse  и  галерията Bede House  в Лондон, както и  Flat38  в Маргейт.      Някои артисти не разполагат с цели домове, но дори това не ги спира. През 2013 г. Лола Бънтинг превръща всекидневната в къщата на родителите си в лондонския квартал Хакни в галерията  53 Beck Road . Досега тя е организирала там 18 събития. \"Когато се появят някои хора, можеш да видиш как си мислят: \"Каква е тази работа?\" Но е по-лесно да се говори за произведенията тук, отколкото в някоя конвенционална галерия\", твърди тя. \"Не е лесно да си артист. Има много пространства, но днес е много по-трудно да осъществиш изложба, отколкото беше преди. Исках да направя нещо и да работя с други хора\", коментира Бънтинг. А подобно е положението и извън Лондон. Фиона Кендлин, професор по музеология в лондонски университет, документира малки независими музеи във Великобритания за  проекта Mapping Museums . За нея това явление предполага промяна на разбирането за това \"какво е да бъдеш куратор и какво е да направиш изложба\". Според нея това е много по-непрофесионален и субективен модел, който води и до естетиката \"направи си сам\". По нейните думи така се откриват нови гледни точки за процесите в света на изкуството, особено в сравнение с новите и доста по-формални галерии, които се откриват в днешно време.       Клер Орме създава галерията Flat38 в двустайния си апартамент, за да открие общност от артисти и ценители на изкуството. \"Това ми изглеждаше правилното решение - да поканя хората в дома си, а не в други пространства, с които не съм свързана\", казва тя. По време на една от изложбите нейната спалня функционира като бар. Друга причина за появата на тези пространства е усещането, че се движиш срещу течението на конвенционалните галерии. За разлика от тях домашните галерии се поддържат от хора, които ги обитават постоянно и също са артисти. \"Наистина ми е интересно какво може да бъде домашното пространство\", казва Атикъс. \"Нуждаем се от места, където да водим разговори. И чувстваме, че трябва да вземем организирането на изложби в свои ръце\", завършва тя.", "date": "2019.08.22", "title": "Когато домът се превърне в галерия"}
{"url": "https://www.dnevnik.bg/evropa/2019/08/22/3953801_blizo_5_hil_dushi_protiraha_sreshtu_prezidenta_i/", "text": "Близо 5000 души участваха вчера в Прага в протестна демонстрация срещу чешкия президент Милош Земан, обвиняван в симпатии към Русия и Китай, и срещу премиера популист Андрей Бабиш, обвиняван в сътрудничество с бившата тайна полиция преди 1989 г. и чието правителство на малцинството дойде на власт благодарение на подкрепата на комунистическата партия, предаде \"Франс прес\". Организаторите на протеста избраха символичната дата 21 август, когато се навършват 51 години от интервенцията на войските на страните от Варшавския договор, смазали реформаторското движение \"Пражка пролет\", и 50-годишнината от жестокото потушаване от новия просъветски режим на масовите протестни демонстрации, избухнали спонтанно през август 1969 г.  \"Ние имаме президент, които се ориентира към Москва и комунистически Китай, имаме премиер, който е сътрудничел на Държавна сигурност\", заяви пред събралите се на митинга 91-годишната Камила Моучкова, бивша телевизионна водеща, която в пряк ефир съобщавала през август 1968 г. за нахлуването на съветските войски. \"Трийсет години по-късно (след падането на комунистическия режим през 1989 г.) комунистите дават съвети на правителството. Те са навсякъде. Това е опасно\", каза Моучкова, аплодирана от демонстрантите.  Вчерашната демонстрация се състоя по призива на неправителствената организация \"Милион мигове за демокрацията\", която от април  организира поредица от протести  срещу Земан и Бабиш. Най-малко 137 души загинаха между август и декември 1968 г. в резултат на съветското нашествие в тогавашна Чехословакия, припомня агенцията. През август 1969 г. най-малко петима чехи, сред които 14-годишен младеж, бяха убити от куршуми, а стотици други бяха ранени в Прага и Бърно от членове на \"Народната милиция\", съставена от верни на Москва комунисти. /БТА", "date": "2019.08.22", "title": "Близо 5 хил. души протестираха срещу президента и премиера на Чехия"}
{"url": "https://www.dnevnik.bg/biznes/2019/08/22/3953799_zemedelskite_proizvoditeli_shte_budat_sledeni_ot/", "text": "България ще въведе изпреварващо стопроцентов мониторинг на земеделските площи, какъвто Европейската комисия ще изисква от началото на следващия програмен период. Това съобщи в интервю за БНТ изпълнителният директор на фонд \"Земеделие\" Васил Грудев. Идеята е обработваните площи и развитието на културите да се следят със сателитни снимки с голяма резолюция - по десетина на месец, вместо с посещение на чиновници на място и попълване на множество документи. Tова ще става чрез данни от европейската сателитна система \"Коперник\", които предстои да се ползват по линия на Общата селскостопанска политика на ЕС ( ). \"Стопаните трябва да знаят, че ще бъдат непрекъснато и постоянно наблюдавани като площ. Контролът ще става без да ги притеснява администрацията, без да им се налага да си губят времето, да придружават експертите и да се запознават с контролни листа. За следващата не, но за по-следващата кампания директни плащания се надявам да имаме покритие\", каза Грудев. Това е една от мерките за прозрачност на работата на администрацията и преодоляване на корупционните практики, които Грудев планира. Друга идея е да се електронизира изцяло обменът на документи между бенефициентите и служителите във фонда. Всеки кандидат за субсидии ще може във всеки момент да влиза в папката си и да следи как се работи по преписката, каза Грудев. Назначеният на 19 юли на поста изпълнителен директор каза, че е заварил закъснение на преписките с между 12 и 18 месеца. \"Средното забавяне беше между 12 и 18 месеца. С чисто организационно-мотивационни действия от ръководството започваме да преодоляваме това забавяне\", каза Грудев и даде пример с подписани тази седмица 880 договора с млади фермери, чакали над година одобрение на проектите си. Предстои сключване на договори с преработвателите, а в началото на септември - по горските мерки. Грудев добави, че младите фермери най-много се интересуват от биорастениевъдство - производство на плодове и зеленчуци и трайни насаждения. Обстановката във фонда вече е спокойна, каза шефът му след като уволни четирима души на високи постове. \"Трябва да осъзнаем и признаем, че има нездрави интереси в самия фонд,\" каза Грудев и повтори, че институцията няма да толерира служители, които демонстрират начин на живот, несъпоставим със статута на държавен служител.", "date": "2019.08.22", "title": "Земеделските производители ще бъдат следени от сателит, а не от чиновник"}
{"url": "https://www.dnevnik.bg/hrana_i_napitki/2019/08/22/3950240_koi_e_milen_zlatev/", "text": "                         Вечен стремеж към съвършенство Милен Златев е роден в Ямбол през 1983 година. По пътя на кулинарията поема едва 15-годишен, когато започва работа на морето. На 26-годишна възраст се записва да учи в HRC Кулинарна академия, откъдето го изпращат да стажува в 5-звездния Hotel W Doha в Катар, където работи в ресторанта на френския шеф-готвач Жан-Жорж Вонгерихтен. Вторият му стаж преминава в хотел Villa Ruimzicht в Холандия под ръководството на шеф Майк Врейдах. След като завършва академията с отличие, заминава да работи в Лондон в наградения за най-добра винена листа и най-романтичен интериор във Великобритания ресторант Clos Maggiore. Там работи по 17 часа на ден – дисциплината е изключително строга и компромиси с качеството на продуктите и обработването им не се допускат. През 2015 година Милен е поканен да оглави кухнята на ресторант \"Таланти\" – част от HRC Кулинарна академия, където ръководи обучението на студентите през третия им семестър в училището. Вдъхновява се от пресните натурални продукти, от работата на колегите си и от някои от известните шеф-готвачи. Любимите му подправки са много: кардамон, звезден анасон, шафран, свежа мащерка, естрагон, мента... Обича да експериментира, да изпробва нови техники, малко познати продукти, аромати, подправки, презентации. Споделя, че все още търси перфектното ястие и се чувства най- щастлив, когато готви за любимите си хора.", "date": "2019.08.22", "title": "Кой е Милен Златев"}
{"url": "https://www.dnevnik.bg/hrana_i_napitki/2019/08/22/3950251_tarator_s_menta_i_laim_espuma_ot_kiselo_mliako_kilim/", "text": "                         За да приготвите еспумата от кисело мляко и лайм, разбъркайте киселото мляко, чесъна на прах, солта, зехтина и кората от лайм, докато се получи гладка смес. Оставете сместа да почине за един час, за да се овкуси добре. Прибавете стабилизатора. Прецедете през цедка и фуния за сифон направо в половинлитров сифон за еспума. Заредете два патрона за сметана и разклатете сифона след всяко зареждане. Оставете да престои в хладилник за около 6 часа. Смесете всички продукти за чипс, като последно прибавите нарязаните орехи. Разстелете сместа върху силиконов килим. Изпечете за 6–7 минути на 160 ̊C. Изрежете кръгове с 2 и 4 см диаметър. Допечете сместа за още 6 минути или докато добие карамелено-златист цвят. Смесете всички продукти за килима от краставица и блендирайте, докато се получи гладка консистенция. Поставете сместа в малка тенджера до малко под точката на кипене (95 ̊C). Разстелете на тънък пласт с дебелина 0,2 мм в пластмасова тава. Нарежете на продълтовати форми с размер 5 х 8 см. Потопете връхчетата от копър във вряла вода за около 20 секунди. След което – в ледена вода, и ги подсушете с хартия. Поставете копъра във вакуум торба и прибавете олиото от грозде, вакумирайте в машина. Сгответе олиото и копъра sous-vide на 68 ̊C за 60 минути. Прецедете през филтър за кафе. Съхранете олиото в пластмасова бутилка за сосове. Поставете еспумата в центъра на чинията, от лявата страна – килима от краставица, от дясната страна декорирайте с два чипса от орехи и листенца копър и краставица, нарязана на брюноаз. Полейте за украса с олио от копър. 200 г кисело мляко щипка сол 20 г зехтин 10 г стабилизатор за студена пяна (Proespuma) кора от 1/2 лайм 1 г чесън на прах 100 г орехи 65 г белтъци 50 г краве масло 40 г брашно щипка сол 500 г краставица, нарязана на кубчета х 2 см 240 мл вода 15 г желиращ агент (Elastic) 3 г копър 3 г листа от мента 80 г олио от грозде 20 г копър", "date": "2019.08.22", "title": "Таратор с мента и лайм и чипс от орехи"}
{"url": "https://www.dnevnik.bg/detski_dnevnik/2019/08/22/3953529_v_obshto_5_obshtini_stara_hartiia_za_nova_kniga_2019/", "text": "Общо 5 общини ще бъдат домакини на седмото издание на националната екоинициатива \"Стара хартия за нова книга\". През 2019 г. Бургас, Хасково, София, Русе и Велико Търново ще посрещнат кампанията, която дава възможност на децата да научат повече за рециклирането, да разберат как да пазят природата и да събират разделно отпадъците. Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор, както и подаръци от партньорите на празника. Организаторите от \"ЕКОПАК България\" и Книжен център \"Гринуич\" напомнят, че колкото повече стара хартия съберат децата, толкова повече дървета ще спасят от изсичане. Под надслов \"Почисти и прочети\" \"Стара хартия за нова книга\" започва в  Бургас  на 7 септември от 10 до 13 ч. в приморския парк, пред Пантеона. Хасково  посреща кампанията на празника на града на 8 септември от 10 до 13 ч. на сцената на пл. \"Свобода\". В  София  \"Стара хартия за нова книга\" ще е част от Календара на културните събития на Столичната община за 2019 г. Инициативата ще се състои на 15 септември от 10 до 19 ч. на бул. \"Витоша\" 37 пред Книжен център \"Гринуич\". Рекордьорите на кампанията от  Русе  за пета поредна година имат възможност да участват в събитието на 28 септември между 10 и 13 часа на пл. \"Свобода\", пред Съдебната палата. Велико Търново  ще участва за пръв път в кампанията на 29 септември от 10 до 13 часа в парк \"Марно поле\", централен вход. Събитията във всички градове се провеждат със съдействието на общините и регионалните библиотеки. По традиция всяка кампания протича под знака на специален литературен талисман от популярна детска книжка. Тази година децата ще се забавляват с детективите Агата и Лари – героите от обичаната поредица на Стийв Стивънсън, публикувана на български език от издателство \"Фют\", основен партньор на каузата. Но това не са единствените изненади, подготвени за участниците в инициативата. Освен песни, танци, театър и игри с награди интерактивна книга с великански размери ще даде възможност на малчуганите да се превърнат в нейни приказни герои. Те ще се включат в приключенията на Стойко и неговите приятели, ще помогнат на рибата Тони да изпее своята рибешка песен и ще почистят езерото от отпадъци. А за да разберат как продължава историята им, децата ще трябва да си извоюват книжката \"Да уловиш остров\", като премерят сили в специални викторини. Двете произведения са изработени по дипломен проект на студент от НХА и ще бъдат представени от \"ЕКОПАК България\". За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика – едно от двете специални издания на \"ЕКОПАК България\" \"Грийн тийн\" и \"Ти можеш да спасиш планетата\". Така в рамките на празничния ден децата могат да получат максимален брой две книги. Парите от събраната стара хартия в петте града ще бъдат използвани за нови издания на двете книги.", "date": "2019.08.22", "title": "В 5 общини ще се раздават нови книги за стара хартия"}
{"url": "https://www.dnevnik.bg/na_put/2019/08/22/3953614_fotogaleriia_kak_da_si_vzemem_plovdiv_vkushti/", "text": "Макар лятото да е към края си и вероятно сезонът на отпуските и по-големите пътешествия също да приключва, Пловдив продължава да бъде притегателен за туристите не само от страната, но и от света. Освен обичайните сувенири, на които човек попада във всеки един голям български град и които в повечето случаи са като правени по калъп, инициатива \"Пловдив за вкъщи\" на \"Студио Комплект\" предлага и един по-нестандартен, интересен и съвсем дизайнерски поглед към този вид продукти. За целта те канят няколко различни творци от различни сфери на изкуството да предложат своя прочит по темата сувенири за Пловдив.", "date": "2019.08.22", "title": "Фотогалерия: Как да си вземем Пловдив вкъщи"}
{"url": "https://www.dnevnik.bg/evropa/2019/08/22/3953805_merkel_djonsun_i_makron_sa_protiv_vrushtane_na_rusiia/", "text": "По време на посещението си в Берлин вчера британският премиер Борис Джонсън взе отношение и по въпроса за евентуално присъединяване на Русия към Г-7. Според него предвид случилото се в Солсбъри (атаката срещу бившия руски агент Сергей Скрипал и дъщеря му), продължаващата нестабилност и гражданска война в Украйна и провокациите на Русия не само в Украйна, но и на други места, все още не може да става дума за връщане на Русия в Г-7. По въпроса за връщане на Русия в групата германският канцлер заяви, че макар да се наблюдава известно раздвижване в позицията на руския президент Владимир Путин към Украйна, то не е достатъчно, за да гарантира връщането на Москва в групата. Русия бе изключена от Г-8, сега Г-7, преди пет години като наказание за анексирането на Крим. Всички настоящи членове на Г-7 въведоха санкции срещу Москва.  По-рано вчера германски правителствен говорител заяви, че ако Русия даде някакъв сигнал, че е готова да промени позицията си по конфликта в Украйна, Г-7 може да обсъди връщането й във формата, припомня \"Ройтерс\".  Американският президент Доналд  Тръмп намекна по-рано тази седмица , че Русия трябва да бъде поканена обратно в групата. \"Мисля, че е много по-подходящо Русия да е вътре (...), защото много неща, които обсъждаме, са свързани с Русия\", отбеляза президентът. И Франция е против Френският президент Eманюел Макрон заяви вчера, че възстановяване на Русия в Групата на най-развитите индустриални страни ще е стратегическа грешка и сигнал за слабост на западните държави. \"Мисля, че ако Русия може да се върне на масата без никакви условия, това ще бъде знак за слабостта на Г-7\", заяви президентът пред Асоциацията на журналистите, акредитирани към Елисейския дворец. Изказването му идва преди предстоящата среща на Г-7 във Франция през уикенда. \"Това ще бъде стратегическа грешка от наша страна и потвърждение, че сега е време на безнаказаност\", добави той.      \"Уместно е след време Русия да може да се върне... Разводът влезе в сила в момента на нахлуването в Украйна. Необходимо предварително условие (за връщане на Москва) е да се намери решение за Украйна въз основа на Минските споразумения\", каза той и подчерта, че украинската криза трябва да бъде уредена, преди Русия да се върне, въпреки че е от жизнено значение обсъждането на международните кризи с Москва да продължи. Брекзит Джонсън бе посрещнат от демонстранти, скандиращи \"Спрете Брекзит!\" близо до канцлерството в Берлин, предаде \"Ройтерс\". Той изрази увереност, че ще може  да предоговори споразумението  за Брекзит, ако искането на Европейския съюз за предпазен механизъм за ирландската граница отпадне. \"Искам да кажа съвсем ясно на всички наши германски приятели и на германското правителство, че ние във Великобритания искаме сделка. За нас е необходимо предпазният механизъм да отпадне. Ако успеем да постигнем това, съм напълно сигурен, че можем заедно да продължим напред\", каза британският премиер на обща пресконференция с германския канцлер Ангела Меркел. Според нея е възможно Европейският съюз и Великобритания да намерят решение на въпроса с предпазния механизъм за ирландската граница през следващите 30 дни. Тя отправи за пореден път призив към Великобритания да постигне сделка за излизането си от ЕС, предаде ДПА. И Меркел, и Джонсън изразиха желание за договаряне на сделка преди 31 октомври. Канцлерът подчерта обаче, че са взети мерки и за сценарий на Брекзит без сделка. Според Меркел е важно Великобритания да напусне ЕС по такъв начин, че двете страни да запазят близки и приятелски отношения в бъдеще. Германският канцлер подчерта необходимостта след Брекзит ЕС и Великобритания да обсъдят споразумение за свободна търговия помежду си.  По вина на Великобритания Междувременно Макрон заяви, че ако има Брекзит без споразумение, ще е по вина на Великобритания, а не на Европейския съюз. Той каза, че исканията на британския премиер Борис Джонсън за предоговаряне на споразумението за раздяла, включително за отпадане на предпазния механизъм за ирландската граница, не могат да бъдат изпълнени в сегашния им вид. На днешната среща с британския премиер Макрон ще поиска от него \"разяснения\", защото исканията му за предоговаряне на Брекзит \"не са осъществима опция\". \"Може ли цената на твърд Брекзит да бъде компенсирана от Съединените американски щати? Не. И дори това да е стратегически избор, той ще бъде с цената на историческо васализиране на Великобритания. Не мисля че британският народ иска такова нещо\", каза Макрон. /БТА", "date": "2019.08.22", "title": "Меркел, Джонсън и Макрон са против връщане на Русия в Г-7 на този етап"}
{"url": "https://www.dnevnik.bg/evropa/2019/08/22/3953808_berlin_planira_da_otmeni_danuk_solidarnost_za/", "text": "Правителството на германския канцлер Ангела Меркел реши вчера да не удържа вече данък \"солидарност\" на повечето данъкоплатци, предаде \"Ройтерс\". Данъкът бе въведен след обединението на Германия. Целта му бе на първо място да подкрепя икономическото развитие на по-бедните източни провинции, влизащи в състава на някогашната Германска демократична република до падането на Берлинската стена през ноември 1989 година. Според проектозакона, изработен от финансовия министър Олаф Шолц, около 90 процента от данъкоплатците от 2021 година вече няма да трябва да плащат данъка в размер 5.5 процента, който е прибавен към подоходния данък. За още 6.5 процента от данъкоплатците данъкът ще бъде намален. \"Днес е важен ден по пътя на приключването на германското обединение. Разходите по обединението до голяма степен свършват\", посочи Шолц в изявление. Правителството на Меркел не е взимало нови заеми от 2014 година благодарение на необичайно дълго продължилия цикъл на растеж, рекордно високата заетост, стабилните приходи от данъци и ниските лихви. Със  засилването на опасенията от рецесия  след свиването на икономиката през второто тримесечие има все повече призиви у дома и в чужбина правителството да осигури допълнителни бюджетни стимули. Само хората с най-високи доходи ще продължат да плащат данъка изцяло. Шолц каза, че правителството ще обсъди това положение в бъдеще, но даде ясно да се разбере в интервю за телевизия А Ер Де, че сега не е моментът най-богатите да получават данъчни отстъпки. С коалиционното споразумение от 2018 година консерваторите на Меркел и социалдемократите на Шолц се споразумяха за намаляване на данъчното бреме за средната класа. Възможно е проектозаконът, който беше горещо дискутиран в правителството, да претърпи изменения, тъй като влиза в парламента. /БТА", "date": "2019.08.22", "title": "Берлин планира да отмени \"данък солидарност\" за повечето германци"}
{"url": "https://www.dnevnik.bg/biznes/2019/08/22/3953804_za_plodovete_zelenchucite_i_mliakoto_se_podgotvia/", "text": "Да се въведе система за обратно начисляване на ДДС в производството на плодове, зеленчуци и мляко обмисля Министерството на земеделието. Това съобщи в интервю за Нова телевизия зам.-министърът на земеделието Чавдар Маринов. Тази схема вече се прилага при зърнопроизводителите и ефектът е положителен, каза той. \"На фактурата няма да ги има тези 20% и земеделският производител ще може да реинвестира парите, например в семена, препарати\", каза Маринов. По думите му преработвателните предприятия също няма да плащат ДДС за суровината, а само след като я преработят и продадат. \"Тази симбиоза развързва ръцете и на преработвателите\", добави зам.-министърът. Маринов каза, че докато стигнат от производителя до пазара, у нас доматите и краставиците преминават през 4-5 ръце и се оскъпяват двойно. \"При земеделеца цената е 2 лв., а на пазара е 4 лв.\", коментира зам.-министърът като поясни, че за разлика от съседна Гърция, където производителите се обединяват, у нас стопаните са дребни и им е трудно да преговарят с големите вериги. \"Степента на организираност на земеделците у нас е под 6%, а според ЕС критичен минимум е 20%. В Гърция кооперирането е над 60%, в Холандия - 100%\", даде примери той. Друг проблем в търговията с плодове и зеленчуци по думите му е твърде либералната уредба на търговия на пазарите. Едно картонче за земеделски производител освобождава търгуващите от задължението да издават касови бележки. \"Може да имаш 10 дка ябълки, а да продаваш домати и пипер и да казваш: Аз съм земеделски производител и съм освободен от издаване на бонове\", каза Маринов. Системата за обратно начисляване на ДДС е една от мерките за борба с измамите и се очаква да изхвърли фирмите фантоми от веригата.", "date": "2019.08.22", "title": "За плодовете, зеленчуците и млякото се подготвя обратно начисляване на ДДС"}
{"url": "https://www.dnevnik.bg/sport/2019/08/22/3953814_fenklubut_na_levski_otricha_da_e_zamesen_v_poboia_nad/", "text": "Националният клуб на привържениците (НКП) на \"Левски\" отрече да има общо с жестокия побой над служителя на футболния клуб Цветан Вълчев. Работещият в маркетинговия отдел на сините  беше атакуван от двама мъже с железа в сряда сутринта до стадиона на \"Левски\"  и остава в тежко състояние. Според Би Ти Ви основната версия, която се разглежда, е свързана с решение на ръководството на клуба да намали средствата, които се превеждат на фенклубове от продажбата на официални фенартикули. Говорителят на НКП Степан Хиндлиян заяви, че от идването на новото ръководство на \"Левски\" фенклубът вече не се занимава с мърчандайзинга. \"Никога от фенартикули или от каквото и да било фенклубът не е получавал пари, които да разпределя към останалите фенклубове. Второ, от този човек (Вълчев) не зависи абсолютно нищо. НКП се е занимавал с мърчъндайзинга и маркетинга в продължение на определен период от време официално на базата на търговски взаимоотношения и договори по времето на стария собственик Спас Русев\", каза Хиндлиян пред \"Нова телевизия\". По думите му от тази дейност за девет месеца и половина търговското дружество, управлявано от НКП, е платило на \"Левски\" близо 100 хиляди лева. Клубът излезе с кратко изявление часове след инцидента и го определи като \"позорен и варварски акт\". \"Сигурни сме, че служителите на реда ще извършат всички необходими действия, за да открият извършителите и подбудителите на този позорен и варварски акт\", заявиха сините в съобщението на сайта си.", "date": "2019.08.22", "title": "Фенклубът на \"Левски\" отрича да е замесен в побоя над служителя Цветан Вълчев"}
{"url": "https://www.dnevnik.bg/sviat/2019/08/22/3953816_indoneziia_spria_internet_v_dve_provincii_zaradi/", "text": "Индонезия спря вчера интернета в провинциите Папуа и Западна Папуа, в опит да попречи на разпространяването на протестите, предизвикани от малтретирането на папуаски студенти на остров Ява, съобщи ДПА. Интернет връзките ще бъдат прекъснати докато ситуацията не се нормализира, заяви говорител на министерството на комуникациите и информационните технологии. Индонезийските власти изпратиха подкрепление от 1200 полицаи и 300 военни в Западна Папуа, където избухна най-голямото насилие тази седмица. Демонстранти опожариха традиционен пазар и правителствени сгради в град Факфак вчера, но ситуацията е под контрол, съобщи полицията. Няма сведения за жертви през трите дни на многохилядни протести. Те бяха в отговор на грубите действия на полицията срещу папуаски студенти в провинция Източна Ява, които миналия петък призоваха за независимост на родината им. Полицаи нахлуха в общежитие на папуаски студенти в Сурабая, втория по големина град в Индонезия, и за кратко задържаха десетки студенти по обвинение, че са осквернили индонезийския национален флаг. /БТА", "date": "2019.08.22", "title": "Индонезия спря интернет в две провинции заради протести"}
{"url": "https://www.dnevnik.bg/razvlechenie/2019/08/22/3953829_duein_djonsun_-_skalata_e_nai-visokoplateniia_aktyor/", "text": "Актьорът и бивш състезател по кеч Дуейн Джонсън-Скалата покори годишната калсация на \"Форбс\" за най-високоплатения актьор. До първото място той достига, след като миналата година се нареди втори, въпреки че отчетените тази година негови печалби от 89.4 млн. долара са значително по-малко от отбелязаните през 2018 г. 119 млн. долара. Миналогодишният първенец Джордж Клуни изпадна от челната десетка, тъй като високите му приходи през 2018 г. се дължаха най-вече на продажбата на компанията му за текила - сделка на стойност 1 млрд. долара. Списъкът съдържа цялостните приходи на знаменитостите, което включва различни странични сделки за реклама и странични начинания, а не само хонорарите, които получават за работата си като актьори. Голяма част от приходите на Джонсън идват от фирмата за спортни облекла Under Armour. Миналата година той беше участвал в едно от продълженията на \"Бързи и яростни: Хобс и Шоу\", а освен това бе продуцирал и филми като \"Семейни кютеци\" (Fighting with My Family) и \"Шазам!\". По-късно тази година предстои той да се появи на голям екран и във филма \"Джуманджи: Следващо ниво\" заедно с Кевин Харт и Джак Блек. На второ място тази година се нарежда актьорът Крис Хемсуърт с приходи от 76.4 млн. долара. Брадли Купър пък се завръща за първи път в челната десетка от 2015 г. насам най-вече благодарение на режисурата, съавторството и участието си в спечелилия \"Оскар\" за музика \"Роди се звезда\". Така през 2019 г. изданието го нарежда на шесто място с 57 млн. долара. Появата само в един голям филм, а именно \"Аладин\", пък сниши позициите на Уил Смит и с приходи от 35 млн. долара той е десети. Един от забележителните успехи в подреждането тази година е на боливудската звезда Акшай Кумар, който е на четвърто място с приходи от 65 млн. долара. Утре предстои \"Форбс\" да обяви и класацията на най-високоплатените актриси.", "date": "2019.08.22", "title": "Дуейн Джонсън-Скалата е най-високоплатеният актьор според \"Форбс\""}
{"url": "https://www.dnevnik.bg/sviat/2019/08/22/3953860_specialniiat_prokuror_na_severna_makedoniia_ostava_v/", "text": "Специалният прокурор на Северна Македония Катица Янева остава в ареста за 30 дни, след като съдът прие искането на прокуратурата, предаде агенция МИА. Янева, която подаде оставка преди повече от месец,  бе задържана вчера . Тя е заподозряна, че е злоупотребила със служебно положение и е повлияла за освобождаване от ареста на  бизнесмена с македонски и български паспорт  Йордан (Орце) Камчев, обвиняем по гледано от нейната институция дело за пране на пари. Другото подозрение е за незаконно облагодетелстване в сериозен размер (в случая 1.5 млн. евро). Ако бъде обвинена и осъдена, тя може да получи най-малко 3 години затвор. За същия случай вече са задържани Боян Йовановски и Зоран Милески - двамата души, за които се смята, че са поискали и получили от Камчев подкупа, за да бъде придвижено в негова полза делото за пране на пари \"Империя\". \"Гръмоотвод\" Случаят с подкупа (\"Рекет\") повиши политическото напрежение в страната след публикация на записи от италианския в. \"Ла верита\", показващи предаването на парите от Камчев на Йовановски и Милески и подслушани телефонни разговори, включително с Янева. Загатва се  евентуална роля на български граждани  в случая. Междувременно в публикация на сайта на \"Ла верита\", който често изразява позиции на консервативната опозиционна ВМРО-ДПМНЕ, Янева е определена като човек, осъден да стане \"гръмоотвод\" на властта. В нейното деяние участвала \"цялата система\" на управление, но политическият елит е дал възможност за месеца, откакто съпричастността ѝ към \"Рекет\" бе загатната ( във времето около оставката ѝ ), да се \"унищожат доказателства, да се влияе на фактите и на свидетелите\", вместо тя да бъде задържана по-рано. Янева вече е в следствения затвор \"Скопие\" в квартал  \"Шуто Оризари\" , но ще го напусне за кратко днес, за да отиде на погребението на майка си (починала вчера сутринта) в Гевгелия. Защо разширяването на случая \"Рекет\" до  Катица Янева  шокира македонското общество и бе удар по репутацията на управляващите и премиера Зоран Заев,  четете тук .", "date": "2019.08.22", "title": "Специалният прокурор на Северна Македония остава в ареста 30 дни"}
{"url": "https://www.dnevnik.bg/sport/2019/08/22/3953863_botev_plovdiv_napravi_purva_krachka_kum_vuzobnoviavane/", "text": "Ботев\" (Пловдив) съобщи, че се насочва към подновяване на изграждането на стадион \"Христо Ботев\". От клуба обявиха, че вече върви подготовка за започване на строителните дейности. В информацията не се казва нито кога ще започне същинската работа, нито кога се очаква да е завършено съоръжението. \"Във връзка с предстоящото възобновяване на строителните дейности на стадион \"Христо Ботев\" имаме удоволствието да ви уведомим, че започнаха технологични и логистични действия, свързани с подготовка на работната площадка на спортния обект. С предприетото ще бъдат осигурени условия за стартиране на СМР\", гласи краткото съобщение в сайта на клуба. В края на миналия октомври собственикът на \"Ботев\"  Георги Самуилов обеща, че стадион \"Христо Ботев\" ще бъде изграден преди средата на 2020 г . След това се появиха информации за забавяне с година. До момента в изграждането на стадион \"Христо Ботев\" са инвестирани 10 милиона лева, но обектът е спрян на Акт 10. Строежът на съоръжението започна по времето, в което клубът беше собственост на Цветан Василев. След фалита на КТБ през 2014 г. реконструкцията спря, а футболният клуб започна да играе домакинските си мачове на изградената тренировъчна база в \"Коматево\". В следващите години няколко пъти се представяха планове за довършване на ремонта. В един момент привържениците на отбора обявиха, че  свалят доверието си към ръководството  след поредния провал за завръщане на \"Колежа\". През лятото на 2017 г.  беше съобщено, че \"Ботев\" ще вложи всички приходи от евротурнирите в изграждането на стадиона . В началото на миналата година  Тотев обяви, че ще има нова концесия  след прибавяне на \"едни 7-8 декара в източната посока на стадиона\". В края на миналия август собственикът на \"Инса ойл\"  Самуилов придоби 60% от капитала на \"Ботев\" .", "date": "2019.08.22", "title": "\"Ботев\" (Пловдив) обяви първа крачка към възобновяване на строежа на стадиона си"}
{"url": "https://www.dnevnik.bg/photos/2019/08/22/3953842_fotogaleriia_kak_se_spasiava_lednik/", "text": "За да предотврати изчезването на най-големия европейски ледник в Алпите, швейцарско семейство се опитва да го спаси, като го покрива със специални платнища, за да го предпази от разтопяване. През последното столетие глетчерът е загубил 1400 метра от територията си. Ледникът се намира във Фурка, Швейцария.", "date": "2019.08.22", "title": "Фотогалерия: Как се спасява ледник"}
{"url": "https://www.dnevnik.bg/kultura/2019/08/22/3953862_nov_satirichen_roman_v_duha_na_misiia_london_pishe/", "text": "По нов сатиричен роман, който ще бъде завършен следващата година, работи писателят Алек Попов. Новината беше обявена от самия него по време на разговор с читатели в рамките на изложението \"С книга на плажа\" в Бургас. Модератор на срещата беше Елка Стоянова, съобщи Българското национално радио.  Новият роман на Алек Попов ще бъде посветен на обсесията на българите по героичното и неистово търсене на техните корени, а действието ще се развива не само в страната, но и на Изток. Писателят намекна, че книгата прилича на романа му \"Мисия Лондон\", по който беше направен и филм, но не е негово продължение. Попов възнамерява с предстоящото заглавие да затвори цикъла от свои произведения, посветени на комплексите на българите. В \"Мисия Лондон\" това бе чуждопоклоничеството, в \"Черната кутия\" - светът на емиграцията, а в \"Сестри Палавееви\", който поднесе на българските читатели нов поглед към партизанската литература - неизживяната горчилка на миналото.", "date": "2019.08.22", "title": "Нов сатиричен роман в духа на \"Мисия Лондон\" пише Алек Попов"}
{"url": "https://www.dnevnik.bg/bulgaria/2019/08/22/3953706_decata_v_internatite_da_imat_pravo_i_na_mesechni/", "text": "Децата в интернати да имат право и на месечни средства за лични нужди. Това предвиждат промени в Правилника за устройството и дейността на възпитателните училища-интернати и социално-педагогическите интернати, пуснати за съгласуване от образователното министерство. Досега учениците, които имат проблем със закона и са настанени във възпитателните интернати, имаха право на средства \"за създаване на условия за възпитание и обучение, за самоподготовка, нощуване, облекло, медикаменти, учебници, учебни помагала и безплатна храна\". Парите за медикаменти, лични хигиенни материали и други досега отиваха при директорите на интернатите. А младежите нямаха достъп до лични средства. Сега текстовете предвиждат децата да получават някаква месечна сума, която сами да разпределят в зависимост от личните си нужди. Текстовете не казват каква ще е сумата. Друга промяна предвижда работилниците и помощните стопанства, които могат да бъдат разкривани към интернатите, да могат и да продават произведените продукти. Тези работилници и стопанства ще могат \"да функционират като учебно-производствени бази за практическо обучение на учениците, чрез които училищата допълнително може да реализират собствени приходи\". При постъпването си в интерната всяко дете ще минава оценка на потребностите си от екипи за психолого-педагогическа оценка и подкрепа. На тази база ще се правят индивидуалните програми, чрез които ще се преодоляват причините, довели до противообществените им прояви, както и за подкрепа за личностното им развитие. Промените предвиждат специална забрана учениците да \"извършват дейности, свързани с налагането на религиозни доктрини, верски убеждения и/или нетолерантност\". В мотивите на вносителите се посочва, че тече подготовка на цялостната система за борба с противообществените прояви на малолетни и непълнолетни. Но докато тя стане факт, се налага поне временна промяна в някои методи на работа в интернатите. За реформа в системата на детското правосъдие се говори от много години, а неправителственият сектор настоява за сериозни промени. А дискусии текат поне в последните три правителствени екипа. Но до момента конкретни текстове така и няма. Сега в мотивите към измененията се твърди, че промените са почти готови и предстои внасянето им в Народното събрание. Такива податки и официални данни няма за момента от правосъдното министерство, което е инициатор на дискусии, работни групи и кръгли маси.", "date": "2019.08.22", "title": "Децата в интернатите да имат право и на месечни лични средства, предвижда проект"}
{"url": "https://www.dnevnik.bg/sviat/2019/08/22/3953884_britanski_serial_shte_razkaje_kak_putin_promeni_sveta/", "text": "Британският канал Channel 4 ще разказва как руският президент Владимир Путин е преобразил президентския пост на ядрена сила, идвайки на поста с \"шпионския си занаят\". Документалният минисериал, който ще бъде създаден от продуцентската къща Rogan Productions и излъчен от канала, е описан в  съобщението  като най-доброто обяснение \"за властта на Путин и как тя промени съвременния свят.\" Ще се изследва как \"личният опит на Путин е повлиял на политиката му, как съвременна Русия е създадена чрез остро чувство на предателство, гордост и гняв и как ценностите на Путин бяха изнесени по света - от Крим до Солсбъри (и) Вашингтон\". Не се уточнява кога се очаква продукцията да е готова и да се появи на телевизионния екран. Съобщението обаче идва в годината, когато се отбелязват две десетилетия, откакто Путин е във властта (16 август 1999), а по-късно - същия период от поемането на президентския пост (това се случи на 31 декември 1999 г.). Очаква се снимките да са \"в Русия, Америка, Европа и Великобритания\". Ще се използват \"собствените думи на Путин\", казани \"от близките до него и най-засегнатите от действията му\". Това ще е \"безпрецедентно пътуване в ума на този лидер от 21 век\". Преразказани са отделни моменти от историята на Путин, \"мечтал да бъде шпионин толкова, че почукал на вратата на централата на КГБ с искане да се присъедини, когато бил на 16\". Когато той, енигматичен, коварен, непредсказуем и \"потънал в ценностите на КГБ\", дойде на власт, \"Русия изглеждаше като страна в краен упадък, но вече не\" - той \"поиска да направи Русия велика отново и да я препозиционира на световната сцена\", продължава съобщението. Изпълнителният продуцент Джеймс Роган е цитиран с думите: \"За да се разбере какво се случва в света сега, трябва да бъде разбран Владимир Путин.\" През май Би Би Си  обяви шоу \"Вечер с Владимир Путин\"  с водещ анимирана версия на руския президент.", "date": "2019.08.22", "title": "Британски сериал ще разкаже как Путин \"промени света\""}
{"url": "https://www.dnevnik.bg/sviat/2019/08/22/3953981_ruski_robot_poletia_v_kosmosa_video/", "text": "Полетът на кораба \"Союз МС-14\" за Международната космическа станция днес излетя без екипаж от Байконур. На борда беше само Фьодор. Skybot F-850, както е фабричното му име, ще пристигне на МКС заедно с товари за обитателите ѝ. Високият 1.80 м Фьодор пътува сам в ракетата \"Союз-2.1а\", за да бъде тествана новата ѝ аварийната система и да се ограничи рискът за хората. Ръстът му е човешки, но теглото му е наднормено по съвременните стандарти - 160 кг. Той ще трябва да научи нови неща за 17-те дни на борда на МКС - например \"да свърза и изключва електрически кабели, да използва обикновени предмети от отвертка и гаечен ключ до пожарогасител\", казва, цитиран от Би Би Си, Александър Блошченко от \"Роскосмос\". Към Земята ще се подава информация, свързана със сигурността на полета. По-рано \"Роскосмос\" го определи като \"изкуствен космонавт\". САЩ и Япония вече са пращали роботи в Космоса (през 2011 и 2013 г.). Руски телевизии излъчиха кадри с подготовката на Фьодор. В една от емисиите бе изтъкнато, че преди старта на ракетата роботът е поздравил с Деня на държавния флаг (отбелязван на 22 август в Русия). На някои от записите се чува как той произнася фразата, с която преди десетилетия излетя първият космонавт Юрий Гагарин: \"Потеглихме.\" \"Союз\" трябва да се скачи с МКС на 24 август.", "date": "2019.08.22", "title": "Руски робот полетя в Космоса (видео)"}
{"url": "https://www.dnevnik.bg/gradska_sreda/2019/08/22/3953991_fandukova_dnes_zapochvame_smianata_na_ogranichitelite/", "text": "Кметът на София Йорданка Фандъкова обяви, че смяната на опасните ограничители \"перки на акула\" с чугунени колчета ще започне днес. Те са около 630 броя и преди три месеца, през май, бяха избрани като модел. Още на 18 юли Фандъкова обяви пред \"Дневник\", че \"ограничителите всеки момент ще бъдат сменени. Вече са произведени новите\". Днес, месец по-късно, тя обясни забавянето на смяната, защото трябвало време за производството им. Инициативата се обявява ден след като жена се нарани след като се спъна в една от перките, а съпругът й в знак на възмущение  откърти ограничителя.  \"Защо чак сега? Защото трябваше първите партиди да се произведат. Те вече са в София и от днес започва монтажът. Ще продължи няколко дни и очаквам да осигурим по-голяма безопасност за хората на ул. \"Граф Игнатиев\", обяви кметът на София. На въпрос на \"Дневник\" защо ул. \"Граф Игнатиев\" още няма издаден Акт 16, който реално разрешава ползването на улицата след извършения ремонт, Фандъкова каза: \"Това са експертни въпроси, ще ви отговорим допълнително.\" Акт 16 се издава от държавна приемателна комисия, назначена от Регионалната дирекция за национален строителен контрол в София (РДНСК). Тя трябва да провери обекта и да удостовери, че той е годен и безопасен за ползване от хората, в случая ул. \"Граф Игнатиев\", площадите \"Славейков\" и \"Гарибалди\". Сега те имат издаден само Акт 15 на 21 май от фирмата - надзорник на ремонта, и от възложителя – Столичната община. С него се прие, че строежът е завършен. Към този акт тогава бяха добавени някои забележки по качеството на ремонта, които трябваше да се отстранят до 28 май. В тях не фигурираше смяната на опасните ограничители \"перки на акула\", обясниха тогава от надзора, тъй като изборът на новите чугунени колчета бил направен след подписването на договора между фирмата изпълнител \"Джи Пи груп\" и възложителя Столичната община. По тази причина новите 630 чугунени колчета ще бъдат платени от общинския бюджет. Монтирането им ще е за сметка на фирмата - изпълнител на ремонта, \"Джи Пи груп\", уточни Фандъкова. Опасните каменни ограничители ще бъдат ползвани на други обществени места – в паркове например, обясни тя.", "date": "2019.08.22", "title": "Фандъкова обеща смяната на \"перките\" по ул. \"Граф Игнатиев\" да започне още днес"}
{"url": "https://www.dnevnik.bg/bulgaria/2019/08/22/3954023_mvr_tursi_sudeistvie_za_razpoznavane_na_namerenite/", "text": "Във връзка с разследване на тежко криминално престъпление, извършено на територията на Негован, МВР разпространи снимки от намерени на мястото части от дрехи. Хората, които могат да идентифицират свои познати и близки по снимките, могат да сигнализират на тел. 112 или в най-близкото поделение на МВР. Анонимността им е гарантирана, отбелязва МВР. Съдействието им ще помогне за установяването на самоличността на жена на предполагаема възраст 45 - 55 години и мъж на възраст между 65 и 75 години. Труповете им  бяха намерени  край водоема на софийското село Негован на 18 август.", "date": "2019.08.22", "title": "МВР търси съдействие за разпознаване на намерените край Негован трупове"}
{"url": "https://www.dnevnik.bg/sport/2019/08/22/3954027_nai-burziiat_muj_v_sveta_e_propusnal_tri_doping/", "text": "Най-бързият мъж в света за последните три години - Кристиан Коулман, е пропуснал три допинг проверки, съобщава \"Дейли мейл\". Според информацията американският спринтьор не е бил открит в три случая на изненадващи тестове за последната година. Високопоставени източници съобщили, че Коулман оспорва поне единия от случаите. Изданието посочва, че Коулман е застрашен от наказание, което може да го извади от предстоящото през септември световно първенство в Доха, както и дори от олимпийските игрите в Токио догодина. Твърдението е, че случаят вече се обсъжда на високо ниво между представители на международната федерация (IAAF), американската антидопингова агенция (USADA) и световната антидопингова агенция (WADA). Според сайта на американската антидопингова агенция при първо провинение за натрупването на три пропуснати допинг проверки за 12 месеца даден състезател може да бъде наказан за до две години. Преди две години на световното Коулман остана със сребърен медал на 100 м, като беше изпреварен с 0.02 сек от сънародника си Джъстин Гатлин. Тогава в последното си индивидуално състезание световният рекордьор Юсейн Болт завърши трети. Коулман даде най-добрите времена на 100 м във всеки от последните три сезона.     ", "date": "2019.08.22", "title": "Най-бързият мъж в света е пропуснал три допинг проверки"}
{"url": "https://www.dnevnik.bg/sviat/2019/08/22/3954029_avstraliia_osudi_roditeli_durjali_bebeto_si_na/", "text": "Австралийци, осъдени задето държали бебето си на строга  веганска диета , няма да лежат в затвора. Вместо това двойката ще положи общественополезен труд, реши съдията, цитирана от Би Би Си. Дъщеричката им сега е отглеждана от други членове на семейството и е на три години. Тя ходи на говорна терапия и физиотерапия, взима хранителни добавки и все още изостава от връстниците си. За случая властите са разбрали през март 2018 г. Майката е повикала линейка, след като детето е припаднало. Медиците са го открили с посинели устни, студени крайници, ниска кръвна захар и мускулен тонус. То е било недохранено и е изглеждало като тримесечно, а всъщност е било на 19 месеца, дори не е имало зъби. Родителите са го хранили с ядки, картофи, препечени филийки и ориз. Приемната майка е посочила в оценката си за детето през май миналата година, че момиченцето не е можело да седи, да говори, да се храни, да си играе с играчки и дори да се претърколи докрай. В. \"Гардиън\" съобщава, че не са му давани хранителни добавки (каквито са необходими при вегански режим на хранене при децата), освен това  то не е било ваксинирано. Родителите не са били нито много млади, нито необразовани, но в началото не са могли да възприемат, че състоянието на дъщеря им се дължи на недохранване, заяви съдията при обявяването на присъдата. Те имат и две големи деца, които, макар и неваксинирани, са отгледани без подобни проблеми. Родителите са загубили попечителството си и върху тях, макар да поддържат връзка. Майката е страдала от  следродилна депресия  и с времето се е вманиачила във вярванията си, че строгата диета е полезна, посочи съдията и критикува бащата, че по никакъв начин не е опитал да подобри състоянието на дъщеря си. Съдията не уважи и аргумента му, че той е имал ограничено участие в грижите за дъщеря си и заради това трябва да получи по-малка присъда. Двойката се призна за виновна миналата година по обвинения в недостатъчна грижа за детето и сериозното му увреждане. Всеки от родителите бе осъден на 300 часа общественополезен труд.", "date": "2019.08.22", "title": "Австралия осъди родители, държали бебето си на веганска диета"}
{"url": "https://www.dnevnik.bg/biznes/2019/08/22/3953992_sud_zadulji_temenujka_petkova_da_kaje_zashto_durjavata/", "text": "Административният съд - Софияq е постановил с окончателно решение, че не е законосъбразен отказът на енергийния министър да предостави информация за отказа на ТЕЦ \"Марица-изток 2\" от договор за студен резерв. Това съобщава Антикорупционният фонд, който поиска от Теменужка Петкова да каже защо държавният тец се е отказал да изпълнява функцията на студен резерв и така да се лиши от милиони левове приходи. Съдът е постановил, че отказът на такава информация е незаконосъобразен, тъй като е налице надделяващ обществен интерес от разкриването й. Фондът припомня, че отказът на този ТЕЦ от договор за осигуряване на студен резерв отвори пътя на ТЕЦ \"Варна\", собственост на почетния председател на ДПС Ахмед Доган, да изпълнява тази функция. В края на юли бяха публикувани резултатите от търговете за студен резерв до средата на 2020 г. и от тях се видя, че ТЕЦ \"Варна\" ще получи 26.5 млн. лв., а останалите три - ТЕЦ \"Бобов дол\", ТЕЦ \"Марица 3\" и \"Топлофикация Русе\", собственост на бизнесмена Христо Ковачки, общо 25.4 млн. лв., за да гарантират електроенергийната сигурност на страната за една година. От търговете този път държавната ТЕЦ \"Марица-изток 2\" получава 1.76 млн. лв. Тогава Фондация \"Антикорупционен фонд\" обяви, че посреща с безпокойство медийните публикации за нови 26.5 млн. лв., които българската държава ще заплати за услугата студен резерв на ТЕЦ \"Варна\" - съоръжение, придобито по неясен механизъм от влиятелен политик, чиято техническа изправност е под въпрос.", "date": "2019.08.22", "title": "Съд задължи Теменужка Петкова да каже защо държавата облагодетелства теца на Доган"}
{"url": "https://www.dnevnik.bg/sviat/2019/08/22/3954039_ispaniia_arestuva_muj_snimal_pod_polite_na_stotici_jeni/", "text": "Мъж е арестуван в Мадрид по подозрения, че е снимал под полите на над 550 жени и е публикувал онлайн много от тези снимки и видеа. Според полицията поне 283 кадъра са качени в  порнографски уебсайтове  и са били видени милиони пъти. Голяма част от  жертвите  са били непълнолетни и са снимани в метрото, пише Би Би Си. Задържаният е 53-годишен колумбиец.   Действал е освен в градския транспорт и в супермаркети, като понякога дори е заговарял  жертвите си , за да може да направи снимка по-удобно. Полицията е започнала да го следи и го е заловила, докато е снимал жена в метрото. В дома му са открити лаптоп и харддискове със стотици видеа. Той имал и собствен сайт с 3519 абонати. Снимането под полите на жени в Испания е престъпление и може да бъде наказано със затвор. Във Великобритания този вид насилие също беше криминализиран наскоро.", "date": "2019.08.22", "title": "Испания арестува мъж, снимал под полите на стотици жени"}
{"url": "https://www.dnevnik.bg/bulgaria/2019/08/22/3954034_triabva_li_onlain_spravkata_za_zdravnoosiguritelniia/", "text": "Комисията за защита на личните данни (КЗЛД) е отправила предписания на Националната агенция за приходите (НАП) да затегне мерките за сигурност в платформата за проверка на здравноосигурителния статус на гражданите. От комисията са препоръчали справката да се прави не само по ЕГН, а да бъде въведен втори задължителен идентификатор. Експерти от НАП са решили, че ще въведат задължително посочване и на рождена дата. За тази слабост в системата на НАП разказа Веселин Целков от КЗЛД. \"Отидохме на проверка, защото помислихме, че това е недоразумение или че изпълнителният директор на НАП е бил подведен. Оказа се, че това е мнението на експертите в НАП. След като вие си мислите, че рождената дата може да бъде втори личен идентификатор след ЕГН-то, тогава естествено може да се направи изводът за експертното знание\", коментира вчера Веселин Целков, цитиран от БНР. Според комисията това било недостатъчно и нелогично, тъй като, ако проверяващият здравноосигурителен статус разполага с ЕГН, то лесно може да въведе и датата на раждане. От НАП обясниха пред \"Дневник\", че освен от граждани, справки за здравноосигурителен статус се правят и от стотици болници и поликлиники. \"Ние винаги сме смятали, че не е необходим изобщо втори идентификатор на тази услуга. При добавянето на втори идентификатор възниква сериозен въпрос. Освен това, че всеки гражданин може да направи справка в тази база данни, тя се използва и от стотици болници и поликлиники за комуникация система в система\", обясниха експерти от НАП пред \"Дневник\". \"Ако постъпвате в болница, там ви проверяват здравен статус. Добавянето на този втори идентификатор би направил невъзможна тази справка. Нещата са много по-комплексни\", казаха експерти.", "date": "2019.08.22", "title": "Трябва ли онлайн справката за здравноосигурителния статус да е по-добре защитена"}
{"url": "https://www.dnevnik.bg/sviat/2019/08/22/3954035_v_kosovo_shte_ima_izbori_do_45_dni/", "text": "В Косово ще има извънредни парламентарни избори две години и няколко месеца  след последните . Това трябва да се случи в срок до 45 дни, след като парламентът днес бе разпуснат, предадоха \"Болкан инсайт\" и сръбската секция на \"Свободна Европа\". До края на законодателния орган доведе вот на недоверие срещу кабинета на подалия оставка Рамуш Харадинай. Против правителството гласуваха 89 от 120 депутати - над необходимото мнозинство от две трети (поне 80 гласа). На гласуването присъстваха 105 от депутатите, тъй като основната партия на етнически сърби (Сръбска листа) бойкотира заседанието. Решението следва оставката на Харадинай през юли. Бившият командир от Армията за освобождение на Косово, сражавал се във войната от 90-те,  получи призовка за разпит от специализирания трибунал  за Косово. \"Болкан инсайт\" отбелязва, че трибуналът е критикуван, защото според мнозина не работи достатъчно бързо. В. \"Коха диторе\" пише, че последната възможна дата е 6 октомври (последната неделя преди изтичане на 45 дни). Заседанието премина без дебат, отбелязва \"Свободна Европа\". Междувременно председателят на парламента Кадри Весели обяви, че ще се кандидатира за премиер на вота. Весели оглавява Демократическата партия на Косово, преди ръководена от президента Хашим Тачи. Самият Харадинай, който открито влиза в конфликти с Тачи, заяви, че решението е символ на \"политическа зрялост\". През последната година премиерът често  се обявяваше против подкрепяната от Тачи идея  за сделка със Сърбия, която да доведе до нормализация (или признаване) чрез промени в границата. В неотдавнашно интервю той заяви, че не е имал възможност да отдели много време на борбата с корупцията, тъй като през част от мандата си трябвало да пази границата.", "date": "2019.08.22", "title": "В Косово ще има избори до 45 дни"}
{"url": "https://www.dnevnik.bg/gradska_sreda/2019/08/22/3954030_e-trotinetki_mogat_da_se_naemat_ot_dnes_v_centura_na/", "text": "Днес в София започна кампанията \"Споделено пътуване\". Предоставени са 154 електрически тротинетки и около 200 места за безплатното им паркиране, обяви кметът Йорданка Фандъкова. Това е една от мерките за подобряване на качеството на въздуха в София, където основен замърсител е автомобилният трафик. За ползването на е-тротинетките е нужно да се изтегли приложение от \"Гугъл Плей\" или \"Апстор\" и регистрация. Всеки желаещ над 18 години може да отключи тротинетката, която чака на някое от паркоместата, чрез QR код и струва 1.50 лв. Още по 30 ст. се плаща за всяка минута ползване на е-тротинетката. Тя се оставя на друго паркомясто по избор на ползвателя. Плащането може да се извърши чрез кредитна карта или PayPal. Максималното разстояние, което може да измине скутера, е около 25-30 км. По настояване на Фандъкова максималната скорост е ограничена до 20 км/ч. Опитът на други европейски столици показва че нерегламентираното паркиране на електрически тротинетки създава трудности за пешеходците и останалите участници в движението. Поради тази причина общинската формация \"Зелена София\" разработи и обособи мрежа от паркоместа за безплатно паркиране на двуколесните превозни средства в синята и зелената зона в центъра на София. В момента Столичната община работи съвместно с държавната агенция \"Безопасност на движението по пътищата\" по регламентирането на ползването на електрически тротинетки, като се обмислят промени в Закона за движение по пътищата.", "date": "2019.08.22", "title": "Е-тротинетки могат да се наемат от днес в центъра на София"}
{"url": "https://www.dnevnik.bg/sport/2019/08/22/3954063_transfer_za_86_dni_diego_fabrini_napusna_cska_v_posoka/", "text": "След едва 86 дни в ЦСКА италианският полузащитник Диего Фабрини се раздели с клуба. Футболистът вече подписа с \"Динамо\" (Букурещ). От \"Българска армия\" съобщиха, че Фабрини \"настойчиво искаше да се завърне в Румъния\". \"През последната седмица полузащитникът проведе няколко разговора с ръководството, в които декларира своето желание. В крайна сметка от армейския клуб постъпиха с разбиране към личните мотиви на Фабрини и финализираха сделката с букурещкия гранд\", се казва в информацията в сайта на червените. От клуба не посочват детайли около преговорите. Казва се, че \"Динамо\" придобива изцяло правата на играча, но ЦСКА ще запази \"солиден процент при негова бъдеща продажба\". Във видео обръщение Фабрини каза, че е искал промяна, защото не е бил напълно щастлив. Той посочи, че всички в клуба са опитали да го разубедят. Фабрини  дойде в ЦСКА на 28 май , като  изигра 540 минути в 11 мача за отбора . Според информации италианецът е бил искан и от \"Левски\", преди да пристигне на \"Българска армия\".", "date": "2019.08.22", "title": "Трансфер за 86 дни: Диего Фабрини напусна ЦСКА в посока Букурещ"}
{"url": "https://www.dnevnik.bg/bulgaria/2019/08/22/3954071_specprokuraturata_vnese_v_suda_obvinitelniia_akt/", "text": "Специализираната прокуратура внесе в Специализирания наказателен съд обвинителен акт срещу Николай, Евгения и Мария Баневи. Те са обвинени за участие в организирана престъпна група, за данъчни престъпления, изпиране на пари, както и за незаконно притежание на оръжие – престъпления по чл. 255, чл. 253 и чл. 339 от Наказателния кодекс. Николай Банев е обвинен като извършител на данъчните престъпления, а съпругата му – като негов помагач. Двамата са предадени на съд като съизвършители в съучастие на изпирането на пари. Мария Банева, майка на Банев, ще отговаря пред съда за участието в организирана престъпна група.  Предстои в двумесечен срок съдът да насрочи дата за разпоредително заседание по делото. След неколкомесечен престой във френски арест Евгения и Николай Баневие  бяха екстрадирани  в България. В момента под стража е само Николай Банев, а съпругата му  Евгения Банева е на свобода  срещу \"подписка\" по здравословни причини. По закон, за да съществува организирана престъпна група, в нея трябва да има поне трима участници., а съгласувано извършените от тях престъпления да предвиждат затвор за срок от поне 3 години.", "date": "2019.08.22", "title": "Спецпрокуратурата внесе в съда обвинителния акт срещу Баневи"}
{"url": "https://www.dnevnik.bg/bulgaria/2019/08/22/3954089_s_500_lv_poveche_shte_vzemat_jelaeshtite_da_prepodavat/", "text": "С 500 лева ще бъде увеличена заплатата на учителите, които се включат в национална програма \"Мотивирани учители\" и пожелаят да работят в училища с проблемни области, включително с ученици, които имат ниски образователни резултати или нисък социален статус. Това съобщи пресцентърът на министерството на образованието с уточнението, че учителите ще получават и допълнително 200 лева за наем за срок от 12 месеца. В проект за изменение на програмата са предвидени и пари за възстановяване на транспортни разходи за пътуващите учители за същия период. Преди изменението средствата за допълнително финансово стимулиране бяха в размер на 300 лева. Програмата разширява възможностите за включване на специалисти в едногодишните обучения за придобиване на професионална квалификация \"учител\" за всеки от учебните предмети – математика, информатика и информационни технологии, чужди езици, биология и здравно образование, химия и опазване на околната среда. Вече ще се допускат и кандидати с образователно-квалификационна степен \"бакалавър\" освен специалисти със степен \"магистър\". До 10 дни от публикуване на изменението на програмата на сайта на министерството ще се приемат документи на кандидатите за допускане до процедурата по подбор.", "date": "2019.08.22", "title": "С 500 лв. повече ще вземат желаещите да преподават по програма \"Мотивирани учители\""}
{"url": "https://www.dnevnik.bg/evropa/2019/08/22/3954088_makron_kum_djonsun_niama_dostatuchno_vreme_za_nova/", "text": "Френският президент Еманюел Макрон каза на британския премиер Борис Джонсън, че няма достатъчно време през следващия месец, за да се договори изцяло ново споразумение за излизането на Великобритания от Европейския съюз, предаде \"Ройтерс\". В сряда германският канцлер предизвика Великобритания да представи алтернативи на предпазния механизъм за ирландската граница до 30 дена, което Джонсън с готовност прие. Съдбата на Великобритания е само в ръцете на Джонсън, подчерта френският лидер, добавяйки, че вариант без сделка не е предпочитаният от ЕС, но блокът ще бъде готов за него. \"Искам да съм много ясен - през следващия месец ние няма да намерим ново споразумение за оттегляне, което да се отклонява много от първоначалното\", посочи той по време на пресконференция с Джонсън, като все пак добави, че \"никой няма да чака до 31 октомври, без да опита да намери добро решение\". По време на първото си посещение в чужбина от идването си на власт преди месец Джонсън предупреди вчера германския канцлер Ангела Меркел, а днес и Макрон че ще се изправят пред хаотичен Брекзит на 31 октомври, ако ЕС не се съгласи с нова сделка. По думите му при никакви обстоятелства Великобритания няма да наложи граничен контрол между страната - членка на ЕС, Ирландия и британската провинция Северна Ирландия. Той посочи, че разбира желанието на ЕС да запази цялостта на единния пазар, но изтъкна, че според него това е съвместимо със сделка за Брекзит, която ще запази и цялостта на Обединеното кралство. Джонсън каза на Макрон, че иска сделка за Брекзит, и изрази увереност, че тя все още е възможна до 31 октомври. Посочи, че е бил силно окуражен от чутото от Меркел по време на посещението му в Берлин вчера.", "date": "2019.08.22", "title": "Макрон към Джонсън: Няма достатъчно време за нова сделка за Брекзит"}
{"url": "https://www.dnevnik.bg/bulgaria/2019/08/22/3954103_kratki_novini_izdignati_nad_moreto_v_sozopol_s/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пробите за заболяването Легионерска болест в Слънчев бряг са отрицателни Министерството на здравеопазването съобщи днес, че пробите за Легионерска болест (легионелоза), взети от хотел в Слънчев бряг, са отрицателни. Проверката бе направена, след като двамата британски туристи починаха след престой в хотела в рамките на няколко седмици. \"По отношение на конкретните случаи със съмнения за заразяване с инфекциозното заболяване Легионерска болест МЗ обръща внимание, че хотелите в Курортен комплекс \"Слънчев бряг\" ежегодно подлежат на планов и извънпланов (по сигнали) контрол от РЗИ - Бургас, в това число и контрол за наличие на легионели. Пробите, взети от конкретния хотел преди началото на летния туристически сезон, са отрицателни\", се казва в съобщението. Няма пострадали българи при пожарите в Испания По информация на българското посолство в Мадрид всички 10 000 евакуирани вече могат да се завърнат по домовете си. Властите на остров Гран Канария (Канарски острови) уверяват, че основните огнища на пожарите са загасени, съобщи пресцентърът на Министерството на външните работи. Издигнати над морето в Созопол с парашут са паднали върху дърво Инцидентът с двамата туристи е станал около 13 часа, съобщи МВР. Двайсет минути по-късно туристите са открити върху дърво близо до хотелски комплекс. Те нямат сериозни наранявания. От полицията в Бургас информираха, че причина за инцидента е скъсване на повдигащото въже на съоръжението.", "date": "2019.08.22", "title": "Кратки новини: Издигнати над морето в Созопол с парашут са паднали върху дърво"}
{"url": "https://www.dnevnik.bg/razvlechenie/2019/08/22/3954077_kuentin_tarantino_shte_stava_bashta_za_purvi_put/", "text": "Куентин Тарантино ще става татко за първи път. 56-годишният режисьор и съпругата му Даниела обявиха ексклузивно пред сп. \"Пийпъл\", че очакват бебе. Тарантино се запознава с дъщерята на известния израелски певец и композитор Цвика Пик през 2009 г. по време на промоционалните обиколки за представянето на филма му \"Гадни копилета\". Те обявиха годежа си през 2017 г., след като се срещаха от около година преди това. Двамата се ожениха  на малка церемония в Лос Анджелис през ноември 2018 г. Това е първи брак за режисьора, който в миналото е обяснявал, че работата винаги е имала монопол над времето и интересите му. Брачната им церемония бе няколко дни преди той да завърши и обявения от него като предпоследен в кариерата му филм \"Имало едно време в Холивуд\". На премиерата в Кан Тарантино сподели, че досега не се е женил, защото просто не е срещал правилния човек, което се променило след запознанството му с Даниела. В момента \"Имало едно време в Холивуд\" е в кината по света и след премиерния си уикенд спечели 40 млн. долара от прожекциите си в Северна Америка, с което би досегашните боксофис постижения на Тарантино, както отчита \"Варайъти\". Само в първия си ден заглавието, което бележи и първото съвместно участие на Леонардо ди Каприо и Брад Пит, отбеляза приходи от 16.8 млн. долара. Филмът, в който участват още Марго Роби, Ал Пачино, Дакота Фанинг и Люк Пери, е в кината в България от 16 август.", "date": "2019.08.22", "title": "Куентин Тарантино ще става баща за първи път"}
{"url": "https://www.dnevnik.bg/sviat/2019/08/22/3954131_erdogan_iska_folksvagen_na_vsiaka_cena/", "text": "                         Ердоган е известен с предпочитанията си към автомобилите \"Мерцедес\" - още докато е кмет на Истанбул, поръчва автобуси за градския транспорт от тази марка, с които да замести дотогавашните икаруси. А когато става министър-председател, купува за ведомството си 10 мерцедеса на стойност 1.5 млн. евро. Самият той по онова време също кара мерцедес - реставриран S600. Напоследък обаче броят на фолксвагените в служебния автопарк на президента постоянно расте, разказва турският журналист Джан Дюндар на страниците на германския \"Ди цайт\". Дюндар припомня тези факти, за да обясни казаното от Ердоган на среща с председателя на Съюза на таксиметровите шофьори: \"Фолксваген\" ще построи фабрика в Турция и в резултат от тази инвестиция всички вие ще получите фолксвагени.\" Президентът заявил освен това, че щял да помоли германския концерн да разработи специален модел за турските таксиметрови шофьори. Към този момент медиите съобщаваха, че \"Фолксваген\" още се колебае между България и Турция. Да, в България работната ръка е по-евтина, но се твърди, че Турция е приела всички изисквания на концерна и е предложила държавни гаранции. Ако успее да привлече \"Фолксваген\" Всичко това не означава, че в предпочитанията на Ердоган са настъпили някакви съществени промени. \"Фолксваген\" не е станал любима марка на турския президент - той просто се нуждае от инвестиции както в икономически, така и в политически план, убеден е Джан Дюндар. Защото никак не е лесно да се намерят инвеститори за една страна, в която режимът потъпква правовата държава и където е надвиснала заплахата от икономическа криза. Ако успее да привлече \"Фолксваген\", Ердоган ще може да използва тази гигантска инвестиция, за да реабилитира режима си и да привлече и други концерни, отбелязва Дюндар в \"Ди цайт\". И вестник ТАЦ е на мнение, че би било голям успех за Ердоган, ако \"Фолксваген\" избере Турция. Точно в момент, когато той е изолиран външнополитически и е в сложни отношения както със Съединените щати, така и с ЕС, новият завод на \"Фолксваген\" в Турция може да послужи на Ердоган като доказателство за неговата благонадеждност. И още нещо - ако германският концерн дойде в Турция, може да го последват и други инвеститори, които досега заобикаляха Турция заради политическата ситуация и нарастващата правна несигурност, прогнозира ТАЦ. Напълно разбираемо е, че турското правителство се опитва да привлече чуждестранни инвеститори, предлагайки държавни гаранции. Но е доста трудно да се има доверие на гаранциите на един режим, потъпкващ правовата държава. Ако потенциалните инвеститори биха държали повече на правовата държавност, отколкото на икономическите гаранции, това би било от голяма полза както за тях, така и за местното население, отбелязва Джан Дюндар в \"Ди цайт\". \"България определено е по-добрият вариант\" А какво мислят читателите на ТАЦ и \"Ди цайт\"? Един от тях коментира, че Турция съвсем няма да е първата не най-демократична държава, в която се произвеждат германски автомобили. А друг читател пише: \"Всеки, който мине през индустриалните зони на Истанбул, Бурса или Маниса, ще види колко много германски фирми произвеждат там, осигурявайки десетки хиляди работни места. Тези фирми не са там, за да направят услуга на Турция или на Ердоган, а просто защото печелят добри пари.\" България определено е по-добрият вариант, смята друг читател и добавя, че не разбира оптимизма на \"Фолксваген\" по отношение на Турция. Облаците над главата на Ердоган се сгъстяват, но той няма да се откаже лесно от властта. А това означава, че в следващите няколко години в Турция може да стане много бурно. Дали при това положение инвестицията на \"Фолксваген\" ще си заслужава - пита читателят и заключава: \"Дори и нещата да не се развият толкова зле, смятам решението на \"Фолксваген\" за крайно непредпазливо.\"", "date": "2019.08.22", "title": "Ердоган иска \"Фолксваген\". На всяка цена"}
{"url": "https://www.dnevnik.bg/evropa/2019/08/22/3954146_sloveniia_uduljava_granichnata_ograda_sreshtu_migranti/", "text": "Словения започна работа по удължаване на оградата по южната си граница с Хърватия, с което цели да задържи навън растящия брой мигранти, влизащи нелегално в страната, предаде \"Ройтерс\". Словенската полиция регистрира 7415 нелегални мигранти през първите седем месеца на тази година, скок с 56% в сравнение със същия период през 2018 г., докато много хора опитват да стигнат западноевропейските страни през Балканите. Миналия месец правителството подписа договор със сръбската фирма Legi-SGS за 40 км ограда по границата с Хърватия. След като тази част бъде завършена, общата дължина на оградата ще е 219 км и ще покрива почти една трета от словенската граница с Хърватия. \"Оградата ще бъде изградена временно в областите, където е необходимо, за да се предотврати нелегалното пресичане на държаната граница и да се гарантира сигурността на хората и тяхната собственост\", каза Ирена Ликар, говорител на вътрешното министерство. Словения започна да изгражда гранична ограда по време на бежанската криза през 2015 г., когато за период от шест месеца около половин милион нелегални мигранти преминаха през страната. Новият участък ще бъде около 2.5 метра висок и ще се изгради по брега на река Купа, която тече между Словения и Хърватия. Повечето нелегални мигранти идват от Пакистан, Алжир, Афганистан, Мароко и Бангладеш. Много малка част търсят убежище в Словения, а повечето продължават към Италия и Австрия.", "date": "2019.08.22", "title": "Словения удължава граничната ограда срещу мигранти"}
{"url": "https://www.dnevnik.bg/sviat/2019/08/22/3954185_mulniia_ubi_turisti_v_polsha_ranenite_v_buriata_sa/", "text": "Гръмотевична буря, разразила се внезапно в полската част на Татрите, е убила няколко туристи, а ранените в района са десетки, съобщиха местните медии. Най-тежкият инцидент е станал на връх Гиевоkт почти на границата със Словакия, където мълния е паднала върху група туристи. Там жертвите са няколко, а ранените са поне 5, сред които и малко дете, на което се оказва спешна помощ в проливния дъжд, разказва Gazeta Krakowska. Най-вероятната причина е големият метален кръст на върха, за който е известно, че привлича мълнии по време на бури. По предварителна информация на върха е имало 20-ина души, няколко са починали, а десетина са пострадали от мълнията. Масивът Гиевонт се намира почти на границата със Словакия. По-късно говорителка на ръководителя на Малополското воеводство съобщи, че жертвите са 3, включително детето. От аварийните служби казват, че два медицински хеликоптера и няколко линейки от околните градове помагат на пострадалите. Но от бурята има ранени и на няколко други места в планината. Планински спасители припомнят, че в такова време опасни могат да са и металните въжета покрай пътеките, които имат за цел да помагат на туристите. Сутринта в четвъртък е била слънчева и в Татрите условията са били добри за изкачване. Бурята е започнала около обед.", "date": "2019.08.22", "title": "Мълния уби туристи в Полша, ранените в бурята са десетки"}
{"url": "https://www.dnevnik.bg/politika/2019/08/22/3954172_bsp_shte_sezira_prokuraturata_za_deinostta_na_kovachki/", "text": "През това лято българските производители са плащали по-скъп ток от колегите им в съседни страни, за които България изнася електроенергия. Причината за това е облагодетелстването от държавата на бизнесмена Христо Ковачки, за който БСП ще сезира прокуратурата. Това обяви на пресконференция Кирил Добрев, зам.-председател на партията. В края на юни разследване на \"Капитал\" показа как за последните 10 години се е трансформирал бизнесът на Христо Ковачки и се е преориентирал към електроенергетиката. Повече по темата четете  тук . За месеците юни, юли и август българското производство плаща най-висока цена на електрическата енергия в цяла Европа. Един производител на банички и бюрек в Гърция, който ползва българска електроенергия, плаща по-ниска цена, отколкото производителят на банички до Съдебната палата, посочи той. По думите му всичко това е в резултат на начина, по който функционира пазарът на ток в България, и изкривяванията, които се получават - излиза, че цената в Гърция, Турция, Македония на българската електроенергия, произведена от българските централи, е по-ниска, отколкото в България. \"Частен монопол, гарантиран от държавата, е равен на грабеж. В България има един човек, който в продължение на две години успя да монополизира целия пазар на електричество. Преди 2 месеца всички работодателски организации сезираха КЗК, че свързани с Ковачки дружества, производители на електроенергия и търговци, са успели да постигнат монополно положение. Това са 11 топлофикационни дружества, които имат договор за търговия за електроенергия с един търговец. Същият търговец има договор и изкупува цялата електроенергия от \"Топлофикация София\", каза още той. Добрев коментира, че пет търговеца на три сесии на енергийната борса са изкупили цялата свободна електроенергия от АЕЦ \"Козлодуй\". \"Няма съмнения, че петте търговци са свързани с един и същ човек – този, който е собственик на 11-те производствени дружества. Според г-жа Юлия Ненкова обаче този собственик не бил един и същ - собствениците били някакви хора от Сейшелите. След Васко да Гама от село Рупча имаме Христо Ковачки от Сейшелите, собственик на електроцентрали\", заяви Кирил Добрев. Той допълни, че \"за капак\" НЕК продава цялата електроенергия от вецовете пак на едно от тези търговски дружества. \"Няма обаче доказателства, че това е така. За да \"помогне\", държавата, след като вече цялата електроенергия е в ръцете на един човек, решава, че може да пусне известни държавни мощности в почивка - спираме единия блок на ТЕЦ \"Марица-изток\" 1 или 3. В този момент се получава изключително голям недостиг на електроенергия и се включва въпросният монополист, като цената на тока от 80-85-90 лева скача до нива от 180 лева, достигнати през месец юли, а август – в пикови моменти – над 200, 220 лева\", коментира още Добрев. Зам.-председателят на БСП напомни, че партията му неведнъж е искала вкарването в норма на скъпия ток, купуван от така наречените американски централи. \"Американските централи продават своята скъпа енергия на 168 лева за мегаватчас. Юли месец Ковачки и свързаните фирми са продавали електрическата енергия на 180. В пикови моменти – над 200. Такава абсурдна държава няма, такова управление в енергетиката няма\", обяви Добрев.  Според него всичко е щяло да бъде в рамките на нормалното, ако \"този човек нямаше политически проект – \"Лидер\", който навремето имаше и парламентарно представена група\". Посочва, че на последните парламентарни избори 7 души са били в листата на ГЕРБ, като двама са станали депутати. В БСП изчислили, че ГЕРБ са получили на последните избори подкрепа от \"Лидер\" под формата на близо 50 хил. гласа. В същото време по данни на БСП до 2017 година дружествата на Ковачки дължат на държавата 114 млн. лева, 109 млн. лв. от тях са за осигуровки, останалите са за концесионни такси. Посочи, че на следващ брифинг ще бъде обявено какво се гори в топлоелектрическите централи в Старозагорско, Бобов дол. \"Изводът е, че ни тровят, обират ни, не си плащат данъците и осигуровките на държавата и накрая карат белите роби да гласуват за тях. Същият този бизнесмен от Сейшелите проявява интерес и е стратегически инвеститор за АЕЦ \"Белене\". Смятам, че абсурдите и безумията трябва да имат някаква граница - от БСП смятаме с този въпрос да занимаваме прокуратурата\", заключи Добрев.", "date": "2019.08.22", "title": "БСП ще сезира прокуратурата за дейността на Ковачки на пазара на ток"}
{"url": "https://www.dnevnik.bg/sport/2019/08/22/3954054_amerikanski_sportisti_sa_predupredeni_da_ne/", "text": "Американски спортисти са били предупредени от националния олимпийски комитет, че \"ще има последствия\" при политически протести по време на игрите в Токио 2020, съобщава Би Би Си. Наскоро двама спортисти бяха порицани заради изразено недоволство срещу социални несправедливости. Гуен Бери (хвърляне на чук) и Рейс Имбоден (фехтовка) бяха поставени под 12-месечен изпитателен срок заради протести по време на награждаванията си на панамериканските игри в Лима. Бери вдигна ръка със свит юмрук, а Имбподен коленичи по време на изпълнението на националния химн. В писмо до двамата изпълнителният директор на американския олимпийски комитет Сара Хършланд казва, че уважава възгледите им, но не приема момента и начина за изразяването им. Бери заяви пред USA Today, че \"някой трябва да се изправи срещу всички несправедливости, които стават в САЩ и срещу президент, който влошава нещата\". \"Прекалено е важно, за да не се казва нищо\", заяви тя. Имбоден написа преди дни в \"Туитър\", че протестът му е предизвикан от расизма, контрола върху оръжията, отношението към имигрантите и \"президента, който разпространява омраза\".", "date": "2019.08.22", "title": "Американски спортисти са предупредени да не протестират в Токио 2020"}
{"url": "https://www.dnevnik.bg/bulgaria/2019/08/22/3954221_falshivite_signali_za_vzrivni_ustroistva_bili/", "text": "Заплахите за поставени взривни устройства, които вчера получиха  няколко медии и всички действащи летища  в България, са били изпратени от интернет провайдер, регистриран в Швейцария и Сейшелските острови. Целта на заплатиха е била да се създаде паника и страх у хората и да се блокира работният процес, обясниха на пресконференция в Главна дирекция \"Борба с организираната престъпност\" (ГДБОП) зам.-директорът Стоян Темелакиев и началник на сектор \"Противоправно съдържание\" Михаил Драгоданов. \"Бяха взети първоначални и неотложни мерки, за да проверим дали написаното в съобщенията отговаря на истината. Не бяха открити никакви взривни устройства\", обясни Темелакиев. Разследващите обясниха, че такива заплашителни имейли са  получени и в още няколко държави , но отказаха да уточнят колко и кои са те. В Канада също е имало атака към летище и няколко медии. Съобщенията са писани на друг език и превеждани с Google translate заради некоректно използвани думи в текста. \"От извършената проверка стана ясно, че съобщенията са генерирани през провайдери, които са извън територията на България. Подобни електронни заплашителни съобщения са получени предния ден и в други европейски столици, както и в град Ванкувър в Канада. Там подобни имейли от същия интернет доставчик са получени на летището във Ванкувър и от някои медии в Канада\", заяви Темелакиев. \"Това, което към момента става ясно, е, че са използвани интернет ресурси, които са обществено достъпни от всеки един потребител на интернет пространството. Това са ресурси, които позволяват анонимизация на изпращача на тези съобщения. Напълно възможно е и деца да са направили това деяние под формата на шега\", коментира Михаил Драгоданов. По думите на Темелакиев в България най-често заплахите се подават по телефона, а от началото на годината са регистрирани 52 телефонни обаждания, които са подадени от малолетни и непълнолетни, както и от психично болни хора с отклонения. По случая работят и служители от Европол, както и служби от други държави.", "date": "2019.08.22", "title": "Фалшивите сигнали за взривни устройства били изпратени от Швейцария и Сейшелите"}
{"url": "https://www.dnevnik.bg/razvlechenie/2019/08/22/3954224_izdatelstvo_bgkniga_se_preimenuva_na_raketa/", "text": "От месец септември тази година всички издания на \"БГкнига\" вече ще излизат под логото на издателство \"Ракета\", обявиха от неговия екип. От там обясняват, че причината е да разграничат по-лесно дейностите си. Макар за девет години от основаването си името \"БГкнига\" да е успяло да се наложи като разпознаваема марка, създателите му са решили да го запазят за своята дистрибуторска и посредническа дейност, а в издателското си портфолио да използват името \"Ракета\". От \"Ракета\" посочват, че ще продължат да издават поредици и автори, каквито и досега са подкрепяли. Сред заглавията, които се очакват през септември под шапката на новото издателство, попада романът за деца и възрастни \"Приключенията на Лиско в гората\" от Адриан Чичев с илюстрациите на Мира Мирославова, която вече работи и по другите издания на \"БГкнига\" като \"НЯВГАБЪДЕ\" и  \"Включи нощта\"  от Рей Бредбъри. Основателят на сдружението \"Нулев отпадък - България\" Блажка Димитрова готви за \"Ракета\" и наръчника \"Живот с нулев отпадък\". Етнологът Нели Овнарска пък работи по илюстровано издание за българските традиции и обичаи.", "date": "2019.08.22", "title": "Издателство \"БГкнига\" се преименува на \"Ракета\""}
{"url": "https://www.dnevnik.bg/sviat/2019/08/22/3954212_petrolut_na_opek_veche_e_pod_13_ot_predlaganiia_v_sveta/", "text": "Делът на Организацията на страните - износителки на петрол (ОПЕК), на световния петролен пазар е спаднал до 30 процента, най-ниско от години, в резултат на ограничението на доставките и принудителните загуби в Иран и Венецуела, предаде \"Ройтерс\", цитирана от БТА. Суровият петрол на организацията е бил 30 процента от предлагането в световен мащаб през юли тази година при 34% преди десетилетие. Пикът от 35 процента бе през 2012 година, сочат данни на картела. Въпреки ограниченията на доставките начело с ОПЕК черното злато поевтиня от максималните 75 долара за барел през април 2019 година до 60 долара за барел под натиска на забавящата се икономическа активност на фона на опасенията около търговския спор САЩ - Китай и Брекзит. Спадът на цените, ако се задържи, и топенето на пазарния дял биха могли да повдигнат въпроса дали продължаващото ограничаване на предлагането обслужва най-добре интересите на производителите, отбелязва \"Ройтерс\". ОПЕК и партньорите на картела имат споразумение за лимит на доставките до март 2020 година. Почти няма признаци производителите да се колебаят за стратегията си за ограничаване на добива, допълва агенцията.", "date": "2019.08.22", "title": "Петролът на ОПЕК вече е под 1/3 от предлагания в света"}
{"url": "https://www.dnevnik.bg/sviat/2019/08/22/3953931_oshte_ne_se_znae_sus_sigurnost_dali_mikroplastmasata_e/", "text": "Микроскопичните парчета пластмаса в питейната вода представляват \"нисък\" риск за човешкото здраве, заяви Световната здравна организация в  първата подобна оценка  на ефекта от установеното неотдавна значително и често незабележимо присъствие на пластмаси в околната среда. Но от СЗО правят няколко важни уточнения, от които е видно, че всъщност въпросите от изследването са повече от отговорите. Заключението се отнася до частици с размер 0.15 мм, за които се смята, че са достатъчно големи, за да \"не е вероятно\" да проникват в органите на тялото. Натрупването на по-малки парченца е оценено като \"очаква се да е ограничено\". Изводите са на основата на анализиране на последните проучвания за микропластмасите в питейната вода. \"Абсорбирането и разнасянето [из тялото] на много дребни, включително на нанопластмаси, обаче може да е по-голямо, макар че данните за това са изключително малко\", казват авторите. Те изрично посочват, че са нужни повече и по-точни оценки за последиците от излагане под въздействието на микропластмаси и за потенциалния ефект от тях върху човешкото здраве. Няма разработени стандартни методи за измерване концентрацията на микрочастици пластмаса във водата. Трябват и още изследвания за източниците и начина, по който микропластмасите попадат във водата, както и каква е ефективността при тях от процесите за пречистване на замърсени води. Не се доверявайте напълно На въпроса \"Може ли да се вярва на подобни изследвания\" от СЗО казват, че заключението от поръчания доклад е, че доверието към повечето от тях не може да е пълно, защото на използваните в тях методи им липсва качествен контрол. \"Поради това резултатите трябва да се интерпретират предпазливо. (...) В две от проучванията за питейната вода и част от трето проучване, засягаща дребните частици, не е правен спектроскопски анализ, за да се потвърди, че тези частици изобщо са пластмаса. Четири от използваните 52 изследвания, показали най-високо качество, са публикувани през 2017 и 2018 година, т.е. вероятно това е сигнал за известно подобряване на качествения контрол.\"  \"Спешно се нуждаем от повече познание за здравните последици от микропластмасите, защото те са навсякъде, включително във водата, която пием\", казва д-р Мария Нейра, директор на департамента за обществено здраве към СЗО. Препоръката на световната организация е да се пречистват и обработват както питейната, така и отпадната вода, тъй като това вероятно е начин да се отстраняват до 90% от парченцата пластмаси. Филтрирането на фекални води е особено важно, защото в доклада се обяснява, че пластмасите, преминаващи през човешкото или животинското тяло, се изхвърлят с фекалиите. Известно е, че значителна част от човечеството живее без отходна канализация, а в обширни райони на Африка се ходи по нужда на открито. Близо 2 млрд. души пият вода, замърсена с фекални остатъци, а това е причина всяка година почти 1 милион души да умират. Не знаем ефекта от химикалите в парченцата От СЗО не препоръчват непрекъснат мониторинг на микропластмасите в питейната вода, но изследванията трябва да се насочат към отговори на въпроси като това какво се случва с химическите състави в тези частици, след като те попаднат в храносмилателната система на човека. По-малките частици например е по-вероятно да се полепват по коремната стена, както и да достигат други тъкани, продължава докладът, цитиран от \"Ройтерс\". \"Няма данни, доказващи, че микропластмасите са опасни за човешкото здраве, но това не означава автоматично и това, че те са безобидни\", коментира пред агенцията Алис Хортън, изследовател в британския Национален център по океанография. \"Важно е притесненията от излагането под въздействие на микропластмасите в питейната вода да се поставят в контекст - ние вече сме масово под тяхното присъствие във всекидневието чрез разнообразни източници, от които питейната вода е само един.\" През юни от WWF International бяха изчислили, че замърсяването с пластмаси - често разложени от слънчевата светлина, химикали, водата и ерозията до миниатюрни парченца - е толкова навлязло в околната среда, че е вероятно човек да поглъща 5 грама, или еквивалента на една кредитна карта, седмично. За днешното изследване от СЗО уточняват, че различните използвани доклади са описвали до 1000 частици на литър сладка вода. Само 9 от проучванията са измервали концентрацията в питейни води и в тях са отбелязвани до 10 000 частици в литър, но със средно ниво между 10-3 до 1000 частици. След което пак се прави уточнение: \"Не бива да се прави сравнение между изследванията на сладка и на питейна вода, тъй като в повечето случаи тези за сладките води са фокусирани върху по-големи частици и са използвани филтри с по-голям размер, отколкото при анализирането на питейна вода.\"", "date": "2019.08.22", "title": "Още не се знае със сигурност дали микропластмасата е безвредна"}
{"url": "https://www.dnevnik.bg/evropa/2019/08/22/3953800_greshka_404_-_mariiana_nikolova_v_tursene_na/", "text": "До 15 години затвор за киберпрестъпления, санкции според най-новите европейски правила и стратегия за киберсигурност - това  обеща новият отговорник за киберсигурността в България  - излъчения от НФСБ вицепремиер Марияна Николова, ден след като оглави ресорния правителствен съвет. Част от изявленията й се оказаха откровено неверни или неточни. \"Дневник\" провери казаното и потърси уточнения. Съветът на Европа наскоро прие наредба... В първото интервю след като пое новия си пост, Марияна Николова заяви, че цяла Европа има тежки проблеми с киберсигурността в последните две години и затова вече са предприети мерки. \"Съветът на Европа наскоро прие наредба, която, общо взето, посочва редица санкции, които ще бъдат предприети срещу хакери, които си поставят за цел да правят пробиви в страни - членки на Европейския съюз, и в международни организации\", каза тя в сутрешния блок на \"Нова телевизия\". Малко по-нататък в разговора тя обясни, че като \"нов правен юридически механизъм\" Съветът на Европа е приел значителни санкции, включително хакерите да не могат да влизат в нито една страна - членка на ЕС, и да се блокират банковите им сметки и имущество. \"Всеки хакер трябва да знае - искам да го подчертая изрично - че всеки, който се опитва да хаква определена система [...], ще го грози санкция от най-високо ниво, като например никога  в живота да не може да посети една страна от ЕС\", предупреди Николова. Доколкото Съветът на Европа е международна политическа организация и няма законодателни правомощия, \"Дневник\" се обърна към институцията в опит да установи за каква наредба говори Николова. В отговор оттам заявиха, че вероятно вицепремиерът е имала предвид инициатива не на Съвета на Европа, а на Европейския съюз (ЕС) и неговия орган - Съвета на ЕС. Напомниха също, че Съветът на Европа е организация, отделна от структурата на ЕС, и работи по въпроси, свързани с човешките права, демокрацията и върховенството на закона. Никога да не може да посети страна от ЕС Проверка показва, че на 17 май Съветът на ЕС, който представлява държавите членки, действително  е приел подобно законодателств о  - става дума за  регламент за ограничителни мерки срещу кибератаки , основан на одобрено същия ден  решение  по темата. И двата документа обаче засягат не общността, а се ориентирани срещу външни атаки от трети страни. Това означава, че одобрените мерки не биха могли да се отнасят например до актуалния в България случай с изтичането на лични данни на информационната система на Националната агенция за приходите, за който прокуратурата разследва собственика и служители на \"ТАД груп\". Освен ако не се установи незаконна дейност, която да е ръководена или финансирана от източник извън ЕС. \"Можем да си отдъхнем: реакцията е срещу външна заплаха, не са въведени някакъв нов тип ограничителни мерки за свободата на движение на гражданите от държавите членки\", коментира пред   \"Свободна Европа\"  юристът проф. Нели Огнянова, преподавател в Софийския университет \"Св. Климент Охридски\", ден след като медиите цитираха изявлението на вицепремиера Марияна Николова за европейските санкции. Какво всъщност прие Съветът на ЕС В официалното съобщение на Съвета от 17 май приетите решение и регламент са определени като \"рамка, която дава възможност на ЕС да налага целенасочени ограничителни мерки за възпиране и реагиране при кибератаки, които представляват , включително кибератаки, насочени срещу трети държави или международни организации, когато се смята, че ограничителните мерки са необходими за постигане на целите на Общата външна политика и политика на сигурност\". Одобреният през май нов режим на санкции за първи път позволява на ЕС да налага санкции за кибертаки, които водят началото си или се извършват от място извън съюза и при използване на инфраструктура извън съюза. В обхвата на санкции влизат и хората и организациите, които предоставят финансова, техническа или материална помощ за извършването на такива атаки или които участват в тях по друг начин. В законодателството се казва, че кибератаките са действия, които включват: непозволен достъп до информационни системи; намеса в информационни системи; намеса в данни; прихващане на данни.  Държавите членки са задължени да предприемат необходимите мерки за предотвратяване на влизането или транзитното преминаване през тяхна територия на отговорните за кибератаки, помощниците им и свързани с тях трети лица. Освен това се замразяват всички финансови средства и икономически ресурси, принадлежащи, притежавани, държани или контролирани от трите групи, замесени в атака. Съветът на ЕС с единодушно решение съставя и изменя списъка на нарушителите, които подлежат на санкции. Една стратегия... написана преди 3 години Вицепремиерът се обяви за сериозно повишаване на наказанията за киберпрестъпления, като уточни, че предвидените в момента - от 2 до 8 г. затвор, са твърде занижени. \"Аз бих предложила затвор от 5 до 15 г. за подобни престъпления, в които попадат проникването и хакването на пароли\", каза Марияна Николова, без да аргументира идеята си, но като подчерта, че става дума за опасни деяния, които трябва да се наказват адекватно. \"Само ще кажа, че наказателната политика изисква внимателно отношение и увеличаването на репресията задължително се предхожда от компетентна предварителна оценка на въздействието\", коментира по тази тема Нели Огнянова пред \"Свободна Европа\". Марияна Николова  допълни , че веднага след като президентът определи с указ своя представител, Съветът по киберсигурността към правителството ще започне работа по стратегията по киберсигурност. Подобен документ всъщност  съществува от три години. , но вицепремиерът не спомена за него. Стратегията е приета от Министерския съвет на 13 юли 2016 г., нарича се \"Киберустойчива България 2020\" и според написаното вътре \"очертава етапите на развитие и израстване от постигане на базова информационна сигурност и киберхигиена до зряло информационно общество, способно да устои на кибер- и хибридни заплахи във всички сфери\". На близо 60 страници документът описва мерки за повишаване на киберсигурността на институциите, механизми за координация в кризисни ситуации, създаване на киберразузнаване и стъпки за развитие на кибердипломация. Предвижда се при изпълнение на очертаните предходните етапи през 2020 г. и нататък България да е достигнала ниво на зрялост което осигурява киберустойчивост на национално ниво и ефективно взаимодействие и интеграция с ЕС и НАТО. Отговорност и експертиза В отговор на въпрос Марияна Николова обясни, че предложението да поеме новия си пост е било отправено лично от премиера Бойко Борисов, като уточни, че това е станало на 19 август - само ден след изказването на съпредседателя на \"Обединени патриоти\" Валери Симеонов, че през септември може да има промени в управляващата коалиция. Николова зае вицепремиерския пост именно от Симеонов, като преди това беше началник на кабинета му. \"Назначението ми начело на Съвета по киберсигурност няма връзка с изявления на политически лидери. Тук става въпрос за ресорна отговорност и експертиза\", заяви Николова, като малко преди това се  възмути от въпроса дали разбира от компютри и подчерта, че е п реминала различни обучения и дори притежава \"квалификацията ITcard\" .", "date": "2019.08.22", "title": "Грешка 404 - Марияна Николова в търсене на киберсигурността"}
{"url": "https://www.dnevnik.bg/biznes/2019/08/22/3954208_energiiniiat_ministur_otnovo_obiavi_che_problem_s/", "text": "Средната цена на тока на Българската независима енергийна борса (БНЕБ) за периода юни - 22 август 2019 г. е била 48.59 евро. Цената на румънската борса за същия период е била 49.86 евро. На унгарската борса електроенергията в този период се е търгувала за 50.14 евро. Това посочи министърът на енергетиката Теменужка Петкова на пресконференция във ведомството в отговор на  твърденията на БСП , че има свързани лица в енергетиката, заради което цената на тока за българските производители е по-висока. Петкова, цитирана от БТА, се позова на официална информация на борсата. Официалните данни показвали, че само на 9 август цената на българската енергийна борса е била по-висока от тази на съседните борси - в Румъния и Унгария. Тогава цената в България е била 124.62 лв., докато базовата цена на румънската и унгарската борса е била 111.46 лева. Базова цена за утре на БНЕБ е 85.11 лв. На румънска борса - 110 лв., на унгарската борса - 107.94 лв. \"Хубаво е, когато се говорят такива неща, наистина да се проверяват фактите\", заяви Теменужка Петкова. Тя изтъкна, че цените на либерализирания пазар се определят както всеки друг свободен пазар - спрямо търсенето и предлагането. Министър Петкова добави, че дружествата от държавната енергетика са длъжни първо да осигурят нужните количества електрическа енергия за регулирания пазар. Отделно от това заради т.нар. дело \"БЕХ електричество\" те имат ангажимент ежедневно да предоставят определени количества електрическа енергия за борсата за платформата \"Ден напред\" на цена от 44 лв. Този ангажимент се изпълнява стриктно и количествата предлагана енергия растат непрекъснато. До 2021 г. те ще достигнат до 800 мегавата на всеки час. Към настоящия момент дружествата от държавната енергетика предоставят приблизително около 600-650 мегавата на час при начална цена от 44 лева, добави Петкова. Всички останали количества електрическа енергия се предлагат на борсата на различните й платформи. В отговор на твърдението на БСП, че \"такова управление няма\", министър Петкова припомни, че през ноември 2014 г., в края на управлението на БСП и началото на правителството на ГЕРБ, дефицитът на Националната електрическа компания (НЕК) е бил над 800 млн. лева. Междуфирмената задлъжнялост тогава е била стотици милиони. Задълженията към двете американски централи са били достигнали застрашителни размери. \"Неразплащането в системата беше наистина изключително сериозен проблем и това блокираше работата на целия сектор\", каза Теменужка Петкова. По отношение на това, че компании, свързани с бизнесмена Христо Ковачки, участват в процедурата за изграждането на АЕЦ \"Белене\", Петкова обясни, че всеки е имал възможност да заяви желание за участие в процедурата. На по-късен етап ще се определи кой точно ще бъде избран за стратегически инвеститор на проекта.", "date": "2019.08.22", "title": "Енергийният министър отново обяви, че проблем с цената на тока няма"}
{"url": "https://www.dnevnik.bg/bulgaria/2019/08/22/3954243_durvodobivnite_firmi_v_smoliansko_gotviat_protesti/", "text": "Фирмите за дърводобив в област Смолян са против въведените мерки срещу разпространението на африканската чума по свинете и са готови на протести. Това се разбра на днешното заседание на смесената постоянна епизоотична комисия в област Смолян, съобщава \"Фокус\". В инфектираните зони в момента се разрешава само извозването на вече складираната и добира дървесина. Заради въведените ограничения общините в областта са подписали петиция, която зам.-кметът на Смолян Мариана Цекова е дала на областния управител Недялко Славов. Тя коментира, че държавните горски стопанства са били обезпокоени от ситуацията и са организирали среща с представители на всички общини, на дърводобивния бранш, на горските сдружения и лесовъдите в региона. \"Смолян е регион, чието развитие ще е много трудно, ако няма дърводобив и туризъм. С въведените мерки не можем да се доберем до населените места, тъй като и за тях минаваме през горски фонд. Ако се издаде заповед за достъп, няма да може да обслужваме населението там\", е заявила Цекова. Зам.-кметът на Чепеларе Наталия Каварджиева също посочи, че проблемът с наложените мерки заради болестта е сериозен. Заради откритото огнище на африканска чума край село Забърдо феноменът Чудните мостове също не може да посреща туристи. \"В община Чепеларе има много фирми, които се занимават с дърводобив, и ако наложената забрана за добив, която е за два месеца, не се спре, хората няма да могат да се снабдят с дърва за огрев. В общината има и много картофопроизводители, чиито ниви също са в гората и за да се стигне дотам, се минава през горски фонд. Има и много животновъдни обекти, в които се отглеждат овце и телета, които пашуват в региона. Ние заставаме зад петицията на кметовете от област Смолян\", заяви Каварджиева. Тя посочи, че с наложените мерки се спира туризмът, и попита какво ще се прави, ако има случай на зараза в Пампорово. \"Сега е времето, в което се добива дървен материал за огрев. Ако за два месеца оставим нашите работници без работа, повечето ще емигрират. Ако се появи нов случай на болестта, срокът за забраната за дърводобив също ще се увеличи и това ще продължи до безкрайност\", коментира пък Стефан Янков - лесовъд на частна практика и председател на кооперацията в село Зорница. Протестите ще се родят от само себе си, тъй като, ако хората останат без работа заради предприетите мерки, сами ще тръгнат на протест, смята той. Областният управител Недялко Славов предложи всички общински епизоотични комисии да се съберат до вторник, когато в 14.00 часа отново ще заседава областната епизоотична комисия. И след това да се вземе общо решение на база становищата по общини.", "date": "2019.08.22", "title": "Дърводобивните фирми в Смолянско готвят протести заради ограниченията срещу чумата"}
{"url": "https://www.dnevnik.bg/sviat/2019/08/22/3954198_avstraliiska_kompaniia_zapochva_testove_za_nai-dulgiia/", "text": "Може ли човешкото тяло да понесе 20-часове полети? Отговора ще търси австралийската компания \"Куонтас\", която започва търговски полети от Сидни до Лондон или Ню Йорк за около 19 часа. Полетите ще се предлагат едва през 2022 г. Преди това обаче започват тестовете - как ще се отрази толкова време във въздуха на човешкото тяло. Близо 40 пътници и екипаж ще преминат през медицински прегледи, за да станат част от тези полети, пише \"Блумбърг\". Все още не е съвсем сигурно, че това ще се случи - предстои да бъде избран самолет \"Боинг\" или \"Еърбъс\", който да може да се справи със задачата с едно зареждане и без да се налага да спре. Все още не е сигурно и как точно ще се отрази такава обстановка на пътниците. В изявление изпълнителният директор на \"Куонтас\" Алън Джойс казва, че тези полети ще са \"последната граница в авиацията\". При трите тестови полета ще се наблюдава поведението на пътниците - кога спят, колко и какво ядат и пият - за да се установи ефектът върху здравеопазването и биологичния часовник. Най-дългият досега полет, между Сингапур и Ню Йорк, е с продължителност 18:25 часа. Междувременно \"Куонтас\" започнаха да предлагат 17-часови полети от Пърт до Лондон.", "date": "2019.08.22", "title": "Австралийска компания започва тестове за най-дългия полет в света"}
{"url": "https://www.dnevnik.bg/bulgaria/2019/08/22/3954246_ot_aec_belene_ima_neobhodimost_smiata_rumen_radev/", "text": "Наличието на толкова много инвеститори е положителен знак и показва, че от тази централа има необходимост и може да бъде рентабилна, защото, когато бизнесът кандидатства за нещо, си прави много добре сметката. С тези думи президентът Румен Радев направи първия си коментар по темата за АЕЦ \"Белене\", след като преди два дни се разбра, че  седем компании, между които две изцяло български , са кандидати за стратегически инвеститор в атомната централа. Държавният глава участва заедно с планински водачи, спасители и доброволци в поход, с който бяха доставени материали за оборудване на новоизградения заслон до седловината \"Кончето\" в Пирин. Радев каза още, че няма да избързва с даването на оценки за кандидатите. Той призова държавните институции да проучат много внимателно инвеститорите, техния потенциал и конкретните им планове. По думите му най-големият риск пред АЕЦ \"Белене\" е \"потенциалът на избраните инвеститори е изчерпан и да се мине на вариант държавата да трябва да се намеси с предоставянето на гаранция под една или друга форма, а това ще срине и идеята за самия проект – той да бъде без финансовото участие на държавата\". Президентът коментира и освобождаването на Данчо Дяков като началник на Национална служба охрана. Той уточни, че Дяков сам е поискал да напусне поста.", "date": "2019.08.22", "title": "От АЕЦ \"Белене\" има необходимост, смята Румен Радев"}
{"url": "https://www.dnevnik.bg/sviat/2019/08/22/3954099_elate_s_bebeto_parlamentut_na_nova_zelandiia/", "text": "На оживените дебати в парламента между новозеландските депутати за цените на горивата тази седмица председателят Тревър Малард призова към ред, докато хранеше с биберон бебето Тутанекай. Навършилият шест седмици син на депутата лейбърист Тамати Кофи и неговия съпруг е роден от сурогатна майка миналия месец. Бащата приспиваше бебето в заседателната зала вчера, когато председателят предложи да го подържи. \"Има случаи, когато мога да бъда поне с нещо полезен\", каза Малард пред агенция \"Ройтерс\" и добави, че се е опитвал да помага в грижата за бебетата на парламентаристите, когато е възможно. Новороденото се присъединява към множеството други бебета в законодателния орган, след като Малард облекчи правилата през 2017 г., за да направи парламента по-достъпен за деца. Десетина депутати се сдобиха с деца при парламентарния бейби бум, а  премиерът Джасинда Ардърн  миналата година стана първата новозеландска министър-председателка, която взе  отпуск по майчинство,  и втората избрана лидерка в света, която роди по време на мандата си. Дъщеря й Нийв Те Ароха влезе във водещите новини през септември, когато бе доведена от Ардърн на сесията на Общото събрание на ООН в Ню Йорк. Но правозащитници в сферата на трудовите права казаха пред \"Ройтерс\", че малцина новозеландки се радват на същите права, за да балансират между грижата за семействата си и работата, и се надяват широко отразяваните парламентарни бебета да доведат до по-голяма промяна на условията за работа. Таня Те Уенуа, адвокатка с маорски произход, която работи по дело на най-големия профсъюз в нова Зеландия - Асоциацията на държавните служители, свързано с дискриминация срещу жените служителки от коренното маорско население, каза, че се е сблъсквала с враждебност на предишни работни места, защото е водила малките си деца в службата. \"Възможността да имаш, възпитаваш и отглеждаш деца е отличителна черта на маорската култура. Да ти налагат чувството, че си укоряван за това на работното място, създава у маорите усещането, че са аутсайдери\", каза тя. Уенуа изрази подкрепа за семейната политика на председателя на парламента. Малард, който е ветеран в политиката и има три големи деца и шестима внуци, се надява, че повече работодатели ще последват примера му. \"Установих, че подобна политика допринася за позитивната атмосфера на работното място\", каза той и добави, че често е виждал бебета в коридорите на властта и дори в басейна на парламента, който е в затворено помещение. Присъствието им води до повдигане на духа - доказва го охотата, с която официалните куриери заменят обичайните си задължения за доставка на документи с грижа да доведат дете в парламента, каза той. \"Когато доведат бебе... всички се надпреварват кой да се грижи за него\", каза Малард. /БТА", "date": "2019.08.22", "title": "Елате с бебето: в парламента на Нова Зеландия децата са добре дошли"}
{"url": "https://www.dnevnik.bg/bulgaria/2019/08/22/3954253_bsp_i_zam-ministur_iskat_da_niama_sukrateno/", "text": "Съкратеното съдебно следствие да не се прилага при престъпления, довели до умишлено причиняване на смърт и тежки телесни повреди. Такова предложение за промяна в Наказателния кодекс ще внесат депутатите от БСП в първата седмица на новата парламентарна сесия. Намерението на левицата беше обявено днес от народния представител Крум Зарков, съобщава  lex.bg. \"Янаки Стоилов (бел. ред. бивш депутат от БСП) е човекът, който написа между 2009-2010 г. закон и той беше приет – съкратеното съдебно следствие да не се прилага при престъпления, довели до умишлено причиняване на смърт и тежки телесни повреди. Това беше променено през 2010 г. с нови редакции. Ние трябва да върнем състоянието там, където му е мястото\", каза Зарков. Повод за искането на БСП е случаят с убитото дете в сливенското село Сотиря. По думите на Зарков съкратеното съдебно следствие има своя смисъл и той е престъпникът да бъде наказван бързо, а не да се чака с години краят на процеса. Но имало престъпления, за които то не бива да се прилага и такъв бил именно случаят с убитото момиче. \"Министерството на правосъдието се беше ангажирало, че ще има готова нова цялостна концепция за наказателната политика на България и тя трябваше да е готова до края на миналата година\", посочи Крум Зарков и уточни, че срокът бил удължен до края на август 2019 година. По-рано днес заместник-министърът на правосъдието проф. Николай Проданов изрази сходна позиция. Според него е разумно съкратеното съдебно следствие при особено тежки случаи да отпадне.", "date": "2019.08.22", "title": "БСП и зам.-министър искат да няма съкратено производство при тежки престъпления"}
{"url": "https://www.dnevnik.bg/sport/2019/08/22/3954270_grigor_dimitrov_iztegli_dobur_jrebii_za_us_open/", "text": "Григор Димитров изтегли приемлив жребий за US Open. Българският тенисист ще започне участието си в последния за сезона турнир от Големия шлем срещу Андреас Сепи. Италианецът е 77-и в световната ранглиста и е точно пред Димитров. Това ще е първият двубой между двамата. Българинът минава през труден период, като загуби седем от последните си осем мача и се смъкна назад в ранглистата. Преди година той отпадна на старта на US Open след поражение от Стан Вавринка.  Ако победи, във втория кръг Димитров ще се изправи срещу Борна Чорич или квалификант. В третия кръг е възможна среща с канадеца Милош Раонич. Българинът е в половината на схемата с Кей Нишикори, Роджър Федерер и Новак Джокович. До момента най-силното му представяне е достигането до осминафиналите през 2014 и 2016 г.", "date": "2019.08.22", "title": "Григор Димитров изтегли добър жребий за US Open"}
{"url": "https://www.dnevnik.bg/sport/2019/08/22/3954273_istorichesko_zrelishte_mejdu_serena_uiliams_i/", "text": "Мач за историята ще има още в първия кръг на US Open. Носителката на 23 титли от Големия шлем Серена Уилямс ще се изправи срещу една от най-големите си съпернички през годините Мария Шарапова. Двубоят вече се очаква с огромен интерес, тъй като ще е първият помежду им на US Open. До момента американката, която е осма в света, има много голямо превъзходство в мачовете си с Шарапова (87-а в света). Уилямс е спечелила 19 победи от 21 срещи, като е в серия от 18 поредни успеха. Двете трябваше да играят на \"Ролан Гарос\" миналата година, но американката се оттегли заради контузия. Уилямс е шесткратна шампионка в Ню Йорк, а рускинята е била на върха веднъж - през 2006 г.  ", "date": "2019.08.22", "title": "Историческо зрелище между Серена Уилямс и Шарапова ще има на старта на US Open"}
{"url": "https://www.dnevnik.bg/bulgaria/2019/08/22/3954258_dji_pi_grup_shte_remontira_pristanishte_rosenec_koeto/", "text": "Обединение между строителните фирми \"Джи Пи груп\" и \"АКЗ Бургас\" спечели обществената поръчка за ремонт на пристанище \"Росенец\". На 9 август възложителят \"Лукойл Нефтохим Бургас\" е подписал договор с единствения кандидат, подал оферта, съобщава  \"Капитал\".  Cтoйнocттa на поръчката e почти 30 млн. лв. без ДДС, като се предвижда модернизация три кея на пристанищния терминал. Ще има и подводни работи, които включват драгажни дейности за почистване и корекция на морското дъно, заскаляване и монтаж на бетонни елементи и др. Ще бъде изградена и пpoтивoпoжapнa cиcтeмa нa кея, както и инсталация за регенерация на парите. Всичко това трябва да е готово до 31 август 2021 г., става ясно от договора за изпълнение. Частната рафинерия взе пристанище \"Росенец\" на концесия през 2011 г., като срокът ѝ е 35 години. \"Джи Пи груп\" е редовният избраник на \"Лукойл България\" за строителство на техни бензиностанции и на петролната им база в \"Илиянци\". Компанията е работила с рафинерията също по изграждането на комплекса за преработка на тежки отпадъци, както и по изграждането на три резервоара за гориво на пристанищен терминал \"Росенец\" . Повече по темата четете  тук.", "date": "2019.08.22", "title": "\"Джи Пи груп\" ще ремонтира пристанище \"Росенец\", което \"Лукойл\" държи на концесия"}
{"url": "https://www.dnevnik.bg/analizi/2019/08/22/3954272_georgiev_geshev_i_oshte_bezobraziia_veche_ne_im_puka/", "text": "                         Всяко чудо за три дни. Новината, че бившият шеф на антикорупционната комисия, току-що освободен от този пост и възстановен като спецпрокурор, вече е произведен за генерален консул във Валенсия, предизвика краткотрайна вълна от възмущение и подигравки, след което отшумя и се забрави. А не трябваше. Защото колкото и да сме свикнали с подобни безобразия, все повече се набива на очи една нова тенденция, която не бива да бъде проспивана. Миналата седмица едно интернет издание публикува анкета с въпроса: \"Защо бившият шеф на КПКОНПИ става консул?\". Почти 90 на сто от участниците се бяха обединили около два припокриващи се отговора: \"Като отплата за вярна служба в интерес на властимащите\" и \"За да си мълчи\". Единодушието е естествено - не е нужно човек да има определени политически симпатии или антипатии, да е излишно подозрителен или да вярва в конспиративни теории, за да стигне до същия извод. Защото новоизпеченият консул не отговаря на нито едно от законовите изисквания за поста, няма никакъв опит на това поприще и дори, както изглежда, не знае езика на страната, в която го пращат (какъвто беше единственият публично обявен мотив за назначението). Разбира се, подобни политически назначения на дипломатически постове е имало винаги. Забележителното в случая (освен неговата потайност и светкавичност) е, че взелите решението не направиха дори най-малък опит да прикрият истинските си мотиви. С две думи, става все по-очевидно, че вече не им пука какво ще кажат хората. Изглежда си отива времето, в което се опитваха да прикриват безобразията си под булото на поне привидно приличие. Като че ли самата фасадна демокрация става излишна. Фасадата е олющена, липсват цели парчета, така че се вижда какво става отзад, но вече никой не си дава зор да я кърпи и възстановява. Ето още примери за тази тенденция от последните дни и седмици. Беше време, когато за главни прокурори се избираха хора, които може и да не са свършили кой знае какво срещу престъпността и корупцията, но пък поне правеха (или можеха да правят) добро впечатление. Днес дори и това \"качество\" явно е излишно. Сегашният главен прокурор изглежда направо като изтънчен интелектуалец в сравнение с почти сигурния си наследник. Необременен от каквито и да било задръжки, той не подбира много-много думите и не се притеснява да раздава политически квалификации и заплахи. Така че мисълта за бъдещето, когато в ръцете му ще бъде предадена огромна и неограничена репресивна власт, е доста плашеща. Доскоро бе немислимо някой от върховете на властта, независимо какво си мисли и какво прави зад кулисите, да си позволи откровено и на всеослушание да изказва несъгласието си с основни принципи на демократичното устройство като разделението на властите и презумпцията за невиновност. Но го доживяхме. Интервютата и концепцията на единствения кандидат за главен прокурор звучат като идеологическа обосновка за започналия демонтаж на фасадната демокрация. Преди дни научихме, че шефът на Столичната дирекция на вътрешните работи се е присъединил към втрещяващата вълна от писани под индиго писма на прокурорски трудови колективи в подкрепа на кандидат-главния прокурор. Във всяка нормална държава подобна самодейна намеса на представител на изпълнителната власт в делата на независимата съдебна власт би завършила с уволнение. Доскоро вероятно даже и при нас - ей така, за привидно приличие. Но вместо това последва очевидно наредена и организирана от \"горе\" серия от подобни писма на другите областни дирекции на МВР. Лично се присъедини и директорът на националната полиция. Не е задължително тази тенденция да е планиран резултат от някакво съзнателно решение. По-скоро са изморени от цялата тази куртоазия, която хаби много нерви и ресурси. А и явно си мислят, че вече могат да минат без нея. Защото в резултат от дългогодишна обработка, баламосване, манипулиране, мачкане и сплашване са култивирани толкова много безразличие, апатия и страх, че мнозинството изобщо не разбира или не иска и да знае какво се случва около него. Е, има все още група неприятни, шумни хора, които продължават да се интересуват, възмущават, съпротивляват и протестират. Но те, първо, са постоянно свиващо се малцинство. И второ, когато цялата държавна машина ти е на разположение, справянето с тях е лесна работа - някои вече го изпитаха на гърба си. Вратата на произвола е отдавна отворена. А вече няма нужда и от прикритие.", "date": "2019.08.22", "title": "Георгиев, Гешев и още безобразия: вече не им пука какво ще кажат хората"}
{"url": "https://www.dnevnik.bg/bulgaria/2019/08/22/3953480_bulgariia_e_na_posledno_miasto_v_evropeiskiia_sujuz_po/", "text": "България е на последно място в Европейския съюз (ЕС) по плануване на почивки онлайн, показва статистика на Евростат за 2017 година. В ЕС през 2017 г. 50% от интернет потребителите са заявили, че са резервирали почивките си онлайн. Едва 17% от българското население е планувало ваканциите си по този начин. На челните места в класацията са Люксембург, Швейцария, Финландия и Германия съответно със 73, 66, 65 и 64 на сто. Румъния пък е непосредствено пред България с 18%. Традиционно планирането на почивки или пътувания онлайн е по-често срещано сред българските интернет потребителите на възраст между 25 и 34 години (55%).", "date": "2019.08.22", "title": "България е на последно място в Европейския съюз по резервации на почивки онлайн"}
{"url": "https://www.dnevnik.bg/sport/2019/08/22/3954275_cska-sofiia_poiska_deistviia_ot_durjavata_za_opasniia/", "text": "Добронамерените обещания да прераснат в ефективни действия. Това призовава ръководството на \"ЦСКА-София\" в писмо до министъра на спорта Красен Кралев по въпросите за бъдещето на стадион \"Българска армия\". Червените изразяват безпокойството си заради опасното състояние на съоръжението, пише изпълнителният директор Пламен Марков в писмото, текстът на което беше публикуван от \"Труд\". Изтъква се, че в сегашния си вид стадионът не може да функционира, както и че клубът е принуден да ползва други стадиони за някои мачове от евротурнирите. Червените за пореден път изразяват намерение да инвестират в строежа на ново съоръжение. Преди месец собственикът на \"ЦСКА-София\"  Гриша Ганчев заяви пред \"Капитал\", че вече има осигурено финансиране  - 10 милиона евро собствени средства и 20 милиона от датски инвестиционен фонд. В момента стадионът е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС). \"Да изпаднем в подобна ситуация е срам - за нас като клуб с утвърдено име в европейската футболна история, за министерството като собственик на стадиона и за България, демонстрираща амбиции за модерна европейска държава. В тази връзка искаме да попитаме: Кога ще се активира според процедурите на новия закон за спорта партньорството между държавата и клуба в дългосрочен 30-годишен план, за да може ние спокойно и мащабно да разгърнем и реализираме инвестиционната си политика\", се казва в писмото. Червените посочват, че до момента са получили добронамерени обещания от всички страни, но липсват ефективни действия. Въпросът за бъдещето на \"Българска армия\" е един от важните, свързани с  устройствения план на Борисовата градина . Кралев вече  заяви, че изцяло нов стадион може да се изгради и без да се излиза от чашата на сегашния . От клуба посочват, че в тренировъчната база \"Панчарево\" досега са вложили 4 383 086 лева в строителство и подобрения и \"е крайно време тези значими финансови средства да бъдат законно признати от съответните институции\". \"Ще се ангажират ли министерството и държавата с конкретни срокове да се ускорят процесите на одобрение на нашите проекти и реалното им стартиране? Не можем да търпим стадионът да продължава да изглежда в това опасно за ползване състояние\", допълват червените. Клубът вече представи няколко проекта за бъдещо съоръжение. Първостепенна задача обаче остава решаване на въпроса с получаването на зелена светлина за строеж.", "date": "2019.08.22", "title": "\"ЦСКА-София\" поиска действия от държавата за опасния стадион \"Българска армия\""}
{"url": "https://www.dnevnik.bg/sport/2019/08/22/3954280_sled_bezkraini_propuski_s_chovek_poveche_ludogorec/", "text": "Лудогорец\" изпусна отлична възможност да вземе преднина в съперничеството с \"Марибор\" в плейофа за влизане в Лига Европа. Срещата завърши 0:0, въпреки че българският отбор създаде куп голови възможности и игра с човек повече от 57-ата минута. Воденият от Стойчо Стоев отбор отправи 28 отбора, седем от които бяха точни и имаше превъзходство в притежанието на топката. В 79-ата минута след хубав изстрел Марселиньо улучи гредата. В последните десетина минути \"Марибор\" съумя да се оживи и заигра по-спокойно, като ограничи опасностите пред вратата си. Словенският отбор приключи двубоя без нито един точен удар. Реваншът е след седмица в Словения. \"Лудогорец\" се нуждае от победа или равенство с голове, за да влезе в групите на Лига Европа.      Още в петата минута Дан Битон пропусна много добра възможност да открие резултата, като стреля встрани. Домакините продължиха с натиска и създадоха положения. Два пъти Антон Недялков стреля много опасно, но Пирич спаси вратата си. Във втория случай Жоржиньо опита добавка с глава, но стражът отново се справи. След почивката Козмин Моци стреля с глава след центриране на Сисиньо, но топката мина покрай гредата. Секунди по-късно Дино Хотич получи втори жълт картон и беше отстранен. В 70-ата минута Сисиньо вкара, но гол не беше зачетен заради засада. Девет минути по-късно Марселиньо улучи греда. До края головите положения намаляха.", "date": "2019.08.22", "title": "След безкрайни пропуски с човек повече \"Лудогорец\" изпусна \"Марибор\""}
{"url": "https://www.dnevnik.bg/photos/2019/08/22/3953859_fotogaleriia_svetovnite_snimki_na_denia_-_22_avgust/", "text": "Парашут в небето над Ница, Франция.", "date": "2019.08.22", "title": "Фотогалерия: Световните снимки на деня - 22 август 2019"}
{"url": "https://www.dnevnik.bg/evropa/2019/08/23/3953986_boris_djonsun_zvezdata_na_predstoiashtata_sreshta_na/", "text": "Британският премиер Борис Джонсън ще е една от звездите на предстоящата среща на Г-7 в Биариц. Международният му дебют ще бъде белязан от  първата среща на премиера с американския президент  Доналд Тръмп, който е пламенен привърженик на Брекзит без отстъпки. \"Ще видим дали Борис Джонсън може да покаже различно лице пред света\" от това на ръководител на дипломацията, роля, която \"той изпълни разочароващо\", казва пред \"Франс прес\" Бронуън Мадъкс, директор на експертния Институт за управление, за гафовете на Джонсън. Срещата на британския лидер с Доналд Тръмп ще е един от ключовите моменти на събитието, планирано за 24-26 август във френския курорт Биариц. \"Посланието, което ще отправи Джонсън, ще бъде много важно. От него може да разберем в каква посока ще поеме Великобритания след Брекзит\", казва Анна Надибаидзе, изследовател в експертната група \"Отворена Европа\". \"Британският Тръмп\"  Доналд Тръмп каза, че \"очаква с нетърпение\" да се срещне с любимия си лидер \"БоДжо\", с когото вече разговаря няколко пъти по телефона. (На форума в Биариц) първата двустранна среща на Тръмп ще бъде с Джонсън, а с останалите лидери, дори с френския президент Еманюел Макрон, който е домакин на форума, президентът на САЩ ще разговаря по-късно. Наричан често британския Тръмп, Борис Джонсън прилича на Тръмп не само заради сламенорусата коса и общото и за двамата негативно отношение към Европейския съюз - също като Тръмп той прави свободен прочит на истината, действа популистки и харесва да прибягва към провокации. Джонсън, който стана приемник на Тереза Мей на 24 юли, се добра до върха във властта, представяйки се за спасител на Брекзит. Той иска постигане на голямо търговско споразумение с Вашингтон след излизането от ЕС, което да се превърне в противоотрова за прогнозираните икономически трудности в случай на Брекзит  без сделка . Джонсън заяви, че Великобритания ще напусне европейския клуб на 31 октомври, независимо дали е договорено ново споразумение вместо сделката с Брюксел на Тереза Мей. Британският премиер едва ли ще има как да подобри отношенията си с другите европейски лидери (сред които германският канцлер Ангела Меркел и Еманюел Макрон, с които разговаря тази седмица преди срещата на Г-7). \"Позицията на Борис Джонсън е, че трябва да има голям брой промени в споразумението на Тереза Мей - това доведе до ситуация, в която той няма да има какво да обсъжда\", смята Бронуън Мадъкс. Международно влияние Международен успех ще позволи на Джонсън да засили влиянието си като лидер във външен план, твърди експертът, а неуспех може да го отслаби на фона на големия му брой опоненти във Великобритания и на зачестяващите слухове за предсрочни парламентарни избори. \"Ако Борис Джонсън бъде възприет като световен лидер, това ще му създаде предимство\", казва Мадъкс. Бързото сключване на споразумение за свободна търговия със Съединените щати обаче ще има цена, предупреждават експерти, които не изключват промяна в британската външна политика, макар и частична. \"Тръмп демонстрира ясна тенденция  да разглежда търговията  като печалба за един и загуба за друг. Нямаме причини да смятаме, че той изведнъж ще стане мил и щедър с Великобритания\", казва пред \"Франс прес\" Дейна Алин, изследовател на американската външна политика в Международния институт за стратегически изследвания. В краткосрочен план Брекзит без сделка ще създаде риск от влошаване на отношенията с Европа, което ще усложни договарянето на новите отношения между Лондон и Брюксел, твърди той. \"Опасно и наивно е да се смята, че магическо търговско споразумение със Съединените щати, които са на хиляди километри разстояние, ще компенсира вредите, причинени на икономическите отношения с останалите страни членки на Европейския съюз\" - най-важния икономически партньор на Великобритания, смята експертът. Според Анна Надибаидзе от \"Отворена Европа\" \"близките отношения със Съединените щати могат да доведат до необходимост от правене на компромиси и до още по-голямо отдалечаване от Европа\" по важните международни въпроси. Това обаче \"ще зависи до голяма степен от условията\" на Брекзит, добавя тя. Досега Лондон отстоява позицията на европейските си партньори по иранския ядрен въпрос, но в началото на този месец обяви, че заедно със САЩ ще участва в \"мисия за гарантиране на сигурността на корабоплаването\" в Персийския залив - това решение бе възприето като първа стъпка към промяна на британската позиция. \"Той (Джонсън) е изправен пред дилема\", казва пред \"Франс прес\" Чарлс Грант, директор на Центъра за европейска реформа, според когото обаче \"има граници на това докъде може да стигне\", особено по въпроса с климатичните промени. /БТА", "date": "2019.08.22", "title": "Борис Джонсън, звездата на предстоящата среща на Г-7"}
