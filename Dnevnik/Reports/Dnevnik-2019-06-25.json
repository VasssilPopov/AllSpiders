{"url": "https://www.dnevnik.bg/evropa/2019/06/25/3929759_rusiia_se_vurna_sus_skandal_v_suveta_na_evropa/", "text": "След 9-часови емоционални дебати и заплаха Украйна да изтегли делегацията си късно в понеделник Парламентарната асамблея на Съвета на Европа реши да възстанови правата на руската делегация, замразени след като Москва анексира украинския полуостров Крим и се намеси в конфликта в Източна Украйна. След 222 предложени поправки в резолюцията в крайното гласуване \"за\" се обявиха 118 депутати, 62 - \"против\" и 10 се въздържаха. В двата списъка от гласуването няма български депутати. Руската парламентарна делегация вече бе пристигнала в Страсбург, като трима състава ѝ са обект на международни санкции, забраняващи пътуването им в ЕС (Съветът на европа няма формална връзка с Европейския съюз). Днес ПАСЕ трябва да обсъди и гласува кандидатурата на Леонид Слуцки за зам.-председател. В сряда би трябвало да има гласуване и по заключенията на специална комисия, създадена днес, след като група представители в ПАСЕ (за това са нужни поне 30 души от най-малко 5 държави) оспориха правомощията на руската делегация. Също в сряда трябва да бъде гласувано и за нов генерален секретар на мястото на Турбор Ягланд. Пьотр Толстой, един от руските депутати в делегацията, зам.-председател на Държавната дума и известен с националистическите си позиции, заяви, че колегите му няма да търпят никакви санкции по свой адрес. До пълното възстановяване на пълномощията ни Русия няма да поднови и замразените от 2017г. година вноски, достигнали около 75 млн. евро. \"Това е победа на здравия разум, защото без руската делегация ПАСЕ не може да работи нормално\", заявиха от Кремъл. Външното министерство на Украйна оцени случилото се като отстъпване под руски шантаж, отслабване на санкциите срещу окупатора и загуба на авторитет от най-старата правозащитна и общоевропейска организация. Против допускането на руснаци до ръководни постове в ПАСЕ се обявиха и депутати от Великобритания, Грузия и балтийските републики. Президентът Владимир Зеленский им благодари за това, че \"докрай\" са се борили и заяви, че е разочарован от решението и от неуспеха си да убеди президента Еманюел Макрон и канцлера Ангела Меркел депутатите от техните страни да не гласуват в полза на Москва, докато не изпълни принципни искания на организацията по ситуацията с украинските територии. \"Надявам се, че докато е защитавал демократичните ценности никой не си е мислил за материалните\", добави той в позицията си във \"Фейсбук\". Роджър Гейл от британските консерватори остро критикува в изказването си действията на колегите си, нарече приемането на резолюцията \"позорен акт\", купен \"със 70 милиона сребърника\". Привърженици на обратната теза, включително депутати от Германия, Франция, Италия и скандинавските страни, изтъкваха, че няма да има промяна в политиката на ЕС, както и че ако изолирането на Русия ще остави 140 млн. руски граждани без защитата на Европейския съд за правата на човека (ЕСПЧ). Съветът на Европа е длъжен да продължи с мониторинга на Русия, където се извършващ чудовищни нарушения на правата на човека, каза Франк Швабе, лидер на втората по големина група в залата - тази на социалисти, демократи и зелени. Александер Посиеж, полски депутат от най-голямата група (Европейска народна партия), настоя, че \"за недемократичните страни достъпът до институциите на Съвета на Европа е безценно благо. Докладът за завръщането на Русия внесе разцепление в нашата група и тя няма единно мнение, добави той. Мнозина колеги са докарани до абсурдна ситуация на човек, който се подготвя да скочи в басейн, без да знае дали в него има вода, каза още Посиеж. \"Какво правим като променяме регламента - засилваме позициите си или напротив?\" Негови съмишленици допълниха, че аргументът с ЕСПЧ е невалиден, тъй като и без това руските власти пренебрегват решенията му. Други отвърнаха, че това дали Москва ще лиши гражданите си от защитата на ЕСПЧ трябва да е решение, за което да отговаря Русия, а не Съветът на Европа. \"Уинстън Чърчил (един от основоположниците на Съвета на Европа) би се ужасил, ако видеше такава политика на умиротворяване\", каза още Роджър Гейл. Авторката на доклада, белгийката Петра де Сутер, заяви в края на дебата: \"Предаваме ли се пред Русия, снемаме ли санкциите, поддаваме ли се на техния шантаж? Не мисля. Те трябва да се изказват, а ние да изискваме от тях отговори. Санкциите, които въведохме преди 5 години, не промениха абсолютно нищо. Погледнете на ситуацията и от тази страна.\" Според нея \"не победителите пишат историята, а миротворците\". Московското издание \"Новая газета\"  коментира , че Русия е постигнала победа с маловажна практическа полза, но с огромен пропаганден потенциал. То разяснява, че специално заради руснаците е бил измислен терминът \"усъвършенстване на процеса за приемане на решения от ПАСЕ за пълномощията и гласуванията\" и текстът \"правата на членовете да гласуват, да се изказват и да бъдат представлявани в асамблеята и нейните органи не могат да бъдат спирани или отменяни\". Сега Русия си връща правото не само да избира генерален секретар на Съвета на Европа, но и съдиите в ЕСПЧ. \"Денят на борбата на делегатите от ПАСЕ с основополагащите принципи на тази организация се оказа дълъг\", обобщава още в началото \"Новая газета\".", "date": "2019.06.25", "title": "Русия се върна със скандал в Съвета на Европа"}
{"url": "https://www.dnevnik.bg/biznes/2019/06/25/3929793_ochakva_se_dobra_rekolta_ot_pshenica/", "text": "Прогнозният добив от пшеница това лято е добър - 5.4 млн. тона. Това съобщи министърът на земеделието, храните и горите Десислава Танева, която даде начало на жътвената кампания в община Сливен. Тя допълни, цитирана от пресцентъра си, че според обследванията на Областните дирекции \"Земеделие\", посевите са в добро състояние. \"В България има земеделски производители с висока административна и мениджърска грамотност, които са конкурентноспособни на водещите земеделски страни в Европа\", обяви Танева.  Десислава Танева уточни, че в България близо 70% от всички зърнени култури се изнасят, така че това е факторът, който определя цената. Зърнопроизводителите имат добро браншово сдружаване, което е различно от сдружение на производителите с цел маркетиране на продукцията и реализация. Министърът на земеделието посочи още, че предстои важен период за сектора, защото очакванията са до края на тази година да се приеме многогодишната финансова рамка и да се финализират регламентите, които ще определят законодателството за следващия програмен период на Общата селскостопанска политика. \"Независимо от предложените намаления в България директните плащания почти запазват нивата си\", обяви тя. Десислава Танева посъветва стопаните да внедряват новите технологии и иновации. \"По този начин ще продължите да поддържате високо ниво, до което на практика сами достигнахте, благодарение на това, че България стана член на ЕС, получи подкрепа по Общата селскостопанска политика и отвори пазара си\", допълни Десислава Танева.", "date": "2019.06.25", "title": "Очаква се добра реколта от пшеница"}
{"url": "https://www.dnevnik.bg/gradska_sreda/2019/06/25/3929815_fandukova_smenia_stopanite_na_chetiri_imota_v/", "text": "Кметът Йорданка Фандъкова задейства днес процедура за отнемане на четири общински имота в Борисовата градина от \"Софийски имоти\" ЕАД. Това са Кръглото кафене \"Кривите огледала\" - 3.1 дка, Детски кът \"Водно каналче\" - 7.6 дка, и сграда на ресторант \"Веселото село\", Велописта и \"Трите дансинга\" - 2.7 дка и сграда от 769 кв.м. Предложението бе разгледано и прието днес като допълнителна точка в дневния ред на общинската комисия по околна среда. То ще бъде внесено за гласуване на редовната сесия на Столичния общински съвет на 27 юни. До 2017 г. тези общински имоти бяха давани под наем от \"Софийски имоти\". Договорите за наем са прекратени по нареждане на Фандъкова. Тогава е разпоредено и премахването на незаконни строежи на терените на автокъща \"Капитолия\" и \"Веселото село\", обяснява в доклада си до общинския съвет Фандъкова. \"Категоричното ми мнение е, че целесъобразно и законно е цялата територия на парка да бъде управлявана от Столичната община, като се поддържа от общинското предприятие \"Паркове и градски градини\", в това число и четирите имота, стопанисвани и управлявани до момента от \"Софийски имоти\". Това решение кореспондира с процедурата по приемане на Подробен устройствен план (ПУП) на Борисовата градина\", предлага в доклада си до СОС кметът. Утре е заключителното обществено обсъждане на проекта за ПУП на парка, което ще се проведе в Университета по архитектура, строителство и геодезия.", "date": "2019.06.25", "title": "Фандъкова сменя стопаните на четири имота в Борисовата градина"}
{"url": "https://www.dnevnik.bg/detski_dnevnik/2019/06/25/3929814_izdatelstvata_sa_poluchili_preporuki_da_korigirat/", "text": "Новите учебници по история, към съдържанието на които преподаватели от страната, а и някои политически партии възразиха, не са утвърдени все още, а на издателствата са дадени препоръки да ги коригират. Това каза пред журналисти министърът на образованието и науката Красимир Вълчев, попитан за новите учебници по история за десети клас, които трябва да влязат в сила от учебната 2019/2020 година, но срещу тях има възражения за начина на представяне на комунистическия режим. В отговор на въпрос министърът каза, цитиран от БТА, че учебниците по история са спрени и след като бъдат коригирани, ще бъдат издадени. Направени са препоръки на издателствата, информира министър Вълчев и припомни, че през миналата година  беше утвърдена програмата  по история за десети клас. Тази програма обхваща цялата история на България, всичките периоди, включително и най-новата история. (Интервю с един от инициаторите на промените на учебните планове четете  тук .) За съжаление в най-новата история има разделителни линии, моменти, които ни разделят и са дискусионни, каза образователният министър. \"Затова и през миналата година стана дискусия, че сме акцентирали върху социалистическия период, че по-подробно сме изписали елементите на режима като репресивен апарат, Народен съд, Държавна сигурност, включен е и \"възродителният процес\". Тази програма ние я защитихме тогава. Няма как все пак, това време ние сме го квалифицирали като режим - като тоталитарен режим. Това време е имало своите предимства и своите недостатъци и все пак сме направили политически и цивилизационен избор, който включва определени ценности и историята е един от предметите, който формира отношение на учениците към света. И тези базови характеристики на режима трябва да присъстват и в учебниците\", коментира министър Вълчев.  Той обясни, че учебниците се изготвят от авторски колективи, които са подбрани от самите издателства и се предлагат за одобрение на Министерството на образованието и науката от издателствата. Тези учебници са минали оценката на оценителите и на учителите, получили са положителна оценка, но това, което видях, и колегите това, което са видели тези историци, които са реагирали, е, че има минимизиране на някои факти, има недостатъчен акцент на тези базови характеристики на периода и на режима, обясни министърът. \"Има също така опит да се даде положителен акцент върху други, не толкова съществени елементи. Има и няколко откровено провокативни текста и за това съм дал препоръки на издателствата да ги коригират. Не са утвърдени в момента тези учебници\", отново заяви министър Вълчев.", "date": "2019.06.25", "title": "Издателствата са получили препоръки да коригират новите учебници по история"}
{"url": "https://www.dnevnik.bg/sviat/2019/06/25/3929823_avstriiski_sud_razreshi_ukrainski_oligarh_da_bude/", "text": "Върховният съд в Австрия разреши екстрадицията на украинския олигарх Дмитро Фирташ в Съединените щати, съобщи в. \"Дер щандард\". Вестникът отбелязва, че съдът потвърждава решение на регионална инстанция. Така последната дума за екстрадицията остава в ръцете на правосъдния министър, който трябва да одобри предаването на Фирташ на властите в САЩ и това решение е \"политическо\", отбелязва австрийската държавна агенция АПА. Там бизнесменът ще се изправи пред съд заради твърдения за даване на подкупи. През 2013 г. той получи обвинения в САЩ, че е опитвал заедно с индийски депутат и четирима други да подкупи индийското правителство, за да получи достъп до минерали, използвани за направата на продукти, съдържащи титан. С руска помощ Украинският бизнесмен, някога смятан за един от най-богатите хора в страната, е на десето място в списъка на \"Форбс\" за 2017-а с активи от 640 млрд. долара - от началото на кризата в Украйна състоянието му е намаляло над пет пъти. Той натрупа активите си в годините преди Майдана не без помощта на руснаци, свързани с президента Владимир Путин, купувайки природен газ (на цени доста под пазарните) и продавайки го в Украйна като посредник. През 2014 г. изчисления на \"Ройтерс\" показаха, че той вероятно е спечелил до 3 млрд. долара от сделките. Средствата му помогнаха и на сваления президент Виктор Янукович да заеме поста в началото на десетилетието. Той бе арестуван в Австрия по иска не САЩ през март 2014 г. заради индийската сделка, несвързана с украинските му операции, и бе  пуснат под гаранция .", "date": "2019.06.25", "title": "Австрийски съд разреши украински олигарх да бъде екстрадиран в САЩ"}
{"url": "https://www.dnevnik.bg/sport/2019/06/25/3929803_bulgariia_ochakva_bez_pritesneniia_voleibolniia_mach/", "text": "В момент на  високо напрежение и обтегнати дипломатически отношения между САЩ и Иран  двете държави се изправят една срещу друга, но на волейболното поле. При това в България - в мач от Лигата на нациите при мъжете. От пресслужбата на българската федерация обявиха пред \"Дневник\", че ситуацията преди предстоящия минитурнир в Пловдив е напълно спокойна и по нищо не се различава от останалите. Никой от щабовете на САЩ и Иран не е предявил особени изисквания. Такива няма и от международната федерация. В надпреварата в зала \"Колодрума\" ще участват България, САЩ, Иран и Сърбия. Мачът между американците и азиатците е в неделя от 17.00 часа. САЩ и Иран играха миналата година в Илинойс, където домакините се наложиха с 3:0 (29:27, 25:20, 26:24). Този сезон двата състава могат да се срещнат отново и на американска земя по време на финалите - САЩ се класира като домакин, а Иран в момента е втори след десет победи и две загуби. Пловдивската сцена Предстоящият турнир е специален и за българския отбор, тъй като за първи път Пловдив ще е домакин на мачове от Лигата на нациите за мъже. От федерацията посочват, че има голям интерес към събитието. Кметът Иван Тотев заяви, че градът работи целенасочено, за да възпита волейболна публика. В последните години основите бяха положени от  женския отбор на \"Марица\", който стана абсолютен хегемон в българското първенство  и вече редовно играе в Шампионската лига. \"В Пловдив се опитваме в последните години - особено с момичетата от \"Марица\", да изграждаме публика. Това е нещо, което ще отнеме време, ще отнеме години, но вече имаме прекрасни резултати в посещаемостта на залата - стигнахме до 3000-3500 човека на женски волейбол. Което ни окуражава, че ще можем да си отгледаме волейболна публика в Пловдив, така че в следващите години със самочувствие да заявяваме домакинства на повече турнири\", каза Тотев. \"Сигурен съм, че ще стане прекрасен празник, още повече че отборите, които ще бъдат в Пловдив, са от най-високото ниво. Ще бъдат прекрасни мачовете. Има доста заряд в тях - САЩ и Иран е нещо, което ще даде допълнителен заряд\", добави кметът на града. Той призова и хората от околните градове също да дойдат в Пловдив за волейболните срещи.", "date": "2019.06.25", "title": "България очаква без притеснения волейболния мач между САЩ и Иран"}
{"url": "https://www.dnevnik.bg/zdrave/2019/06/25/3929870_ot_1_juli_zaplatite_v_oblastnite_bolnici_shte_budat/", "text": "От 1 юли заплатите на персонала в областните болници ще бъдат увеличени, каза днес във Варна министърът на здравеопазването Кирил Ананиев, цитиран от БТА. По думите му повишенията ще бъдат различни в отделните болници, като по предварителни данни сумите ще са между 150 и 250 лева. Ананиев уточни, че ръководствата и персоналът на болниците ще решават дали увеличенията ще бъдат към основните заплати или към допълнителното материално стимулиране. Тяхно ще бъде и решението дали всички ще получат еднакво увеличение или ще има диференциация. Министърът допълни, че повишаването няма да доведе до съкращения. По думите му тъй като областните лечебници са многопрофилни и длъжни да приемат всеки болен, трябва да разполагат и с нужните екипи за 24-часов режим на работа. Ананиев отбеляза, че в момента средната брутна работна заплата на персонала в тези лечебници е между 1200 - 1400 лева, като за лекарите сумата е доста по-висока. Той каза още, че през септември ще бъде направен анализ на изпълнението на бюджета на НЗОК и ако има спестени средства, те ще отидат в болничната помощ и увеличение на заплатите. Министерството провежда срещи с всички областни болници в страната като основната тема е новата методика за формиране на разходите за персонала, припомни Ананиев. По думите му един от акцентите на документа е, че разходите за служителите трябва да бъдат не по-малко от 50 процента от общите приходи, които получават лечебните заведения. Освен това размерът на допълнителните плащания за постигнати резултати не могат да надхвърлят 50 процента от разходите за персонал с изключение на допълнителното разпределение на приходи от клинични изпитания и от ценоразписите, които са си публикували болниците за допълнителни медицински услуги, допълни министърът. По думите му максималният размер на допълнителното материално стимулиране за немедицинския персонал не може да надхвърля 80 на сто от основната работна заплата, а за медицинския - не повече от три пъти от основната работна заплата. Много важно е и посоченото в методика съотношение между парите на санитарите, професионалистите по здравни грижи и лекарите, допълни министърът. То трябва да е 1 към 1.7 към 2.2, което според Ананиев при равни други условия осигурява постигане на нивата на възнагражденията, посочени в колективния трудов договор на сектора.", "date": "2019.06.25", "title": "От 1 юли заплатите в областните болници ще бъдат увеличени с между 150 и 250 лева"}
{"url": "https://www.dnevnik.bg/sport/2019/06/25/3929846_stefka_kostadinova_pojela_na_ruskinia_da_podobri/", "text": "Председателят на Българския олимпийски комитет Стефка Костадинова пожела на Мария Ласицкене да подобри  световния ѝ рекорд в скока на височина, който остава недосегаем вече близо 32 години . На 30 август 1987 г., на олимпийския стадион в Рим, Костадинова скочи 209 сантиметра, с което подобри собствения си световен рекорд с 1 см.  \"Мария Ласицкене е много трудолюбив спортист, който има много голямо бъдеще\", каза Костадинова, цитирана от ТАСС. \"Искрено желая тя да стане олимпийска шампионка, а след това - да постави нов световен рекорд. Ще се радвам, ако Мария го направи, защото тя е много устремен спортист, който упорито върви към целта си. Когато наскоро скочи 206 см, се зарадвах от душа\", заяви бившата българска атлетка. Според Костадинова за да бъде счупен рекордът, трябва да има голяма конкуренция. \"Успях да направя това, когато се изправих срещу много силни съперници като Тамара Бикова. Връщането на Анна Чичерова към спорта, която също обичам много, е голям стимул\", каза Костадинова. Председателят на БОК е Минск, където се провеждат европейските игри. Тя награди медалистите в скока на дължина при жените. Шампионка стана Елена Соколова от Русия, следвана от Натася Мирончик от Беларус и Марина Бек-Романчук от Украйна. Часове преди това Костадинова поздрави българските спортисти за представянето им до момента. \"Искам да благодаря на всички медалисти, които само за два дни спечелиха девет отличия, специални поздравления за  шампионката Мария Оряшкова , за златните ни момичета от художествената гимнастика, за всички останали, които ни направиха горди на европейските игри в Минск. Благодаря и поклон пред вашите треньори за работата, която са свършили, на президентите на федерациите за това, че осигуряват условия и средства, на екипа на БОК и колегите. Да поздравим сред нас една легенда – Мария Гроздева, която спечели квота за седмата си олимпиада\", каза тя, цитирана от пресслужбата на БОК. Благодарности имаше и към държавата \"в лицето на Бойко Борисов, един от най-спортните премиери, който ви изпраща специални поздрави и благодари за успехите\". \"Тук, в Минск, няма случайни неща. Всички стартирате от една линия и всеки може да стигне до успеха. Желая ви да сте здрави, да носите националните екипи с гордост и самочувствие и още много радостни дни в Минск\", добави Костадинова, която пожела нови титли за България от игрите.", "date": "2019.06.25", "title": "Стефка Костадинова пожела на рускиня да подобри световния ѝ рекорд"}
{"url": "https://www.dnevnik.bg/bulgaria/2019/06/25/3929886_sasht_i_bulgariia_uvelichavat_finansiraneto_za/", "text": "Правителствата на България и САЩ решиха да увеличат финансирането за Българо-американската комисия за образователен обмен \"Фулбрайт\", съобщиха от американското посолство. Увеличената финансова подкрепа ще разшири възможностите на българите и американците да участват в академични програми за обмен, включително в науката. Годишното финансиране ще се увеличи от българска страна в размер на 182 000 долара годишно, което ще позволи да се подкрепят повече студенти, докторанти и преподаватели. Държавният департамент на САЩ ще предостави допълнителни 280 000 долара на комисията \"Фулбрайт\" през следващите три години. Това временно увеличаване на финансирането ще спомогне за по-високи стипендии за български и американски студенти, както и програми за учители. Държавният департамент ежегодно финансира с общо 765 000 долара програма \"Фулбрайт\" в България, от които 165 000 долара покриват административни разходи по програмата. Допълнително финансиране за дейността на Българската комисия \"Фулбрайт\" постъпва от американски и български университети, училища, фирми и неправителствени организации, включително фондация \"Америка за България\", която покрива стипендиите за 30 помощник-учители по английски език по програма \"Фулбрайт\". Комисията \"Фулбрайт\" финансира повече от 60 стипендианти годишно. Това включва около 40 американци, които идват в България: петима учени, петима студенти, трима експерти и общо 33 помощник-учители по английски език. В това число се включват и между 15 и 20 българи, пътуващи в САЩ: петима учени, между 5 и 9 студенти и стипендианти по програми за изследване на гражданското общество и стипендианти по програмата \"Хюбърт Хъмфри\".", "date": "2019.06.25", "title": "САЩ и България увеличават финансирането за образователен обмен \"Фулбрайт\""}
{"url": "https://www.dnevnik.bg/video/deniat_s_veselin_dremdjiev/2019/06/25/3929874_zashto_cheshkiiat_parlament_shte_razsledva_pokupkata/", "text": "Енергийният и пиар експерт Ясен Гуев коментира в предаването \"Денят с Веселин Дремджиев\" по TV+ и по TV1 продажбата на ЧЕЗ, както и искането на Партията на пиратите в чешкия парламент да се разследва сделката на ЧЕЗ, с която Ахмед Доган придоби ТЕЦ Варна. Чешката компанията се оплаква, че е третирана различно от българската държава в сравнение със сегашния собственик на ТЕЦ-а.", "date": "2019.06.25", "title": "Защо чешкият парламент ще разследва покупката на ТЕЦ Варна от Ахмед Доган (видео)"}
{"url": "https://www.dnevnik.bg/bulgaria/2019/06/25/3929740_evropeiski_proekt_e_s_misiia_da_vurne_mladi_maiki_v/", "text": "Млади майки от ромски произход, прекъснали образованието си, се оплакват най-вече от отношението на мъжете. Жените са притеснени и уплашени, защото от тях се очаква да са непрекъснато у дома и само да домакинстват. Това разказа социален работник от Русе - участник в проекта BYMBE, който има мисия да върне млади майки в училище. Проектът е финансиран от Европейския съюз по програмата \"Еразъм\". BYMBE (Bring Young Mothers back to education) се изпълнява в България, Ирландия, Испания, Италия, Литва и Германия. Основната му цел е да подобри социалното включване на майките от 15- до 25-годишна възраст чрез различни методи на обучение. Българският участник в кампанията е организацията БИМЕК, чиито представители намират социални работници, които да водят обучения в Пловдив, Русе и Видин. От 2017 година досега в обученията са се включили 20 майки от ромски произход. Днес в София част от доброволците разказаха за своите впечатления от срещите си. В Пловдив са се включили най-много момичета - 15. Социалните работници от града коментираха, че са се сблъскали със затруднения и са получили подкрепа единствено от местната евангелска църква, която е осигурила място и техника за обучението. Това мнение споделиха и доброволците от Видин, като там броят на включилите се жени е 2. Обученията се провеждат по специална методика, определена от три наръчника. Първият помага на майките да намерят образователните и професионалните си интереси, вторият им показва как да променят своето поведение, за да си взаимодействат с околните, а третият им помага да преодолеят съмненията в продължаването на образованието. Доброволците се обединяват около твърдението, че младите майки изпитват най-голяма трудност при прилагането на техниките от първия наръчник. Тъй като включилите се майки изпитват сериозно затруднение в определянето на своите ценности и интереси, доброволците са използвали символни методи, за да ги улеснят. Чрез различни занимания с предмети те са посочили какви очаквания имат от работата, семейството и образованието. След това са определили доколко са сигурни в посоченото за всеки от трите аспекта. Според социалните работници базисното изясняване на конкретната ситуация при всяка от майките е било най-сложният процес, защото те не могат да я разкажат с думи. Бяха обсъдени и пречките в образователната система. Една от тях е липсата на достатъчно места за самостоятелна форма на обучение в българските училища. Проектът има за цел методите му да се прилагат и в други целеви групи.", "date": "2019.06.25", "title": "Европейски проект е с мисия да върне млади майки в училище"}
{"url": "https://www.dnevnik.bg/gradska_sreda/2019/06/25/3929660_da_bude_bania_-_akciia_na_aktyori_za_zapazvane_na/", "text": "Да Бъде Баня\" се казва видеоклипът, направен по идея на гражданско сдружение \"Термално-нормално\" в името на запазването на Централната минерална баня в София. Южното й крило вече е преобразувано в регионален исторически музей, където икони са експонирани в мраморните басейни. Сега в Столичната община се обсъжда бъдещето на северното крило – дали да се доразвие и там музеят, или да се изгради спа център. Във видеоклипа \"Да Бъде Баня\" са се включили актьорите Йосиф Сърчаджиев, Параскева Джукелова, Мая Новоселска, Самуел Финци, Филип Аврамов, Васил Василев-Зуека, Светлана Янчева, Стефания Колева, Ева Тепавичарова, Мая Бежанска, Герасим Георгиев-Геро и други техни колеги. Кметът на район \"Оборище\" Васил Цолов подкрепя кампанията за възстановяване на минералната баня в центъра. \"Ако зависи от кмета на \"Оборище\", ще бъде баня, но общинските съветници решават този въпрос. Има шанс и сега е моментът да натиснем и северната половина от сградата да се възстанови като минерална баня.\" На основния довод на Столичната община, че в днешно време обществена баня не би била рентабилна и затова не си заслужава да се възстанови, Мартин Заимов, обясни: \"Бях общинар 4 години и не спрях да опонирам – ролята на една община не е да създава рентабилни неща – за тях тя може да ангажира частния сектор. По същата логика лифтовете на Витоша, понеже не са рентабилни, са оставени в състоянието, в което бяха продадени от Столичната община (през 2008 г.). По тази логика би трябвало и улиците да са рентабилни, иначе да не ги поддържаме. Тук идеята е да се спаси цялата баня, а не само едното крило. На музея мястото му не е тука, в банята! Това е напълно смешна история – музей в минералната баня! Параскева Джукелова: Малко са градовете, които имат такава уникална опция и ние да я пропиляваме – не го разбирам. Нека имаме възможност да получим от тази вода и чистота, и релакс, и красота. Тъжно ми е като минавам покрай банята в \"Овча купел\" – руини. Това, че имаме баня вкъщи, е съвсем друг въпрос. Досегът с тази топла минерална вода и този извор, около който две хилядолетия е живял градът. И сега да не го ползваме?\"", "date": "2019.06.25", "title": "\"Да Бъде Баня\" - акция на актьори за запазване на Централната минерална баня"}
{"url": "https://www.dnevnik.bg/sport/2019/06/25/3929911_chelsi_poluchi_zelena_svetlina_za_pregovori_s_frank/", "text": "Челси\" получи зелена светлина да започне  преговори с Франк Лампард за мениджърския пост . Разрешението дойде с официално изявление от настоящия клуб на бившия английски национал - \"Дарби каунти\". Лампард е определян като фаворит за позицията, освободена от Маурицио Сари. По-рано този месец  италианецът застана начело на хегемона в Серия А \"Ювентус\" . От \"Дарби\" посочват, че предсезонната подготовка и на двата отбора наближава и че те са съгласни сините да проведат разговори с Лампард. Клубът от Чемпиъншип добавя, че занапред няма да обсъжда темата, докато няма подходящ повод. Лампард, който спечели Шампионската лига и три пъти стана шампион във Висшата лига с \"Челси\", започна треньорската си кариера в \"Дарби\" преди година. Той изведе състава до плейофите за влизане в елита, където \"овните\" преодоляха \"Лийдс\", но загубиха от \"Астън вила\" във финала.", "date": "2019.06.25", "title": "\"Челси\" получи зелена светлина за преговори с Франк Лампард"}
{"url": "https://www.dnevnik.bg/analizi/2019/06/25/3929327_zashto_mu_triabvashe_na_borisov_da_si_kusa_rizata/", "text": "Какво облекчение - антикорупционната комисия не откри корупционни действия в сделките с евтините апартаменти на министри и депутати. За собствените си шефове КПКОНПИ си замълча, защото е неудобно някак сам да си разследваш недекларираните тераси. Затова пък Столичната община побърза да опрости на председателя на комисията незаконните сауна и барбекю. Ден по-рано и от фонд \"Земеделие\" дойде радостна новина - не можели да санкционират роднините на председателя на ДПС Мустафа Карадайъ, усвоили европейски пари за къщи за гости, в които не бил стъпвал крак на турист, защото изтекъл някакъв срок. Време е и тази тема да заглъхне, както отмина без последствия скандалът с първия шеф на комисията - онзи с тефтерчето, заради което напусна юридическото острие на ГЕРБ Искра Фидосова, а тефтерчето беше покрито. Време е да забравим, както забравихме изтеглянето на митничарите от фабриката на Мишо Бирата по заповед на премиера Бойко Борисов. Защо да не преглътнем и този скандал, както преживяхме скандала с подслушаните разговори от Банкя, от които разбрахме как съдебната власт се отчита на ГЕРБ, а градски прокурор на София свидетелства, че премиерът си е избрал главния прокурор. Нещо да ни стана? Всичко е добре, щом свършва добре за ГЕРБ, само че лошото чувство остана. Защо му трябваше на Борисов да си къса ризата покрай скандала пред изборите? Да издава четата? Да я поставя под съмнение? За да не загуби изборите. Само и само да успокои страстите, той посипа гавата си с пепел вместо новодомците. Увери от телевизионния екран, че всички членове на ГЕРБ, които са извършили нарушения с купуването на апартаменти на цени под пазарните и със строителството на лични къщи за гости с евросредства, ще си понесат отговорността. И ги уволни до един. Без Вежди Рашидов. \"Всеки, попаднал в такава ситуация, всеки немислил с главата си, всеки поддал се на манталитета си или решил, че всичко му е позволено, ще си понесе най-тежкото наказание и отговорност\", закани се Борисов и добави, че \"подаването на оставка е половината от работата\". И последва порой от оставки. \"Яд ме е, срам ме е. Грешката е моя, защото аз нито веднъж не отидох на гости на нито един мой министър, кмет, областен управител. Ако бях отишъл да видя, сигурно щях да взема много по-рано мерки\", самобичува се Борисов. Да види какво? Незаконните им лукс апартаменти. Китните вили, финансирани от еврофондовете, за лична употреба. Ами поне финансовия си министър да беше посетил - дето преди няколко години нямаше пари да си издържа децата с държавна заплата, а оттогава живее безплатно в апартамента на кръстника си. Можеше да го попита как става номерът, стигат ли му вече средствата. А уж му идваше да вземе чук и да чупи - ефектно представление пред избирателите. \"Ще бъде направено всичко, за да се възцари справедливостта и да се върнат парите\", декларира Борисов. И още: \"Много ми е тъжно и гадно. Дори само нарушение да има, не престъпление, дори само нарушение да има, много внимателно ще проследя тези сделки. Това мога да ви уверя, защото решенията в случая са много тежки. Въпросът е ГЕРБ прави ли така? И това е тежкият въпрос за мен. То е морален въпрос. При положение, че имаш в по-хубавата част на квартала два апартамента, за които си ял бой и си ги доказал, минала е проверката в мандата на БСП, кое наложи да го направим точно сега?\" Какво разбраха гласоподавателите от този монолог на разкаянието? Че Цветанов и останалите са сложили катран в кацата с меда. Че са направили нещо нередно. Че ще бъдат наказани безкомпромисно. Само за недекларирания \"зайчарник\" в Банкя темата беше заметена - управляващите, начело с премиера, явно смятат, че им се полага да минават тънко. Не стигат хората във властта, оказа се, че и кандидатите за нея са се оплели в странни имотни сделки. \"От 6-7 кандидати за министри или зам.-министри в момента, в който се спра на някого, на другия ден той пристига и казва – знаеш ли, майка ми, или баща ми, или кака ми е направила една сделка. Дали това няма да се раздуха утре по онзи начин. И отказва да поеме поста\", тюхкаше се премиерът. Дългата скамейка на ГЕРБ окъся заради апартаменти, тераси и къщи за гости. Борисов обаче беше безкомпромисен: \"Не позволих на Цачева да се върне в парламента. За изказването на Цветанов в предаването \"Панорама\", аз му казах: може да го накаже Господ, хората и аз.\" После не му позволи даже като сътрудник да остане в парламента, защото оставял впечатлението, че изчистването на ГЕРБ е \"пунта мара\". Самите уволнени не пропуснаха да си признаят, че скандалът хвърля петно не само върху тях, но и върху правителството. \"От ГЕРБ всички замесени подадоха от всякъде оставки\", отчете предизборно лидерът.  Даже той не е допускал към този момент, че на всички ще им се размине. Даже той. Надявал се е, но явно не е бил сигурен. Антикорупционната комисия е ясна - тя за безплатния апартамент на финансовия министър не намери проблем, та какво остава за жилища, които все пак са платени, макар и след симулативни сделки. Остава да чакаме данъчните и МВР, които още проверяват нещо по темата по заповед на прокуратурата. Само майстор фантаст и социалистически утопист би седнал да се надява, че от този храст ще излезе заек. Все пак нечовешко и алогично е, когато изпълнителната власт се проверява сама, да вземе и да се уличи в нещо. Камо ли пък в сегашната ситуация, в която трите власти се координират от общ диспечерски център. Какъв взаимен контрол, какво взаимно възпиране... Ситуацията е еталон за последствията от търговията с влияние във властта. Лидерът е изхвърлил виновните и се е заканил за още наказания, а проверяващите органи ги изпират, защото само това могат, затова са създадени. Обаче лекетата някак си остават. Гражданите не чуха отговор на най-важните въпроси - как конкретно е злоупотребявано с властта и откъде са парите за скъпите апартаменти, купени на занижени цени. Каква е стойността на неплатените данъци, защо не са събирани доказателства за незаконни доходи, защо няма последствия за декларираните неверни обстоятелства, какви подкупи са давани и какъв натиск е оказван за лично облагодетелстване? Но се досещат. Само че какво от това?", "date": "2019.06.25", "title": "Защо му трябваше на Борисов да си къса ризата"}
{"url": "https://www.dnevnik.bg/sport/2019/06/25/3929282_fotogaleriia_adrenalin_i_ludo_vulnenie_v_pamporovo/", "text": "Адреналин, зрелище, добро настроение и рисковани трикове... Това предложи петият \"Пампорово байк фест\", който предизвика най-добрите състезатели от България и чужбина.", "date": "2019.06.25", "title": "Фотогалерия: Адреналин и екстремно велосъстезание в Пампорово"}
{"url": "https://www.dnevnik.bg/analizi/2019/06/25/3929584_grajdanskata_aktivnost_e_nai-hubavoto_koeto_se_sluchva/", "text": "През изминалата седмица десетина местни инициативни комитета дадоха началото на свое обединение срещу презастрояването на София чрез строежи в паркове и междублокови пространства и срещу хаотичното изникване на небостъргачи из целия град. За последните години почти свикнахме отделни квартали да протестират срещу конкретни проблеми със застрояване на зелени площи или междублокови пространства. В \"Младост\" събрахме 14 000 подписа с искане за референдум срещу презастрояването. Родителите на децата от 139 ОУ се пребориха да се спрат плановете за жилищна сграда в двора на училището и теренът стана общински. В \"Лозенец\" след година и половина на жалби за изтекло разрешение за строеж и протести на гражданите беше спряно строителството на небостъргача \"Златен век\". А сега след общо 1000 становища на граждани подробният план на Борисовата градина ще бъде преработен, за да се съобрази поне с една част от исканията на хората. За съжаление, не всеки протест успява да постигне исканията си. Но през последните години станахме свидетели на рязък ръст на гражданска активност. Само по темата презастрояване можем да изброим протести в \"Младост\", \"Мусагеница\", \"Изгрев\", \"Дианабад\", \"Оборище\", \"Лозенец\", \"Красно село\", \"Овча купел\", \"Дружба\", \"Стрелбище\", \"Витоша\", \"Лагера\". и това е най-хубавото нещо, което се случва в София в момента. А сега се вижда началото на нов процес. Ставаме свидетели на съзряване на отделните квартални движения с местни каузи и тяхното обединяване. На всички места с напрежение и протести около строителство говорим за едни и същи действия. Винаги има решения на администрацията, които обикновено без знанието на широката общественост приемат планове за застрояване, често с нарушения. Одобряват се сгради на ръба на закона, без необходими отстояния, върху терени за озеленяване или за детски градини. И винаги говорим за закони, които защитават правата само на едната страна, оставяйки гражданите дори без възможност да оспорват незаконосъобразни актове, защото не са заинтересована страна. Когато първоизточникът на проблемите е общ, трябват и общи действия за решаването им. Именно заради това десетина инициативни комитета и граждански сдружения от цяла София обявиха рещу първоизточниците, позволяващи презастрояването на града ни. Предстои в четвъртък преди заседанието на общинския съвет да представят исканията си пред институциите. Най-големият ми страх след показния арест на кмета на \"Младост\" Десислава Иванчева беше, че бруталното отношение към нея ще прекърши гражданската енергия и смелостта на различните граждански организации да търсят справедливост и да се борят за правата си. За щастие, това опасение не се материализира. Хората от отделните инициативи осъзнават, че там където не може да постигнат резултати поотделно, трябва да се работи обединено. И тогава с по-голяма легитимност може да се настоява за бързи категорични действия. Колкото по-неадекватна на проблемите става властта, толкова по-силни стават граждански сдружения, борещи се за справедливост. Колко по-емблематичен пример от ремонта на \"Граф Игнатиев\". Проточи се повече от година и то без прилежащите \"Шишман\" и \"6-ти септември\", които също са част от проекта. Очевидно некачествено строителство. Фрапиращо лош проект с постоянни изменения било на виброизолацията на трамвая, перките на акули, скъпоценните пейки по 10000лв. бройката или издържалата един ден \"водна стена\". Опорочена обществена поръчка, заради която зам.-кмет е подсъдим. Както управлението на Софиянски го помним със сделката за Халите и злоупотребите в \"Топлофикация\", така и г-жа Фандъкова ще остане в историята с Но цялото това падение също даде повод да си говорим за гражданското общество, когато прокуратурата се задейства за нарушенията при обществената поръчка след сигнал на неправителствената организация \"Спаси София\". А собственици и наематели на магазини по търговската улица заведоха дело срещу общината за пропуснати ползи от безконечния ремонт. Загубиха делото на първа инстанция, но без аргумента за форсмажорни обстоятелства администрацията трудно може да оправдае забавянето. Това не е първото дело срещу провалена политика в София. Преди две години група неправителствени организации започнаха дело срещу Столичната община за замърсения въздух в града и липсата на адекватни мерки за справянето с този проблем. Тази есен предстоят и местни избори. да се изберат по-добри управници. Силно се надявам точно в предизборната кампания тези организации да задават дневния ред на дебата, да поставят въпросите си на политическите представители и да търсят подкрепа за каузите си. Какво мислят кандидатите за предстоящите промени в общия устройствен план на София? Ще се ангажират ли да върнат в зелената система стотици декари от парковете на столицата, които сега са отредени за застрояване? Как ще гарантират, че няма да се строи в междублокови пространства? Къде да бъде зоната за небостъргачи на града? Как ще се борят със замърсеността на въздуха? Какво мислят за изгарянето на отпадъци в центъра на София? Това са все въпроси, които трябва да бъдат задавани и да бъдат поставяни в центъра на дебата преди изборите. И колкото е по-силен и обединен неправителственият сектор, толкова по-добре ще отстоява интересите си.", "date": "2019.06.25", "title": "Гражданската активност е най-хубавото, което се случва в София"}
{"url": "https://www.dnevnik.bg/politika/2019/06/25/3929239_gerb_i_obedineni_patrioti_shte_pregovariat_dnes_za/", "text": "Съветът на управляващата коалиция ГЕРБ и \"Обединени патриоти\" (ВМРО, НФСБ, \"Атака\") днес трябва да реши колко да бъде субсидията за политическите сили. Партньорите във властта ще търсят обща позиция преди парламентът да се произнесе тази седмица. Досега \"Атака\" подкрепя предложението на премиера и лидер на ГЕРБ Бойко Борисов. ВМРО и НФСБ са против. Вариантите са партия да взима 11 на глас, получен на парламентарни избори, както е според сегашните разпоредби, 1 лв., както предложи Бойко Борисов или между 5 и 8 лв. на глас според вижданията на ВМРО и на БСП. ДПС, което контрира идеята за 1 лв. субсидия с нулева субсидия и предложение за финансиране от бизнеса, се върна към държавно подпомагане с 11 лв. за глас. Как се стигна до тук До радикалната промяна в системата на финансирането на партиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Оказа се, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. От ГЕРБ първоначално внесоха промяна, която беше приета от парламента, че до края на 2020 г. партиите и коалициите трябва да върнат доброволно надвзетите суми от държавната си субсидия от 26 май 2016 г. до сега. Ако парите не бъдат върнати до 2021 г., за тях почва да тече лихва и стават задължение към държавата. Докато проектът, който трябваше да поправи грешката със задна дата, се движеше по пътя си към пленарна зала премиерът Бойко Борисов се появи изненадващо в парламента през сутринта на 6 юни. Вкарваме в парламента закон, с който партийната субсидия ще стане 1 лев , обяви Борисов . \"Много се наслушахме на популизъм. Ще стане накрая като в Чехия в много страни милиардерите да са и премиери - няма да мине много време и партиите ще станат собственост на бизнесмените\", обяви лидерът на ГЕРБ пред журналисти. Борисов добави, че спестените пари от бюджета ще се дадат за строителство на детски градини и ясли. Шест дни по-късно идеята на Борисов вече беше приета на първо четене в парламента. \"За\" гласуваха 117 депутати от 207, като гласовете \"за\" дойдоха от ГЕРБ, \"Обединени патриоти\" и \"Воля\". От ВМРО също гласуваха \"за\", въпреки че още тогава искаха парите за субсидията да бъдат редуцирани, но не и до 1 лв. Обрат на финала Две седмици по-късно идеята на Борисов, щеше да стане факт, ако второто гласуване в пленарна зала не беше  отложено с процедурна хватка . В петък председателстващият заседанието Емил Христов (ГЕРБ) поиска отлагането, защото липсвал доклад за второ четене от комисията по бюджет и финанси, която се проведе предния ден. \"За\" отлагането бяха 186 народни представители, \"против\" - 2, и \"въздържали се\" - 7, и то бе прието. Лидерът на НФСБ Валери Симеонов каза, че е поискал отлагането, за да има дебати. \"Разгънахме сериозно въпроса и се обърнахме към нашите коалиционни партньори с искане да бъде отложена точката. До момента прибързано се коментира. Прекалено под емоция се обсъжда този въпрос и той е много важен, защото може да доведе до ликвидиране на многопартийната демокрация в България\", каза Симеонов. В неделя обаче, заместник-председателят на групата на ДПС  Йордан Цонев  каза, че ако от партията му не са се намесили в петък, е щяло да бъде гласувано предложението на Борисов. Кой за какво се бори В ГЕРБ казват, че няма да отстъпят от намаляването на субсидията до 1 лв. \"Странно е за мен, че ставаме свидетели на пазарлъци с работодателя. На нас работодател ни е българският народ, който ясно и категорично е заявил своето мнение\",  каза вчера депутатът от ГЕРБ Десислава Атанасова , припомняйки референдума през 2016 г. Тогава 2.5 млн. души гласуваха за субсидия от 1 лв., но при такова участие и подкрепа резултатите от референдума не бяха задължителни. \"БСП и ДПС през ден променят позицията си\", добави Атанасова. Приоритет на ДПС е партийната субсидия да остане 11 лева, да се намали до 0 или 1 лев е несъстоятелно, каза в неделя Йордан Цонев. Той обясни, че ДПС е против финансирането на партиите с пари от бизнеса, но са излезли с идеята, защото предложението на ГЕРБ е било само за намаляването на субсидията до 1 лв., а сега съществуващата забрана за финансиране от икономически субекти оставала. Лидерът на БСП Корнелия Нинова заяви в неделя, че е готова с разчети как ще се отрази намаляването на парите от 11 на 6 или 8 лева на глас. БСП не внесе предложение преди гледането на Закона за бюджета в комисия преди второ четене. Ако на заседанието на Коалиционния съвет не бъде постигната обща позиция и всички партии запазят позицията си, предложението на ГЕРБ за намаляване на субсидиите до 1 лв. може да не бъде прието, защото ГЕРБ, \"Атака\" и \"Воля\", чиито депутати дотук гласуваха с партията на Борисов, не събират необходимите 121 гласа.", "date": "2019.06.25", "title": "ГЕРБ и \"Обединени патриоти\" ще преговарят днес за партийната субсидия"}
{"url": "https://www.dnevnik.bg/sviat/2019/06/25/3927482_afrim_krasnichi_politolog_evropa_shte_otprishti/", "text": "Това каза политологът и историк Африм Красничи, изпълнителен директор на Института за политически изследвания в Албания. След един депутатски мандат (1996-1997 г.) той е съветник на двама президенти - Алфред Мойсию (2004-2007 г., подкрепен от двете най-големи партии, социалисти и демократи) и Бамир Топи (2007-2012 г.), кандидат на Демократическата партия. \"Дневник\" разговаря с Красничи в Тирана в дните около изострането на политическата криза в страната дни преди изборите, които президентът отмени, а  парламентът и премиерът  твърдя, че ще се състоят независимо от всичко. Срещата с него миналата седмица съвпадна с момента, когато лидерите от Евросъюза се договориха да оставят  решението за преговори  с Албания и Северна Македония за есента.  - Нямаме нормална политическа криза. Обикновено в Албания политическите кризи са след избори. А това са и местни избори, които са важни за демокрацията, но не са приоритет за Албания. Имаме нужда от повече стабилност и функционираща демокрация. А сегашната криза е само проблем между тези, които искат властта. - Да. По традиция в Албания вторият мандат на вкяка партия е катастрофа. Пърнвият е на надежда, на реформи, вторият - на облагодетелстване. За пръв път имаме втори мандат с партия, останала сама в парламента, без опозиция, която да я контролира или да възпира действията ѝ (опозицията напусна парламента преди няколко месеца, отказвайки се от депутатските мандати - бел. ред). - Имаме много различна ситуация на местните избори. Тогава е възможно малки партии (и независими кандидати – бел. ред.) да спечелят мандати в някои райони. Но опозицията не гледа към местните избори. Иска да се свикат парламентарни и времето до тях да премине без този премиер. Правителството казва - ако спечелите, ще помислим за отстъпки. Но опозицията няма шанс. Има го единствено ако правителството не се меси в изборите и не може да се използват държавни ресурси. - Да. Една от големите цели на Албания е да има специална структура срещу корупцията. Ако погледнем към дневния ред, SPAK (Специална прокуратура на Албания) ще е срещу старата политика, която е корумпирана. Никой няма интерес от това. - Всички са против - и правителството, и опозицията. Интересното е, че сега и международната общност не иска да има роля в този конфликт, защото могат да бъдат използвани от много политически партии. - Не точно. За пръв път Рама има подкрепа, но тя не е много силна. - Рама е \"играч на стабилността\". Международни актьори, особено САЩ, се интересуват от стабилността. Отиват при Рама като партньори, но не са добри приятели. Той опитва от години да отиде в САЩ, но няма покана. Решението на опозицията все пак беше екстравагантно и разбирам защо някои международни общности не могат да я подкрепят. Не са подготвени опозицията да овладее ситуацията с действия, които не бяха консултирани с други държави. В момента всички опитват обаче да окажат натиск за политичекко решение. Германците например казват - подкрепяме решнието на Мета (да отмени изборите) и призоваваме за съобразяване с него. - Това е политичека игра. Брюксел тук не е важен, чакаме новата Европейска комисия, а старата си тръгва. (Председателят на Европейската комисия Жан-Клод) Юнкер бе близък до Рама и правителството. Освен това Рама разбра, че интеграцията вече не може да носи гласове. Казва, че всички кризи действат срещу интеграцията. Но тъй като решението ще се отложи, правителството този път не се притеснява дали решението за нас ще е положително или отрицателно. Но ако се вземеше положително решение преди изборите, щеше да е подарък за властта. Отрицателно решение щеше да се отрази на ситуацията и да даде сили на опозицията. - Това е друг въпрос. Притесняваме се, че Брюксел ще иска да вземе самостоятелно решение. И в Македония имаме подобни проблеми, но Северна Македония е стъпка напред, те намериха дипломатическо решение. Това е дипломатическа победа, не става дума за критерии за демокрация. За Албания ще е много добре, ако Северна Македония успее, но искаме да сме част от това заедно. Ако Брюксел даде положителен сигнал на Северна Македония и лош на Албания, сигналът за младите в Албания и Косово ще е много лош. Тези млади хора са откъснати, различни от другите в Европа. Нямаме националистически и популистки сили. Ако не се даде надежда на младите, може да се появят и такива. Може да е опасно за Албания в ситуация, в която имаме две или три държави с албански елементи. Брюксел разбира това, но Берлин иска друго - да има повече контрол по границите, повече стабилност за демокрация. Трудното е да се разбере ситуацията с Франция. Тя е против разширяването на ЕС. За нас тази нова позиция е много радикална и много безнадеждна и мисля, че би била отрицателен сигнал за всички страни на Балканите. - Мисля, че това е бъдещето. В Албания имаме няколко партии с еднакви програми. В момента няма място за нови в политическата система, но ако ситуацията ескалира в смисъл на изолация и проблеми с други държави, ще се появи и такова пространство. - Да, но вижте - за Северна Македония се намери решение. Преди четири години. Могат да опитат сходно решение за Албания. - Не искат. Искат да видят повече резултати от страната, а сега тя не може да намери отговор сама. Защо? Много е лесно да се разбере. Преди 10 г всяка делегация от Брюксел говореше по един и същи начин. Днес има две Европи - една, която подкрепя Тирана и Европейската народна партия, която е с опозицията. Така че конфликтът не е само наш. Загубихме много добри приятели в Италия например, с това правителство имаме проблем. Загубихме и с Австрия, (бившият вицеканцлер Хайнц-Кристиан) Щрахе бе винаги срещу нас. Германия е готова да преговаря, а и е много важна в Берлинския процес. За Албания обаче проблемът е, че САЩ за пръв път не са част от процеса. Отсъства американският посланик. Искат стабилност, само за това мислят, а не за демокрацията ни. - Много е трудно да се направи такава декларация. Не че са с Рама, против опозицията са. - Може да поиска нови избори догодина и то не просто без Рама, а с друго правителство, от социалистическата партия, при условие, че прокуратурата разследва всички случаи на скандали от миналата седмица. Можем да направим различни предложения. Ако решат, че искат да протестират и да имат 100% или 0, не е добра игра и не мисля, че международната общност ще подкрепи това. - Катастрофа. В момента Албания няма конституционен съд, няма върховен съд, няма главен прокурор, има парламент без опозиция и правителството иска да има нов президент. Всичко това е опасно за демокрацията и не разбирам защо нямат връзка с реалността, защо нямат усещане за отговорност към демокрацията. Ако видите как говори Рама, той говори за хората срещу него като за \"лоши албанци\". Не като за граждани на Албания. Дели ги на добри - \"мои поддръжници\" и лоши - \"които са срещу мен\". Не може да се види в тази декларация никакъв демократичен манталитет. Виждаме само манталитета на (турския президент Реджеп Тайип) Ердоган, какъвто не ни трябва в Албания. - Правя разлика между първия и втория му мандат. В първия резултатите на Рама бяха много добри, рефорите съшо. Във втория имаме много проблеми с правосъдната реформа, но тя е най-доброто нещо в последното десетилетие. Хората гледат по телевизията за пръв път как безнаказани фигури, много властни, днес са прес специална комисия за оценка и може да си загубят работата. Беше културна революция в Албания и хората подкрепиха правосъдната еформа не заради правосъдния сектор. Защо? Надяват се на същата ситуация в политиката. Не може да имаме силна демокрация, ако не направим и второто. А последните две години имаме нова ситуация. Имахме много политици, корумпирани, но не богати. Сега имаме много олигарси, загубили връзка с хората. Не им трябват хората, а гласоподаватели, и не ги интересува какво мислят. В ситуация, в която могат да си купуват медии, да лобират при американците и да правят сделки. Затова сега 15% от албанците се доверяват на политически партии. - Правителството казва, че е легитимно, има дата за изборите. Но не става въпрос за брой, а за ценности. Но има проблем, ще се знае всички за кого са гласували, тайна на вота няма да еима. Има 60% вероятност за компромис за отлагане. Има и друго - могат да направят избори в до 70% от областите. Може да има втори тур в септември само в някои зони. Но местните избори няма да доведат до решение. Кризите ще са сходни. За да се реши кризата, вероятно трябва да има избори догодина през май. А ще има кандидат същия премиер и същите партии. Мнозина събират петиции за промяна в изборния кодекс. Ако това не се промени, ще е същото. Така че не мисля, че до 2, 3 или 4 години ще има решение. Нямаме етнически, религиозен или социален конфликт. За пръв път в кризата няма само политически цели в центъра, а и политическите кариери на двама лидери Рама и Баша са залог. Един трябва да си тръгне или двамата. Ако Баша потърси Рама, трябва да се откаже от Демократическата партия. Ако Рама потигне компромис с Баша, трябва да напусне поста. Сега трябва да се намерят решения за политическите кариери на двама лидери, не за интеграцията на Албания, и това е проблемът.", "date": "2019.06.25", "title": "Африм Красничи, политолог: Европа ще отприщи национализъм в Албания, ако я изолира"}
{"url": "https://www.dnevnik.bg/sviat/2019/06/25/3929214_trump_shte_opita_da_pomiri_izrael_i_palestincite_s/", "text": "Две години след като президентът на САЩ Доналд Тръмп обяви, че ще възстанови мирния процес между Израел и палестинците, планът му ще бъде формално оповестен днес в Бахрейн. Това ще се случи по време на форума \"Мир към просперитет\", който цели да окуражи инвестициите в палестинските територии, пише агенция \"Ройтерс\". Зетят на Тръмп Джаред Къшнър е дал на агенцията предварителен поглед към плана, който се фокусира върху икономиката. Засега няма много информация за политическите му аспекти, за които се спори от десетилетия. Сред тях е  статутът на град Ерусалим , в който се намират светини на юдаизма, исляма и християнството; приемливи и за двете страни граници; гаранции, че Израел няма да бъде застрашен от  атаките на палестинци  и враждебни съседи; желанието на палестинците да имат гражданство и окупациите на техни територии от Израел. Инвестиции за 50 млрд. долара Той призовава за инвестиции на стойност 50 млрд. долара за палестинците и околните арабски държави. В него са включени 179 инфраструктурни и бизнес проекта, включително транспортен коридор между Западния бряг и Газа на стойност 5 млрд. долара. Половината от инвестициите са предвидени за палестинските територии, останалите – за Ливан, Египет и Йордания. Кой ще плати Администрацията на Тръмп се надява голямата част от парите да дойдат от  богатите държави в Персийския залив  и от частни инвеститори. Какъв е шансът за успех Нисък. На форума няма да присъстват хора от израелското и палестинското правителство. А икономическият план може да влезе в действие само ако има политическо споразумение. Последните мирни преговори се провалиха през 2014 г. Нещо повече - формулировката на САЩ за \"нов подход\" се приема като кодова фраза, която означава, че Вашингтон се отказва от идеята за  решение с две държави . ООН и повечето държави по света подкрепят именно този подход, който би разрешил на палестинците да имат собствена страна, съсед на Израел. Какво казват двете страни Премиерът  Бенямин Нетаняху  твърди, че би изслушал плана, но настоява, че евреите трябва да останат на позициите си в  Йорданската долина  – стратегическа и плодородна земя в Западния бряг. Палестинците държат тя да бъде част от бъдеща тяхна държава. Президентът  Махмуд Абас  и Организацията за освобождение на Палестина от година и половина отказват да контактуват с администрацията на Тръмп, обвинявайки я, че е на страната на Израел, особено след като президентът призна  Ерусалим за столица  на еврейската държава.", "date": "2019.06.25", "title": "Тръмп ще опита да помири Израел и палестинците с инвестиции, но без политика"}
{"url": "https://www.dnevnik.bg/evropa/2019/06/25/3929235_nova_sdelka_ili_bez_sdelka_kakvo_moje_da_napravi/", "text": "Най-трудната задача на следващия британски премиер ще бъде излизането на Обединеното кралство от Европейския съюз. Новият лидер ще има няколко опции – да открие сделката за \"развода\", която парламентът би ратифицирал, да простъпи към Брекзит без сделка или да отлага. Великобритания трябва да напусне на 31 октомври, седем месеца по-късно от първоначално планираното, освен ако ЕС не се съгласи отново с отсрочка.  Фаворитът е  Борис Джонсън, водеща фигура в кампанията за Брекзит през 2016 г. Той обещава, че Великобритания ще напусне на 31 октомври със или без сделка. Как може да го направи? Договаряне на нова сделка Джонсън иска да отиде Брюксел и  да опита да получи  промени в сделката, която Тереза Мей договори през 2018 г., но която бе отхвърлена няколко пъти от парламента. ЕС е непреклонен, че най-спорната част от сделката – споразумението за оттеглянето, определящо преходния период след Брекзит – не може да бъде предоговаряно. Блокът многократно повтори тази позиция и каза, че няма да промени мнението си заради нов лидер. Джонсън твърди, че ЕС ще се върне на масата за преговори, ако Великобритания се подготви добре за Брекзит без сделка, превръщайки го в правдоподобна заплаха, която ще засегне благосъстоянието на ЕС. Неговият опонент за поста, външният министър Джереми Хънт, също иска да договори нова сделка, но би желал да забави Брекзит след 31 октомври. По думите му неговите умения да води преговори ще бъдат достатъчни, за да убеди ЕС отново да започне разговори. Всяка предоговорена сделка ще трябва да спечели мнозинство в 650-местния британски парламент, където управляващата Консервативна партия няма достатъчно депутати и е разделна за Брекзит. За да прокара каквато и да е сделка, Джонсън ще трябва да удовлетвори група от до 80 поддръжници на Брекзит, които искат категорично скъсване с ЕС. Той обаче ще трябва да гарантира, че не разочарова и малка група проевропейски настроени консерватори, които искат да се запазят по-тесните отношения с ЕС. Всяка нова сделка ще трябва да получи подкрепата и на северноирландската Демократична юнионистка партия, чиито 10 гласа поддържат консервативното правителство на малцинството. Без сделка Джонсън каза, че ако преговорите се провалят, той няма да поиска удължаване на Брекзит след 31 октомври. Това значи, че Великобритания ще напусне блока и без преходни разпоредби, включващи всичко – от паспортите след Брекзит до митническите регулации по ирландската граница. Според повечето икономисти това ще навреди на британската икономика, нарушавайки производството, спирайки инвестиции и създавайки огромна несигурност в големия сектор на услугите в страната. Евроскептиците, включително и Джонсън, твърдят, че добрата подготовка може да обезсили най-лошите ефекти, давайки в същото време на Великобритания политическата и икономическата свобода да просперира в дългосрочен план. Хънт не изключва Брекзит без сделка, но казва, че това би било последното възможно средство. Мнозинството депутати преди известно време гласуваха в опит да блокират \"твърд\" Брекзит, но излизането без сделка не изисква ратификация от парламента. И все пак депутатите биха могли да използват гъвкавостта на британското законодателство, за да опитат да спрат подобен сценарий. За да им попречи, премиерът може да разпусне парламента до след 31 октомври. Това обаче може да предизвика яростни критики и конституционна криза. Джонсън публично не е изключвал такъв вариант. Според Хънт това би било \"дълбока грешка\". Някои депутати консерватори заплашиха да напуснат партията и да гласуват срещу лидера си, за да предотвратят Брекзит без сделка и да свалят правителството. Биха били необходими шепа гласове на консерватори в подкрепа на вот на недоверие, за да се задейства срив на правителството. Забавяне Ако не се очертава сделка на хоризонта, но следващият премиер не може или не иска да пристъпи към \"твърд\" Брекзит, единствената опция ще бъде да поиска отсрочка. Великобритания вече получи две забавяния от ЕС, а група, водена от френския президент Еманюел Макрон, лобира срещу трето. Решението трябва да бъде подкрепено от всички държави - членки на ЕС. За да се съгласи с удължаване, ЕС вероятно ще настоява за подробен план от Великобритания как възнамерява да излезе от вътрешнополитическата безизходица. Евентуална обосновка може да бъде втори референдум или избори. Джонсън и Хънт са против втори референдум Общи избори Без сделка или желание Брезит да бъде отложен за трети път, британският лидер може да реши да разпусне парламента и да свика нови национални избори с надеждата да бъде преизбран и да получи нов мандат за предпочитания курс на действие. Избори може да се предизвикат по два начина. Ако две трети от депутатите се съгласят с предложение на правителството или ако мнозинството депутати гласуват, че нямат доверие в настоящото правителство, и не бъде договорено алтернативно. Лидерът на Партията на Брекзит Найджъл Фараж намекна, че би подкрепил Джонсън на избори, ако той обещае да пристъпи към Брекзит без сделка. Да напусне или да бъде свален Премиер, неспособен да осъществи или забави Брекзит и без желание да свика избори, ще има няколко опции. Може да подаде оставка, както направи Тереза Мей, без да предизвика избори. Парламентът може да опита да свали правителството с вот на недоверие. Ако мнозинството не подкрепи правителството, парламентът ще има 14 дена, за да опита да сформира ново ръководство, способно да спечели вот на доверие. Ако не успее, следват избори.", "date": "2019.06.25", "title": "Нова сделка или без сделка: Какво може да направи приемникът на Мей с Брекзит"}
{"url": "https://www.dnevnik.bg/photos/2019/06/25/3929430_fotogaleriia_10_godini_ot_smurtta_na_maikul_djeksun/", "text": "На днешната дата преди 10 години от този свят си отиде Майкъл Джексън - една от най-ярките и противоречиви звезди в света на музиката. Той е носител на 15 награди \"Грами\", като само с албума си Thriller взема 8 статуетки.", "date": "2019.06.25", "title": "Фотогалерия: Преди 10 години светът загуби Майкъл Джексън"}
{"url": "https://www.dnevnik.bg/evropa/2019/06/25/3929621_parij_berlin_i_london_preduprediha_iran_da_ne_otstupva/", "text": "Франция, Великобритания и Германия предупредиха Иран по официален дипломатически път, че Техеран ще се сблъска със сериозни последици, ако намали степента на изпълнението на ядреното споразумение от 2015 г. Това заявиха двама европейски дипломати, цитирани от \"Ройтерс\" и БТА. Дипломатическият демарш е бил отправен на 22 юни. Източниците уточниха, че целта е била Иран да бъде предупреден да не намалява задълженията си по споразумението. Франция, Великобритания и Германия са трите европейски страни, подписали ядреното споразумение. Засега не е ясно с какви последици може да се сблъска Иран за неизпълнение на задълженията си. Не е ясно и дали Иран е отговорил на европейския демарш, макар че на 23 юни иранският заместник-министър на външните работи Абас Арагчи беше цитиран от иранската държавна телевизия, че страната му няма да се откаже от решението да намалява ангажиментите си по ядреното споразумение. Трите европейски страни  положиха много усилия  да поддържат споразумението между големите световни сили и Иран, след като президентът на САЩ Доналд Тръмп едностранно се изтегли от него миналата година и започна отново да налага американските санкции. Миналата седмица  Иран заплаши  на 27 юни да прекрати спазването на лимита, наложен със сделката от 2015 г. върху неговите запаси от уранов хексафлуорид. В края на миналата седмица американският президент Доналд Тръмп  потвърди, че в последния момент се е отказал от въздушен удар  срещу цели в Иран, който е можел да доведе до 150 жертви, а ирански военни обясниха, че  са могли да свалят и военен самолет с 35 души на борда , който придружавал дрона. По-рано САЩ  обвиниха Иран  за нападения срещу два петролни танкера в Оманския залив.", "date": "2019.06.25", "title": "Париж, Берлин и Лондон предупредиха Иран да не отстъпва от ядреното споразумение"}
{"url": "https://www.dnevnik.bg/video/2019/06/25/3929875_petur_slavov_na_delata_za_ktb_ne_im_se_vijda_kraiat/", "text": "Хората след 5 г. ги интересува отговорът на институциите за фалита на КТБ. А делата срещу пряко отговорните за фалита са в толкова начална фаза, че краят им не се вижда. Включително основният обвиняем продължава да е в Сърбия и да не е разпитан. Това коментира Петър Славов от \"Демократична България\" в предаването \"Денят с Веселин Дремджиев\" по TV+ и TV1. Напомни, че почти всички големи структуроопределящи фирми са имали сметки в банката, което е ставало с благословията на управляващите. Късно се разбра, че банката притежава апетитни предприятия, които сега се продават на тъмно и на ниски цени, обяви Славов и посочи, че и до днес заедно с колегата му Мартин Димитров получават откази от Министерството на финансите да съобщят колко пари се получават от продажбата на тези предприятия и каква част от парите влиза в банката. Целия разговор вижте във видеофайла.", "date": "2019.06.25", "title": "Петър Славов: На делата за КТБ не им се вижда краят (видео)"}
{"url": "https://www.dnevnik.bg/bulgaria/2019/06/25/3929623_opasno_vreme_dnes_v_16_oblasti/", "text": "Предупредителни кодове за опасно време са обявени в 16 области в страната, а за Враца, Ловеч, Габрово и Велико Търново кодът е оранжев, съобщи БНТ. Очакват се интензивни валежи и гръмотевични бури в цяла Северна, Централна и Южна България. На места валежите могат да достигнат повече от 50 литра на квадратен метър. Има условия за градушки, предупреждават синоптиците. Атмосферното налягане ще се повишава и ще е по-високо от средното за юни. Днес ще се развива купеста и купесто-дъждовна облачност. С временни прекъсвания ще има краткотрайни валежи от дъжд, на места главно в Северна България и планинските райони - интензивни и значителни по количество. Ще има и градушки. Ще духа слаб до умерен вятър от север-североизток. Максималните температури ще са между 27° и 32°, за София - около 27°. По Черноморието облачността ще е значителна, около и следобед купесто-дъждовна. На места ще има краткотрайни валежи с гръмотевици. Ще духа слаб до умерен вятър от север-североизток. Максимални температури 27°-29°. Температурата на морската вода е 26-27°. Вълнението на морето ще бъде 2-3 бала.", "date": "2019.06.25", "title": "Опасно време днес в 16 области"}
{"url": "https://www.dnevnik.bg/evropa/2019/06/25/3929624_partiiata_na_merkel_izkljuchi_sutrudnichestvo_s/", "text": "Консерваторите на германския канцлер Ангела Меркел изключиха каквато и да било форма на сътрудничество с \"Алтернатива за Германия\", заявявайки, че антиимигрантската реторика на крайнодясната партия допринася за атмосфера на омраза, насърчаваща политическо насилие, предаде \"Ройтерс\". Решението на управителния съвет на християндемократите официално да отблъснат \"Алтернатива за Германия\" идва, след като лидерът им каза, че популистката партия трябва да сподели вината за  убийството на  подкрепящия имигрантите политик консерватор Валтер Любке. Председателят на ХДС Анегрет Крамп-Кранбауер посочи миналата седмица, че \"Алтернатива за Германия\", най-голямата опозиционна партия в германския парламент, легитимира езика на омразата, който насърчава крайнодесни симпатизанти да прибягват към насилие. Според прокурори крайнодесен симпатизант, задържан миналата седмица,  е отговорен за убийството  на Валтер Любке на 2 юни. Политикът, дългогодишен член на Християндемократическия съюз и ръководител на регионална администрация, бе омразна фигура в крайнодесни форми в интернет, настроени критично към решението на Меркел през 2015 г. да приеме около един милион бежанци в разгара на бежанската криза. Отприщването на крайнодясно насилие, включващо крайнодесен тероризъм, процъфтява в атмосфера на подстрекателство в интернет и в социалните медии, се посочва в предложение, блокиращо всяка форма на сътрудничество с \"Алтернатива за Германия\". Някои политици християндемократи, особено в източните провинции, където партията е най-силна,  заявиха по-рано , че консерваторите не трябва да изолират \"Алтернатива за Германия\" и трябва да обмислят изграждането на коалиции поне на регионално ниво. АзГ отхвърли твърденията, че антиимигрантската й позиция има вина за смъртта на Любке и каза, че членовете й са жертва на крайноляво насилие.", "date": "2019.06.25", "title": "Партията на Меркел изключи сътрудничество с \"Алтернатива за Германия\""}
{"url": "https://www.dnevnik.bg/na_put/2019/06/25/3929249_kotleti_kjuftenca_bekon_po_kolko_nachina_iaponcite/", "text": "Котлет от кит, сурово китово месо, пържени китови хапки, бекон от кит, китова пастърма - това са само малка част от начините, по които японците ядат месото на тези морски бозайници. То ще стане по-достъпно след 1 юли, когато Япония ще започне  улов на китове  с търговска цел. Той ѝ бе забранен в продължение на десетилетия. Консумацията на това месо се увеличава след Втората световна война и пикът ѝ е в началото на шестдесетте години, преди японците да открият други евтини  източници на протеин . Глобалната забрана на  лова на китове  от 1986 г. го превърна в деликатес, достъпен само благодарение на улова за изследвания, провеждани от японските учени. Азиатската държава обяви, че ще се оттегли от  Международната комисия за лова на китове  и ще започне лов с търговска цел от 1 юли. Токио е на мнение, че организацията, създадена да управлява устойчиво лова на бозайниците, се е превърнала в организация за опазване на животните, които обаче не са под заплаха от изчезване. Любителите на месото го сравняват с телешко, но с по-осезаем вкус. Те сочат и че съдържанието му на протеин е по-високо, а въглеродният отпечатък – по-нисък, отколкото на други меса. Собственичката на ресторант Йоко Ичибара казва, че повечето хора го предпочитат под формата на котлети или кюфтенца, което е жалко, защото така не се усеща истинският му вкус. \"В устата е месо, но в стомаха е риба, леко е\", казва свекървата на Ичибара, Ячио.", "date": "2019.06.25", "title": "Котлети, кюфтенца, бекон... по колко начина японците ядат месо от кит"}
{"url": "https://www.dnevnik.bg/evropa/2019/06/25/3929628_govoritel_na_siudadanos_napusna_zaradi_sdelkite_na/", "text": "Високопоставена фигура от испанската дясноцентристка партия \"Сиудаданос\" я напусна заради сделките й на регионално ниво, сключени с крайната десница, предаде \"Ройтерс\". \"Сиудаданос\", третата по големина партия в Испания след изборите през април, се съгласи да раздели висши постове в регионалните събрания в  Мадрид  и Мурсия с крайнодясната партия \"Вокс\" и с консервативната Народна партия, което обезпокои някои партийни членове. \"Вокс\", която се е изказвала срещу правата на ЛГБТ хората и иска да се отмени законодателство, защитаващо жените от домашно насилие, стана първата крайнодясна партия след смъртта на диктатора Франсиско Франко през 1975 г. със значително представителство в парламента. \"Как можем да създадем либерален проект в Испания, ако не можем да се опълчим на крайната десница, която е против всичко, в което вярваме?\", попита Тони Ролдан, говорител по икономическите въпроси на \"Сиудаданос\" в парламента, обяснявайки защо е напуснал партията. \"Не напускам, защото съм се променил. Напускам, защото \"Сиудаданос\" се промени\", допълни той. Партията, оглавявана от Алберт Ривера, често се позиционира в центристкия либерален лагер, както френския президент Еманюел Макрон. Но сделките й с Народната партия и \"Вокс\" и навлякоха критики и  предупреждения от Елисейския дворец , че евентуален съюз между либералите от \"Сиудаданос\" и крайната десница би поставил под въпрос политическото сътрудничество, насочено към изграждане на  обновена центристка група  в Европейския парламент. Говорителят на \"Сиудаданос\" Инес Аримадас каза пред репортери, че партията няма да промени курса. \"Ще продължим да бъдем алтернатива на санчизма\", заяви тя, имайки предвид премиера социалист Педро Санчес. Той спечели изборите през април, но не успя да получи мнозинство, което значи, че ще се нуждае от подкрепата на по-малки партии, за да сформира правителство. \"Сиудаданос\", която спечели първите си депутати през 2015 г., изключва каквато и да е сделка със социалистите и вместо това предпочете да сключи местни и регионални пактове с Народната партия и \"Вокс\". На теория социалистите и \"Сиудаданос\" биха имали достатъчно места, за да управляват страната заедно. Но Санчес изглежда склонен вместо това да разчита на крайнолявата \"Унидас подемос\" и на регионални партии и се надява да положи клетва в парламента през юли след завършване на коалиционните разговори. След напускането на Ролдан изпълнителният комитет на \"Сиудаданос\" гласува дали да се отвори възможността за сделка със Санчес. Четирима подкрепиха промяна в стратегията, но 24 души гласуваха против, което накара един от членовете й да напусне управителния орган.", "date": "2019.06.25", "title": "Говорител на \"Сиудаданос\" напусна заради сделките на партията с крайнодесните"}
{"url": "https://www.dnevnik.bg/sport/2019/06/25/3929588_video_plachete_v_nachaloto_za_da_se_smeete_nakraia_-/", "text": "Звездата на женския футбол Марта Виейра да Силва, позната като Марта, отправи емоционална реч към следващите поколения, които ще играят в националния отбор на Бразилия. Със силни думи и насълзени очи тя се обърна към по-младите в отбора след отпадането от световното първенство. В неделя \"селесао\" отстъпи с 1:2 срещу домакина Франция след продължения. Така 33-годишната Марта, която шест пъти е избирана от ФИФА за най-добра футболистка в света, остана далеч от мечтата за първа световна титла. Речта ѝ обаче плени спортния свят с посланието и откровеността си. \"Без съмнение това е специален момент и хората (в отбора) трябва да се възползват. Казвам го в смисъла на това, че те трябва да оценяват. Да ценят повече. Извинете, но се вълнувам. Исках да застана тук и да се смея, да плача от щастие\", започна Марта в интервюто си веднага след края на двубоя. \"Смятам, че това е първостепенното - човек трябва да плаче в началото, за да се смее накрая. Да иска повече, да тренира повече, да се грижи за себе си повече. Да е готов да играе 90 минути плюс още 30. За това моля момичетата\", продължи тя и добави, че заедно с останалите звезди Формига и Кристиане няма да са вечно в отбора. След това се обърна и с енергични жестове, сочейки към камерата, заяви: \"Женският футбол зависи от вас, за да оцелее. Затова помислете върху това - оценявайте повече. Плачете в началото, за да се смеете накрая\". Във Франция Марта стана най-резултатният футболист в историята на световните първенства при жените и мъжете, като със 17-ия си гол изпревари германеца Мирослав Клозе (16).", "date": "2019.06.25", "title": "Видео: Плачете в началото, за да се смеете накрая - пламенната реч, впечатлила спорта"}
{"url": "https://www.dnevnik.bg/politika/2019/06/25/3929642_koaliciiata_moje_da_se_razklati_zaradi_subsidiite_za/", "text": "Възможно е.\" Така лидерът на НФСБ Валери Симеонов отговори на въпрос дали различията в управляващата коалиция по темата за финансирането на партиите ще повлияят по някакъв начин на управленската коалиция. Симеонов каза това преди началото на съвета на управляващата коалиция ГЕРБ и \"Обединени патриоти\" (ВМРО, НФСБ, \"Атака\"). Вариантите, които се обсъждат на съвета, са: Партия да взима 11 на глас, получен на парламентарни избори, както е според сегашните разпоредби; 1 лв., както предложи Бойко Борисов, или между 5 и 8 лв. на глас според вижданията на ВМРО и на БСП. ДПС, което контрира идеята за 1 лв. субсидия с нулева субсидия и предложение за финансиране от бизнеса, се върна към държавно подпомагане с 11 лв. за глас. \"Ще потърсим някакво разумно решение, дай Боже колективно, общо решение\", каза Валери Симеонов. Според него е по-разумно да се отложи във времето този разговор за субсидията, \"защото много прибързано бяха взети решенията от всяка една от партиите и мисля, че е нужен малко по-обширен, мащабен такъв диалог и консултации.\" Трябва да се удовлетвори мнението на гражданите за премахване или намаляване на субсидиите, каза заместник-председателят на \"Атака\" Десислав Чуколов на влизане в Министерски съвет, където е срещата. Чуколов обясни, че Волен Сидеров е в Москва и затова няма да може да присъства на срещата. От думите му се разбра, че партиите в малката коалиция \"Обединени патриоти\" не са разговаряли по темата за партийните субсидии. Чуколов не харесва предложението на ДПС, ако субсидията стане 1 лв. да има финансиране от икономически субекти. \"Това със спонсорствата не става - когато например се гласува закон, сигурно трябва да излизам на трибуната и да чета \"този закон е с любезното съдействие на еди-кой си\". Трябва да се урегулират добре нещата, да се изчисти политическата система от всякакви съмнения. И да се удовлетвори мнението на гражданите да се премахнат или намалят субсидиите\", заяви Чуколов. Валери Симеонов отказа да коментира референдума на Слави за намаляването на субсидиите.\"Защото в такъв референдум можеше да има и други въпроси, които биха унищожили държавата и много хора биха ги подкрепили. Като например \"подкрепяте ли ДДС да бъде 1 лв.\", каза Симеонов. Чуколов каза още на влизане, че щял да постави на коалиционния съвет въпроса за забрана на абортите, който били по 70 на ден, а някои лекари прибирали по 150 лв. на аборт. Според него това било по-важно от темата за субсидиите. На въпрос на \"Дневник\" кога ще поставят за обсъждане  останалите точки от дневния ред на евангелистите и руския православен олигарх Констанин Малофее в като забрана на разводите, Чуколов каза: \"Това са православни ценности, недейте да опростачвате темата\".", "date": "2019.06.25", "title": "Управляващата коалиция може да се разклати заради субсидиите за партиите според Валери Симеонов"}
{"url": "https://www.dnevnik.bg/sviat/2019/06/25/3929655_spacex_zapochna_6_chasa_da_podrejda_24_sputnika_v/", "text": "Компанията SpaceX изстреля тази сутрин от Флорида тежкотоварната си ракета Falcon Heavy с 24 спътника на борда, които ще оставя на различни места в орбита в следващите 6 часа. Компанията на Илон Мъск нарече началото на мисията едно от най-трудните досега. Falcon Heavy е смятана за най-мощната ракета в света и това е едва третият ѝ старт и първият, направен през нощта (в 2:30 местно време). Той бе даден с 3 часа закъснение от Кейп Канаверал. Мисията Space Test Program 2 (STP-2) е с експериментални сателити на различни агенции, включително на лаборатории на Пентагона, университети, неправителствени организации, NASA и Националната администрация за изследване на океаните и атмосферата (NOAA).", "date": "2019.06.25", "title": "SpaceX започна да \"подрежда\" 24 спътника в орбита (видео)"}
{"url": "https://www.dnevnik.bg/politika/2019/06/25/3929651_radev_preporucha_ot_jeneva_v_bulgariia_da_se_mine_kum/", "text": "В България най-много липсва непримиримостта към ниското качество. В България трябва да се премине от количествени към качествени измерители на живота. Това обяви държавният глава Румен Радев на среща с българи в Женева, където той е на посещение във връзка с 41-ата сесия на Съвета на ООН. Той използва визитата си, за да отправи критики към управляващите, като лансира тезата, че статуквото в страната може да се промени, ако българите по света се върнат в родината си и наложат нови отношения. Имаме нужда от друго качество в политическия процес, от други критерии за оценка на работата на политици, на управление, друго качество на избирателния процес, друго качество на инфраструктура, образование, здравеопазване, обяви Радев, цитиран от пресслужбата си. \"В България трябва да преминем от количествени към качествени измерители на нашия живот\", посочи президентът и даде пример с изграждането на инфраструктура в България, където е най-видимо как вложените пари не отговарят на крайния резултат. \"Това означава няколко неща – лошо качество на провеждане на обществените поръчки, неспособност и липса на административен капацитет или корупция, или всичко това заедно. Тези неща трябва да дразнят все повече и трябва да бъдем непримирими\", заяви Румен Радев. По думите му българите зад граница могат да помогнат за процесите в България, като, връщайки се в родината си, привнесат професионалните и обществените отношения, както и успешните модели от опита си в чужбина. Това ще даде тласък за нашите бъдещи успехи, заяви Румен Радев. Държавният глава подчерта, че българите в Швейцария са изключително добре интегрирани, с доказани успехи в областите, в които осъществяват дейността си – банковото дело, науката и образованието, информационните технологии, медицината, културата и изкуството. \"Гордея се с вас и с начина, по който представлявате България, защото доброто име на България и готовността за инвестиране в страната ни се дължи до голяма степен на вас\", обърна се той към българите. Президентът заяви още, че ангажиментите на държавата към българските граждани в чужбина не изисква единствено средства, а и точни нормативни решения и ясна визия. \"Имаме Национална стратегия за българските граждани и историческите български общности по света, която не е лош документ, но се нуждае от сериозна актуализация\", посочи Румен Радев. Той заяви, че президентската институция предвижда да организира форум с участие на българи зад граница и съответните компетентни институции, на който да се обсъдят въпросите, отнасящи се до тях.", "date": "2019.06.25", "title": "Радев препоръча от Женева в България да се мине към качествени измерители на живота"}
{"url": "https://www.dnevnik.bg/zelen/2019/06/25/3929236_obshtinskiiat_suvet_na_kavarna_shte_reshi_za_plana_za/", "text": "Днес общинският съвет на Каварна ще гласува дали да възложи на Асоциацията на парковете в България (АПБ) да довърши безвъзмездно процеса по приемане на Интегриран план за управление зони от \"Натура 2000\" край Калиакра. Това са три зони, които защитават редките степни обитания и диви птици. Докато няма такъв план, зоните са обявени само \"на хартия\" и няма ясни правила нито за опазване на рядката природа, нито за разрешените параметри на развитие на стопански дейности в района. За \"Дневник\" информация за случая изпрати инициативната група на собственици на земи от района \"За туризма на Калиакра\". Те сигнализират за опити за манипулиране и настройване на обществеността срещу Интегрирания план за трите зони от \"Натура 2000\". Именно такива скандали с фалшива информация за несъществуващи рестрикции в предлагания Интегриран план бяха  причина за спирането му през 2017 г.  Тогава след обиди към учените (виж  тук ) и неверни обвинения за несъществуващи ограничения в плана (виж  тук ) бяха прекъснати обществените обсъждания на проекта, разработен от Института по биоразнообразие и екосистемни изследвания към Българската академия на науките (ИБЕИ-БАН) в периода 2015-2017 г. Досега кметът на Каварна Нина Ставрева (от БСП) е подкрепяла екоминистерството за спиране на процеса. Затова и днешното обсъждане е с неясен резултат, въпреки че довършването на експертния процес ще се направи от АПБ про боно и без разход за общинския бюджет. Миналата година общинският съвет прие редица решения, сред които инициатива за довършване на Интегрирания план, който да даде ясни правила на местните собственици. Решенията си съветът аргументира с целта едновременно да изпълни решението на Съда на Европейския съюз, осъдил България за унищожаване на степите и недостатъчен обхват на зоните за птиците, както и да премести проектите за развитие на курортни селища в площи, където те да не бъдат в конфликт със защитените местообитания. Общинският съвет в конфликт за защитата на \"Натура 2000\" Последното решение (в  прикачения файл ) по темата общинският съвет прие на 26 февруари по предложение на съветници от ГЕРБ, като с него призовава Министерството на околната среда и водите (МОСВ) да завърши процеса по приемане на Интегрирания план. В писмо от май екоминистърът Нено Димов казва ( прикачен файл ), че договорът с БАН е прекратен и учените няма да довършат процеса. Днешните предложения ( прикачен документ ) са от председателя на съвета от партия \"Ред, законност и справедливост\" Красимир Кръстев. В консултации със собствениците на земи от \"За туризма на Калиакра\" и с природозащитни организации се е стигнало до решение, че въз основа на проекта на БАН Интегрираният план може да бъде приет за 3 месеца. За да се постигне това, АПБ предлага доброволно и безвъзмездно да довърши процеса ( прикачен документ ) . От \"За турзима на Калиакра\" разясниха пред \"Дневник\", че очакват нови опити за фалшиви интерпретации и настройване на общински съветници срещу приемане на правилата за трите зони от \"Натура 2000\", въпреки че те са разработени от експерти по биоразнообразието от БАН, били са одобрени от МОСВ като възложител, и са необходимото условие за развитие на всяко бъдещо икономическо действие в района. Европейските изисквания и интегрираният план От януари 2016 г. е в сила решение на Съда на Европейския съюз, осъждащо България за неизпълнение на двете директиви за биоразнообразието и изискващо действия, които държавата бави досега. Решението на Европейския съд констатира недостатъчен обхват на зоните за птиците и изграждане на инфраструктура, която уврежда както защитените редки степи (проектите \"Калиакра уинд пауър\", \"ЕВН Енертраг Каварна\", \"ЦИД — Атлас\", \"Вертикал — Петков и с‑ие\" и \"Трейшън клифс голф енд спа резорт\"), така и инфраструктура, прогонваща редките птици, чийто миграционен път минава оттам (проектите \"АЕС гeo енeрджи\", \"Уиндтех\", \"Брестиом\", \"Дисиб\", \"Еко енерджи\" и \"Лонгман инвестмънт\"). Според решението България не е оценила кумулативния ефект на проектите. В отговор на решението държавата започва разработването на Интегрирания план за зоните от \"Натура 2000\" край Калиакра. Следва бойкот от собственици на земи, които отправят и заплахи към учените и през август 2017 г. общината и екоминистерството спират приемането на плана (виж  тук  и  тук ). Заради неговата липса досега не са започнати конкретни мерки за изпълнение на решението на Европейския съд и няма ясни правила за бъдещите проекти в района. Мерките През март общинският съвет инициира кандидатстване за проект за възстановяване на степи. За съжаление, този първи проект (на стойност 195 276 лв.) е за три общински имота с площ 230 декара, като в част от тях степите не се нуждаят от възстановяване, според информация от общински съветници. Иницииран от управляващия кмет на БСП и екоминистерството, проектът за пилотно възстановяване е критикуван от съветниците от ГЕРБ и \"Ред, законност и справедливост\" като неефективно разходване на средства. Ако започне да се изпълнява проект за възстановяване на степите, преди обаче да е приет планът за зоните от \"Натура 2000\", могат да бъдат похарчени сериозни суми без ефект, предупредиха през март учени и представители на неправителствени организации. Важно е възстановяването да се случва на терени с реално увредени степи и по научна методика от утвърдени експерти.", "date": "2019.06.25", "title": "Общинският съвет на Каварна ще реши за плана за \"Натура 2000\" край Калиакра"}
{"url": "https://www.dnevnik.bg/detski_dnevnik/2019/06/25/3929488_deca_mogat_da_praviat_sobstvena_animaciia_v_muzeiko/", "text": "Този текст е част от специалната тема  \"Ваканция, ура, 2019\" , с която \"Детски Дневник\" се старае да е в полза на родителите с идеи за приятни и полезни занимания за децата през предстоящите месеци почивка. Деца между 7 и 15 години могат да се потопят в изкуството на анимирането и да се запознаят с някои от технологичните предизвикателства при направата на филм в креативното място на детския научен център \"Музейко\" - Maker Space. Там в следващите три месеца се е настанила темата \"Анимация\", която ще ги научи на трикoве от историята на анимацията. Сред разнообразните видове анимация, Maker Space поставя акцент върху стоп кадър анимацията, а именно - разказването на истории със статични обекти, които заснети кадър-по-кадър, оживяват. За целта за малките кинематографи разполагат с подготвени станции с камери и софтуер, чрез който да заснемат своите идеи. Всяко дете може да занесе своите любими играчки и да разкаже историята им или да използва готови комплекти, с които да направи първите стъпки в анимацията. Желаещите да научат повече за историята на анимацията ще имат възможността да си направят зоотроп – устройство, което при въртене води до създаване на впечатление за движение.", "date": "2019.06.25", "title": "Деца могат да правят собствена анимация в \"Музейко\" (видео)"}
{"url": "https://www.dnevnik.bg/sport/2019/06/25/3929590_nadal_stranno_e_che_samo_uimbuldun_ima_svoi_kriterii/", "text": "Шампионът от \"Ролан Гарос\" Рафаел Надал смята, че е странно, че \"Уимбълдън\" е единственият турнир, който има свой критерий за подреждане на схемата на участниците. Заради особеностите на предстоящия трети за сезона турнир от Големия шлем испанецът се очаква да е трети в схемата, въпреки че в световната ранглиста е втори пред Роджър Федерер. Според Надал това е вечната тема преди \"Уимбълдън\". \"Това е единственият турнир през сезона, в който се прави това, което те смятат. Има един критерий. Така или иначе - дали съм втори или трети, аз трябва покажа най-доброто си ниво, за да се боря за това, към което се стремя. Ще приема да съм трети, ако така виждат нещата, и ще се боря да спечеля мачовете, които ми се паднат\", каза испанецът в програмата \"Вамос\". \"Единственото, което на мен не ми изглежда добре в тази история, е, че само \"Уимбълдън\" го прави. Ако го правеха всички, всичко щеше да е наред, но да го прави само един турнир... Не става въпрос само за мен, ставало е и с други тенисисти\", каза Надал. Турнирите в календара на АТП разчитат на световната ранглиста за определяне на схемата си, като единственото изключение е \"Уимбълдън\". Там се вземат предвид точките в ранглистата към 24 юни 2019, добавят се спечелените точки от турнири на трева в последните 12 месеца преди тази дата, както и 75% от точките, спечелени на най-успешния турнир на трева още 12 месеца назад. Според Надал по този начин организаторите на \"Уимбълдън\" \"не уважават статута, който някои играчи са си заслужили в течение на сезона\". Жребият за турнира ще се тегли в петък.", "date": "2019.06.25", "title": "Надал: Странно е, че само \"Уимбълдън\" има свой критерий за подреждане на схемата"}
{"url": "https://www.dnevnik.bg/sviat/2019/06/25/3929668_v_italiia_69_sa_razocharovani_ot_es_spored_gurcite/", "text": "В Италия, където от миналата година управляват евроскептични партии, 69% от анкетираните от германска агенция казват, че решенията на Европейския съюз не представляват интереса на гражданите. В Европа 52% са на мнение, че ЕС не действа в полза на повечето от гражданите си. Голяма част от европейци смятат, че банките и финансовият сектор като цяло влияят вредно на демокрацията в страните им. Най-категорично на това мнение са гърците, където десетилетие след избухването на дълговата криза мнозина гърци смятат, че живеят в бедност. Данните са от анкета сред почти 178 000 души в 54 държави от цял свят (България не е сред тях), проведена от германската агенция  Dalia Research  в сътрудничество с Rasmussen Global и Фондация \"Алианс на демокрациите\", която тази седмица свиква в Копенхаген годишната си конференция. Индексът за възприятие на демокрацията за тази година е основан на допитване, проведено между 18 април и 6 юни. Заключението от обобщаването на резултатите е, че 50% от анкетираните по света не вярват, че живеят в демократично управление. Дори в демократични държави 45% смятат, че в действителност не живеят в демокрация. Демокрацията е в криза не защото хората губят вяра в нея, а защото изискват повече от нея, казват от Dalia Research. Важно е в страната ни да има демокрация, казват 79% от анкетираните, като този показател се движи от 92% в Гърция до 55% в Иран. Едва половината от населението по света мисли, че живее в демократична държава, а мнозина в Западна Европа посочват банки и социални мрежи в интернет като заплахи за демокрацията. В Европа най-много критики идват от Франция, Италия и Гърция. \"В момента най-големият риск за демокрациите е, че хората вече не ги смятат за демократични\", обяснява в специално изявление Нико Ясперс, изпълнителен директор на Dalia. \"Когато попитате хората, става ясно, че това не е надигане срещу демокрацията, а призив за повече демокрация.\" \"В обществото се налага мнение, че демокрацията е в упадък, защото хората искали по-малко демокрация. Това проучване показва точно обратното - мнозина искат да се чува гласът им за това как се взимат решенията\", казва Андерс Фог Расмусен, бивш премиер на Дания, бивш генерален секретар на НАТО и основател на Фондация \"Алианс на демокрациите\". \"Политическите лидери трябва да чуят този призив и да покажат на хората, че мнението им все още има значение в коридорите на властта.\" В САЩ например хората са разделени на два приблизително еднакви лагера, докато започва да набира скорост кампанията за президентските избори през ноември 2020 г. Запитани дали страната им е достатъчно демократична, 46% отговарят положително, но 40% не са доволни от състоянието на нещата. Над половината американци са убедени, че страната им влияе позитивно за демокрацията по света. Не така смятат повечето от анкетираните в западни държави като Канада и по-голяма част от Европа - според тях САЩ имат отрицателен ефект върху демократизирането на света. Още от основните заключения на Индекса - над 40% от участниците в проучването в САЩ (42%), Канада (43%), Австрия (43%), Холандия (41%) и Австралия (41%) оценяват като   като \"Фейсбук\" и \"Туитър\", които са базирани в САЩ -  , смятат 64% в Гърция, 61% в Италия, 56% в Германия, 55% във Франция и 53% в Белгия -  , смятат 66% от австрийците, 62% от германците, 59% от анкетираните в Дания, 58% в Швейцария и 58% в Канада - на въпроса   с \"да\" отговарят 78% от швейцарците, но едва 20% от венецуелците -  , което очакват; най-голямото разминаване (около 50 процентни пункта) е отчетено в Алжир, Венецуела, Гърция, Полша и Унгария, а най-малкото - в Швейцария, Норвегия, Дания, Филипините и Саудитска Арабия - запитани \" \" в демократичните държави 38% отговарят, че не са удовлетворени от нивото; това е почти толкова, колкото е средният показател на неудовлетворение в света - 41%.", "date": "2019.06.25", "title": "В Италия 69% са разочаровани от ЕС, според гърците банките вредят на демокрацията"}
{"url": "https://www.dnevnik.bg/sport/2019/06/24/3929399_mercedes_se_oplaka_ot_masirana_ataka_na_trolove_v/", "text": "Отборът на \"Мерцедес\", който печели титлата при пилотите и конструкторите във Формула 1 неизменно в последните пет години, обяви, че е обект на масирана атака от страна на тролове в интернет. Шефът на отбора, базиран в Бракли,  Тото Волф  обаче добави, че това само прави тима му по-силен. Според Волф всичко е започнало след  състезанието за Гран при на Канада  преди две седмици. Там победата беше присъдена на Люис Хамилтън след 5-секундно наказание за  Себастиан Фетел  заради напускане на пистата и опасно завръщане. Това доведе до много дискусии и дори  преразглеждане на ситуацията  преди Гран при на Франция. В паузата между двете състезания Хамилтън и отборът му са били подложени на атака, съобщи Волф. Преди Гран при на Франция Хамилтън се оплака в 3 часа сутринта, че не може да заспи от притеснение заради преразглеждането на решението. Според Волф причина за това са точно атаките, на които е бил подложен световният шампион в социалните мрежи. \"Троловете в мрежата вече излизат извън контрол. Хора, скрити зад фалшиви профили, които не застават със своите лица, постоянно ни атакува. Това е наистина е много лошо за спорта\", каза Волф. \"Не ме разбирайте погрешно, смятам че е хубаво да има разнопосочни мнения, дори такива, които водят до емоционални дискусии, но не приемам обиди и целенасочени атаки. Такива неща нямат място в спорта\", добави шефът на \"Мерцедес\". \"Мерцедес\" спечели двойна победа във Франция, след като Хамилтън завърши пръв, а съотборникът му Валтери Ботас втори. В осемте старта от началото на сезона \"Сребърните стрели\" неизменно печелят всяко състезание.", "date": "2019.06.25", "title": "\"Мерцедес\" се оплака от масирана атака на тролове в интернет"}
{"url": "https://www.dnevnik.bg/sport/2019/06/25/3929653_gruckoto_chudo_ianis_antetokumbo_beshe_izbran_za/", "text": "Гръцкият състезател Янис Антетокумбо беше избран за най-полезен играч (MVP) в редовния сезон на Националната баскетболна асоциация (НБА). 24-годишният играч на \"Милуоки бъкс\" беше предпочетен пред носителя на отличието за миналата година Джеймс Хардън от \"Хюстън рокетс\" и Пол Джордж от \"Оклахома сити тъндър\". Антетокумбо печели приза за пръв път в кариерата си. Той е едва вторият европеец след Дирк Новицки и четвъртият чужденец, който е избиран за най-полезен играч в редовния сезон. Наградата са печелили още нигериецът Хакийм Олайджуон и канадецът Стив Неш. Антетокумбо, който е от нигерийски произход, е вторият играч на \"Милуоки\" с подобно признание. За последно легендата  Карим Абдул-Джажбар  беше удостоен с отличието за 1970-71, 1971-72 и1973-74. През сезона Гръцкото чудо записа по 27.7 точки, 12.5 спечелени борби и 5.9 асистенции средно на мач. С успешна стрелба 57.8% той постави рекорд за франчайза на \"Милуоки\". С Антетокумбо в състава \"Милуоки\" беше отборът с най-добри показатели в редовния сезон. \"Елените\" завършиха с 60 победи в 82 мача, а в плейофите тимът загуби финала в Източната конференция от шампиона \"Торонто раптърс\". Антетокумбо е едва дванадесетият състезател в НБА, който печели отличието преди да навърши 25 години. Европейското присъствие в наградите на НБА продължи с избирането на  словенеца Лука Дончич  за новобранец на сезона и французина Руди Гобер за най-добър защитник. Лу Уилямс от \"Лос Анджелис клипърс\" пък получи за рекорден трети път отличието за най-добър шести играч.", "date": "2019.06.25", "title": "Гръцкото чудо Янис Антетокумбо беше избран за играч на сезона в НБА"}
{"url": "https://www.dnevnik.bg/politika/2019/06/25/3929686_partiinite_subsidii_shte_budat_namaleni_shte_se/", "text": "Субсидиите за партиите ще бъдат намалени, като ще се дебатира до ваканцията на парламента през август с колко. Същевременно премиерът Бойко Борисов не се отказва от идеята си субсидията да стане 1 лв. на получен глас на парламентарните избори. Това се разбра след коалиционния съвет на ГЕРБ и \"Обединени патриоти\", който се проведе в Министерския съвет. Обединихме се около една обща позиция, че по този въпрос не трябва да се действа припряно, каза лидерът а НФСБ Валери Симеонов след срещата. \"Всички сме на една обща позиция - че субсидиите трябва да бъдат намалени\", заяви Симеонов. Според него очакванията на обществото са за намаляване на субсидиите, което може да стане единствено през Закона за политическите партии. Още тази седмица от \"Обединени патриоти\" ще инициираме консултации в Народното събрание с останалите политически сили, за да намерим разумния баланс и законите за политическите партии и за бюджета да бъдат обсъждани и разглеждани заедно, каза Симеонов. Той добави, че законите ще бъдат гледани заедно след постигането на разумен компромис между всички политически сили. \"Като сме поставили срок двата закона да минат през зала до ваканцията от 1 август, за да не бъдем упреквани, че умишлено отлагаме въпроса за субсидиите, за да не бъде разглеждан въобще\", заяви Симеонов. Премиерът Бойко Борисов благодари на партньорите си, че са приели извинението му, че не е съгласувал с тях идеята си за намаляване на субсидията до 1 лв., която за малко не стана закон в петък. После добави, че ГЕРБ продължават да държат субсидията да бъде 1 лв. \"Поканени сме на разговори от \"Обединени патриоти\" и сме готови да говорим за закона за политическите партии. Там трябва да се направят необходимите промени\", коментира лидерът на ГЕРБ. \"Сега Министерството на финансите и правителството се занимават с изплащането на партийните субсидии. Това трябва да отиде в Закона за политическите партии\", каза още той. В момента размерът на държавната субсидия за партиите се определя от Министерството на финансите и се вписва ежегодно в закона за държавния бюджет. Според източници от ГЕРБ в момента се обмисля кое ведомство да се заеме с изплащането на партийните субсидии, за да не е Министерството на финансите. Вариантите, които се обсъждат, са: Партия да взима 11 на глас, получен на парламентарни избори, както е според сегашните разпоредби; 1 лв., както предложи Бойко Борисов, или между 5 и 8 лв. на глас според вижданията на ВМРО и на БСП. ДПС, което контрира идеята за 1 лв. субсидия с нулева субсидия и предложение за финансиране от бизнеса, се върна към държавно подпомагане с 11 лв. за глас. До радикалната промяна в системата на финансирането на партиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Оказа се, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. Шест дни по-късно идеята на Борисов вече беше приета на първо четене в парламента. \"За\" гласуваха 117 депутати от 207, като гласовете \"за\" дойдоха от ГЕРБ, \"Обединени патриоти\" и \"Воля\". От ВМРО също гласуваха \"за\", въпреки че още тогава искаха парите за субсидията да бъдат редуцирани, но не и до 1 лв.", "date": "2019.06.25", "title": "Партийните субсидии ще бъдат намалени, ще се обсъжда до август с колко"}
{"url": "https://www.dnevnik.bg/bulgaria/2019/06/25/3929692_kratki_novini_feribotut_pri_svishtov_vremenno_ne_raboti/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Караянчева предлага друго име за \"Турски поток\" в България Председателят на парламента Цвета Караянчева предлага разклонението на \"Турски поток\" през България да се нарича \"Балкански поток\", съобщава БТА. Предложението си тя е обявила при посещението си в Москва на срещата си с председателя на Съвета на федерацията на Федералното събрание на Руската федерация Валентина Матвиенко. С доставките на газ по тази тръба ще бъде засилена и ролята на газовия хъб \"Балкан\", посредством което ще се постигне реална диверсификация на доставките на газ и конкурентни цени, както за България, така и за Европа\", казала още Караянчева, цитирана от БТА. Лозан Панов покани Данаил Кирилов да види как се разпределят делата Председателят на Върховния касационен съд Лозан Панов покани министъра на правосъдието Данаил Кирилов да присъства на случайно разпределение на дело във ВКС. Поканата е по повод изказване на министър Кирилов от вчера по време на дискусията за бъдещата процедура за разследване на председателите на ВКС и ВАС и на главния прокурор. Панов напомня, че много пъти по искане на страна или медии случайното разпределение на дела във ВКС се е извършвало публично. Движението между Сливница и Калотина се пренасочва  От утре - 26 юни, се спира движението по близо 5 км участък от пътя Калотина - Сливница, като трафикът се насочва по стария път Калотина - София. Причина е строителството на участък от магитрала \"Европа\", което ще продължи до ноември. Пътни глоби до 20 лири в Турция се плащат на границата По информация на Генералното консулство на България в Одрин и на турските митнически власти електронната система за незабавно плащане на наложени глоби и натрупани лихви за неплатени пътни такси на чужди граждани в Турция е възможно да не отчита суми под 20 турски лири, съобщава Министерството на външните работи. Затова глобите за неплатени пътни такси под 20 турски лири могат бъдат платени на място на митническото гише за заплащане на такси на граничните пунктове с Турция. Ведомството напомня, че за платените глоби се дават квитанции, а обжалване може да има след като бъдат платени. При необходимост Генералното консулство на България в Одрин е готово да съдейства на българските граждани на дежурния телефон +90 533 6298164. Фериботът при Свищов временно не работи Фериботната платформа \"Ваду Ой\" при граничния пункт е с аварирал двигател на кораба и се намира на територията на Румъния. Камионите се пренасочват към граничните пунктова Никопол и Русе\" съобщи МВР. Всеки, който желае да дари, може да го направи от 9.30 до 13.30 часа утре, на 26 юни. Екипът на болницата очаква желаещите кръводарители в рапортна зала \"проф. Емил Таков\" (рапортната зала на травматологиите, ет. 2 - над Спешното на \"Пирогов\"). Желателно е кръводарителите да са закусили, пили достатъчно вода и кафе, да нямат заболявания.", "date": "2019.06.25", "title": "Кратки новини: Караянчева предлага друго име за \"Турски поток\" в България"}
{"url": "https://www.dnevnik.bg/biznes/2019/06/25/3929689_pravosudnoto_ministerstvo_podgotvia_restart_na/", "text": "Министерството на правосъдието подготвя промени в законодателството, чрез които Имотният регистър да стане електронен и да бъде воден по имоти, а не по собственици, както е в момента. Това се разбира от думите на Габриела Козарева, изпълнителен директор на Агенцията по вписванията пред \"24 часа\". Тя посочва, че в момента регистърът на практика не е електронен, тъй като всичко е на хартия. С готвените промени се предвижда да има електронни партиди на имотите, нотариалните актове да са електронни и от регистъра да се добива цялата информация за даден имот. Това в момента не е така и от липсата на подобна възможност често се оплакват строителните фирми, тъй като това затруднява работата им. Работната група, която подготвя промените, ще трябва да реши колко назад да се извършват обследванията на имотите - 10, 20, 100 години, обяснява Козарева. \"Идеята е да се извърши обследването, то да бъде скрепено с подписа на квалифициран юрист и да се знае, че информацията, така както е въведена, е факт и няма да се събира отново всеки път, когато се извършва сделка\", обяснява тя. Най-търсената услуга в Имотния регистър е издаването на удостоверение за тежести. Това предполага човек да получи обследване за определен период назад - какви сделки, възбрани и тежести има върху имота. Ако информацията съществува като електронна партида, всеки ще може да я проверява онлайн. Обследването няма да се прави инцидентно, когато има сделка, а по служебен път ще се извърши за всички обекти в страната. За започването на имотната партида основополагаща ще е кадастралната карта, защото тя дава индикатор на имота - той може да е поземлен, къща, апартамент и пр., обяснява Козарева. Предвижда се всеки обект да получи идентификатор - уникален номер, под който ще съществува съответната електронна имотна партида. Тя ще бъде изследвана назад определен брой години, какъвто се приеме, след което в нея ще бъде нанасяна последващата информация, която се получава при сделка. Все пак Козарева посочва, че събирането и дигитализирането на тези данни не може да се очаква да стане факт скоро.", "date": "2019.06.25", "title": "Правосъдното министерство подготвя рестарт на Имотния регистър"}
{"url": "https://www.dnevnik.bg/evropa/2019/06/25/3929721_mahmulrukut_struva_na_britanskata_ikonomika_14/", "text": "Британската икономика губи 1.4 млрд. паунда (1.8 милиарда долара) от хората, които идват на работа или махмурлии, или пияни, сочи проучване, цитирано от \"Блумбърг\". Лондонският институт за проучвания, свързани с алкохола, основава изводите си на анкета на 3400 британски служители. Те са на мнение, че са с 39 процента по-малко ефективни, когато отидат на работа махмурлии. Анализът отчита този резултат заедно със средния разход за труд, за да се определи стойността на икономическите щети. Институтът отбелязва, че правителството подценява цялостната икономическа загуба от алкохола, тъй като неговото измерване не взима предвид присъствието на работа на пияни или махмурлии, които са държали да се появят на работното си място въпреки състоянието си. Като се отчете махмурлукът на работа, официалното измерване на икономическите щети ще възлязат на 8.7 милиарда паунда, посочват анализаторите. Служителите, които са по-високо платени, е по-вероятно да дойдат на работа махмурлии или интоксикирани според проучването. Анализът установява, че 55 процента от хората, печелещи над 60 хил. паунда годишно, са идвали на работа в такова състояние спрямо 29 процента от хората, които печелят под 10 хил. годишно.", "date": "2019.06.25", "title": "Махмурлукът струва на британската икономика 1.4 млрд. паунда"}
{"url": "https://www.dnevnik.bg/politika/2019/06/25/3929662_obshtestveniiat_suvet_kum_cik_sekcionnite_komisii_ne/", "text": "Ниска (средно около 25 на сто) \"използваемост\" на машините за гласуване на европейските избори, стотици сгрешени протоколи и хиляди неотчетени преференции дори след повторното въвеждане на данните в Централната избирателна комисия (ЦИК) и извършените от нея хиляди корекции. Това пише в анализа на Обществения съвет към ЦИК, предоставен на \"Дневник\". Съветът е на мнение, че подготовката за машинното гласуване на местните избори през есента трябва да започне отсега. Причините, които се изтъкват, са недостатъчната разяснителна кампания преди гласуването на 26 май, късното приемане на методическите указания, неудачният образец на протокола за отчитане на резултатите от машинните секции и слабото обучение и мотивация на секционните избирателни комисии (СИК).  Общественият съвет препоръчва контролно броене на хартиените \"разписки\", отпечатвани от машините, в случайна извадка от местата за гласуване; отпадане на ръчното пренасяне на данни от флаш-паметите в хартиения протокол на СИК (като доказан източник на грешки); прозрачност на обществената поръчка, включително на техническите изисквания към апаратната и програмната част; прозрачност в избора наем или покупка на специализираните устройства; анализ на техническите проблеми, възникнали в деня за гласуване. Общественият съвет настоява още за незабавна публичност на достъпните на ЦИК данни и доклади за последното машинно гласуване и за обществени дебати по основните нерешени въпроси. ", "date": "2019.06.25", "title": "Общественият съвет към ЦИК: Секционните комисии не бяха добре обучени за машинното гласуване"}
{"url": "https://www.dnevnik.bg/politika/2019/06/25/3929736_borisov_danuchnite_zakoni_niama_da_se_promeniat_po/", "text": "Коалицията реши, така както е записано в споразумението и беше основният упрек към мен, данъчните закони в рамките на мандата да не се променят. Всички намалявания на ДДС влизат в този член от коалиционното споразумение.\" Това каза премиерът Бойко Борисов след заседанието на Коалиционния съвет на ГЕРБ и \"Обединени патриоти\". На съвета беше решено, че  субсидиите за партиите ще бъдат намалени, като ще се дебатира до ваканцията на парламента през август с колко . Същевременно премиерът Бойко Борисов заяви, че не се отказва от идеята си субсидията да стане 1 лв. на получен глас на парламентарните избори. Предложенията за намаляване на данък добавена стойност бяха направени от БСП и  ДПС . Предложението на ДПС първо бе анонсирано от депутат Делян Пеевски при третото му появяване в парламента. \"Мислиме да внесеме проект за свалянето на ДДС-то на хляба, защото това е голям проблем, на 5%, за лекарствата да помислиме и безплатни детски градини... и за книгите\",  каза тогава Пеевски . Неговото изказване беше в отговор на предложението на правителството за връщане на надвзетите субсидии от партиите със задна дата, до което пък се стига след като  шоуменът Слави Трифонов изчисли , че партиите получат от държавата по 13.23 лв. на глас вместо предвидените 11 лв.  Премиерът Бойко Борисов също се заигра с темата за ДДС, в деня в който дойде в парламента за да обяви, че  вкарва в  парламента закон, с който партийната субсидия ще стане 1 лев. Това беше седмица след изказването на Пеевски. Тогава Борисов допусна възможността да бъде намален данъкът за книгите, въпреки че два дни по-рано обеща, че \"данъците няма да се пипат\" по  време на годишния бал  на Конфедерация на работодателите и индустриалците в България (КРИБ) В крайна сметка предложенията на ДПС и БСП за промяна на ДДС за храни и книги не бяха допуснати до обсъждане в комисията по бюджет и финанси, която одобри промените в държавния бюджет за намаляване на субсидията до 1 лв. миналата седмицац Синдикати и работодатели  вече се обявиха против проекта  на БСП за намаляване ставката на ДДС на брашното и изделията от брашно, мляко, яйца и сирене от 20% на 5% и на лекарствата - на 9%, на заседанието на Националния съвет за тристранно сътрудничество. ДПС внесе в парламента предложение да се освободят от ДДС книгите и учебниците. Партията провежда разговори с браншови организации за по-нисък косвен данък върху храните и лекарствата. Взехме решение до края на юли да се проведе Коалиционен съвет на \"Обединени патриоти\" и ГЕРБ, на който да се направи преглед на изпълненото досега, съобщи след заседанието на съвета заместник-председателят на \"Атака\" Десислав Чуколов. \"Ще се съберем и ще обсъдим кое докъде е стигнало, кое трябва да се засили\", каза още Чуколов.", "date": "2019.06.25", "title": "Борисов: Данъчните закони няма да се променят по време на мандата (допълнена)"}
{"url": "https://www.dnevnik.bg/citat_na_deniia/2019/06/25/3929722_citat_na_denia_ne_se_mesia_v_rabotata_na_nezavisimite/", "text": "Това обяви днес премиерът Бойко Борисов пред журналисти, цитиран от агенция \"Фокус\", в отговор на въпрос, ако има съмнения около сделката, при която \"Еврохолд\" придобива българския бизнес на ЧЕЗ, би ли се намесил, след като вчера ДПС съзря  \"тежка корупционна тишина\" . Преди година, когато се разбра, че вероятният купувач на българския бизнес на ЧЕЗ е \"Инерком\" на Гинка Върбакова и след надигането на обществено недоволство заради това, че компанията е непозната, с малък капитал и не без атаки от страна на БСП,  правителството предложи  да купи \"Инерком\", за да влезе в сделката. Това бе обявено, след като Върбакова бе привикана в Министерския съвет. По-късно, когато в голяма степен напрежението беше спаднало, кабинетът се отказа от това си намерение, но Комисията за защита на конкуренцията  намери основания  да не одобри сделката. Считам, че както и предишния път, трябва да проявим отговорност и независимите регулатори да се произнесат по сделката за ЧЕЗ, посочи днес Борисов. ", "date": "2019.06.25", "title": "Цитат на деня: Не се меся в работата на независимите регулатори"}
{"url": "https://www.dnevnik.bg/sviat/2019/06/25/3929725_ruski_voenen_samolet_otnovo_kacna_vuv_venecuela_korabi/", "text": "Самолетът на руските военновъздушни сили, който кацна във Венецуела, е там за обслужване на руското военно оборудване, което вече е доставено на страната, заяви днес заместник-министърът на външните работи на Русия Сергей Рябков, цитиран от \"Ройтерс\" и БТА. Самолетът е кацнал вчера на главното венецуелско летище, съобщиха по-рано очевидец и уебсайт, който следи движението на самолетите. Това стана три месеца след като подобен случай предизвика словесна война между Вашингтон и Москва, отбелязва \"Ройтерс\". Според венецуелското издание El Nacional става дума за \"Ил-62\" на руските военновъздушни сили - същият, кацнал преди три месеца на летище \"Майкетия\", с номер RA-86496. Очевидци потвърждават това за \"Ройтерс\", а според сайта  FlightRadar  такъв самолет е излетял от Москва на 22 юни. През март президентът на САЩ Доналд Тръмп  призова Русия да изтегли всичките си войници  от Венецуела, а руското външно министерство каза, че пристигналите тогава военни самолети са транспортирали специалисти, обслужващи договори за доставка на оръжия. \"От всички гледни точки това сътрудничество (между Русия и Венецуела) е прозрачно. То не включва никакви елементи за дестабилизиране на регионалната или на каквато и да било обстановка\", заяви днес Рябков. Говорителят на външното министерство в Москва Мария Захарова обясни, цитирана от сайта РБК, че тъй като Москва и Каракас имат споразумение за военнотехническо сътрудничество от 2001 г., действията на Русия са в рамките на тези договорености и нямат нужда от съгласуване с контролирания от опозицията парламент. Спирка в Хавана По-рано \"Франс прес\" и няколко руски издания съобщиха, че военноморската група начело с фрегатата \"Адмирал Горшков\" е пристигнала в пристанището на Хавана. В руската флотилия са логистичният кораб \"Елбрус\" и влекачът \"Николай Шикер\". Според руски медии след Куба тя ще отплава за Венецуела. Исторически партньори през Студената война, Хавана и Москва се сближават през последните месеци, докато Вашингтон затяга санкциите срещу Куба, упреквайки я за подкрепата ѝ за венецуелския президент Николас Мадуро. В началото на май кубинският комунистически лидер Раул Кастро получи най-високото отличие на руската Комунистическа партия - орден \"Ленин\". Тогава той подчерта \"историческите връзки между двете страни, които днес се засилват и обновяват\", отбелязва АФП. Влизайки в Хаванския залив, фрегатата \"Адмирал Горшков\", която е от последното поколение руски бойни кораби, даде поздравителни салюти, на които кубинците отвърнаха от колониалната крепост \"Сан Карлос де ла Кабаня\". Според комюнике на Революционните въоръжени сили на Куба руските моряци ще посетят кубинския боен флот, както и \"исторически и културни обекти\". Точната причина за посещението не е ясна, посочва АФП.", "date": "2019.06.25", "title": "Руски военен самолет отново кацна във Венецуела, кораби пристигнаха в Хавана"}
{"url": "https://www.dnevnik.bg/sport/2019/06/25/3929732_kogato_luis_suares_poiska_duzpa_za_igra_s_ruka_na/", "text": "Нападателят на \"Барселона\" и уругвайския национален отбор Луис Суарес е известен с непоколебимия си устрем към победа, без значение от съперника. Той го показа и в двубоя с шампиона Чили в мач от Копа Америка, в който цената беше първото място в групата. През първото полувреме Суарес влезе отдясно в наказателното поле, когато вратарят Габриел Ариас се хвърли и изби в ъглов удар. Нападателят първосигнално вдигна ръцете си с претенции за дузпа... за игра с ръка на стража. Веднага след това футболистът на \"Барселона\" се хвана за главата и изрази недоволството си от пропуснатата възможност.  Действията на Суарес предизвикаха вълна от шеги в социалните мрежи. Нападателят често е критикуван и осмиван за поведението си в отделни случаи, когато симулира и се държи провокативно. Уругвай съумя да победи с 1:0 с гола на Единсон Кавани с глава в 82-ата минута. С това съставът спечели първото място и в четвъртфиналите ще играе с Перу. Домакинът Бразилия среща Парагвай на 27 юни. Ден по-късно са мачовете Венецуела - Аржентина и Колумбия - Чили. Програмата завършва с двубоя на уругвайците на 29 юни.", "date": "2019.06.25", "title": "Когато Луис Суарес поиска дузпа... за игра с ръка на вратаря (видео)"}
{"url": "https://www.dnevnik.bg/bulgaria/2019/06/25/3929743_zadurjanite_trafikanti_prevejdali_chujdenci_s_lodki/", "text": "Осем от задържаните вчера 17 души са обвинени за участие в организирана престъпна група за трафик на хора през границата и ще бъде поискано постоянно задържане под стража. Обвинените са двама българи, сириец, иракчанин и четирима афганистанци, а ръководител на групата е иракчанинът, обясни на пресконференция говорителят на специализираната прокуратура Сийка Милева. Членовете на групата превеждали по 30-40 души чужденци, предимно от Афганстан, Ирак и Пакистан, през границата от Турция през България до Сърбия. В много от случаите мигрантите били превеждани по изключително опасен начин – през т.нар. зелена граница през гористи местности. Има случаи, в които превеждането ставало с лодки през река Марица, обясни Милева. Разследващите са установили, че дейността на престъпната група е започнала от Кабул, Афганистан. Там имало човек, който набирал и организирал транспортирането на мигрантите от Афганистан, през Иран до Турция. Там те били посрещани от друго лице, роднина на организатора, който ги превеждал през Турция, а след това и към България. В България те били превозвани със специални бусове, с които били транспортирани до София. Оставали по един-два дни в тайни квартири и незаконни постройки в кв. \"Филиповци\" и в кв. \"Орландовци\". Някои от участниците в групата са имали и легален бизнес с търговия в България, а други са били женени за българки, обясниха разследващите. У един от задържаните са намерени наркотици и тефтер с длъжници. Чужденците, които използвали канала за трафик на хора, били предимно младежи до 16 г., но разследващите имат данни, че през границата са превеждани цели семейства. Между 8 и 10 хиляди лева е струвало нелегалното преминаване на човек. Сумите не били плащани в брой, а по метода \"хавала\" - парите се предавали през доверен човек \"хавалдар\" срещу парола и така се заобикаляли финансовите институции, банковите преводи и допълнителните такси. Вчера зам. главният прокурор Иван  Гешев каза, че сред задържаните  има и чужденци със статут на постоянно пребиваващи в България, както и кандидати за бежански статут. Българските власти са получили информация за групата при международната операция \"Халифакс\" през 2017 г. Тогава се проведоха общи действия срещу трафика на хора в Белгия, България, Великобритания, със съдействието на Франция, Германия и бяха задържани над 40 души.", "date": "2019.06.25", "title": "Задържаните трафиканти превеждали чужденци с лодки през река Марица"}
{"url": "https://www.dnevnik.bg/analizi/2019/06/25/3929744_obshtestvena_energiia_ima_protesti_niama/", "text": "Много съм мислил защо няма протести въпреки свинщините, които ни заобикалят. Ето и вчера това, което направи антикорупционната комисия (КПКОНПИ), в съчетание с отмяната от Столичната община на разпореждането за терасата на Пламен Георгиев, Отговорите са повече от един. Но важни са не обясненията, а пътят обратно, към връщането на гражданската енергия и най-вече към нейното осмисляне чрез публични протестни действия, които да доведат промяната. Мисля, че енергията на протеста е налице. Проблемът е в посредниците и тригърите (отключващите фактори). Ето, мислих какво да направя - примерно да занеса перилни препарати пред КПКОНПИ и Софийската община. Разбира се, е добре да бъдем повече. И тук опира до организаторите. Ако отида сам - няма да предизвикам реакция. всяка друга организация, която припознава моите ценности. Но това рядко става. Не е въпрос само да се свика протест - трябва да бъде смислен, добре организиран, комуникиран, с послания, с речи и шоу - протестът също има нужда от цвят и визия. И тук опирам до най-големия дефицит - тези, които могат, не го правят. Или реагират прекалено бавно. Операция \"Промяна\". Да опитаме. Има, разбира се, и примирение, и самозалъгването, че виртуалните протести във \"Фейсбук\" са заместник на истинските действия. Но това е само на повърхността. Отдолу има енергия - обществена енергия.", "date": "2019.06.25", "title": "Обществена енергия има, протести няма"}
{"url": "https://www.dnevnik.bg/biznes/2019/06/25/3929747_v_kakvo_se_prevurna_imperiiata_na_hristo_kovachki/", "text": "През последните десет години бизнесът на Христо Ковачки се е променил значително, макар и да остава в сферата на енергетиката - освободени са над 5200 работници, голяма част от въгледобивните мини са затворени или са с изключително намален капацитет, няма ги и магазините \"Европа\", с по-малко хора работят и топлофикациите в Сливен, Перник, Бургас, Враца, Плевен, Велико Търново, Габрово и Русе. Това пише в последния си брой седмичният  \"Капитал\" . Изданието посочва, че бизнесменът остава с голямо влияние, тъй като е успял да се превърне в най-големия играч на пазара на електроенергия в страната. Чрез търговците на ток \"Гранд енерджи дистрибюшън\" и \"Юропиан трейд оф енерджи\" той реализира продажби за почти 600 млн. лв., като е основен доставчик на компании като БДЖ и столичното метро, а също така и на институции като Министерския съвет, Народното събрание и дори затворите.  С няколко нови фирми Ковачки е успял да организира и търговията с енергоносители, които ползват за дейността си топлофикациите и електроцентралите ТЕЦ \"Бобов дол\" и \"Брикел\".  Разместване има и при участието на Ковачки във финансовия сектор - той вече не е част от Общинска банка. За сметка на това обаче през годините е успял да увеличи над 10 пъти активите, които управляват ОЗК и ПОД \"Топлина\". Проверка на вестника показва, че \"Топлофикация - София\" се е отказала от възможността да продава сама електроенергията си на борсата и е прехвърлила тази дейност към свързаното с Ковачки \"Гранд енерджи дистрибюшън\". Всички централи, свързани с него, вече използват или се готвят да използват вместо въглища RDF и биомаса. \"По типичния за централите на Ковачки начин всичко това се случва бързо, непрозрачно и оставя твърде много съмнения. Тъй като процедурите по одобрение на проектите минават по бързата писта, остава неясно основното: какво точно се гори и какво излиза през комините на централите\", посочва изданието и подкрепя това с конкретни примери. Всичко по темата четете  тук . ", "date": "2019.06.25", "title": "В какво се превърна империята на Христо Ковачки"}
{"url": "https://www.dnevnik.bg/evropa/evropeiski_parlament/2019/06/25/3929761_brjuksel_smumri_velikobritaniia_za_prechki_pri/", "text": "Европейската комисия отправи критики към британското правителство заради пречките, които не позволиха на много граждани на ЕС да гласуват на изборите за Европейски парламент в Обединеното кралство, предаде Би Би Си. Много избиратели от други държави членки, живеещи във Великобритания,  бяха гневни , след като не успяха да гласуват на 23 май. В писмо до кабинета, видяно от Би Би Си, еврокомисарят по правосъдието Вера Йоурова каза, че тези избиратели са били изправени пред \"редица пречки за участие\". Британското правителство казва, че е \"предприело необходимите правни стъпки\" преди вота. В писмото от 21 юни Йоурова посочва, че Обединеното кралство \"е задължено да спазва правото на гласуване на гражданите на ЕС и да предприема необходимите мерки, за да гарантира, че тези права на гласуване могат да бъдат ефективно упражнявани\". Отбелязва, че на евроизборите през 2014 г. \"граждани на съюза (желаещи да гласуват във Великобритания) са се сблъскали със същите проблеми\". Освен това, допълва Йоурова, Обединеното кралство обеща да реши тези проблеми преди изборите през май 2019. Еврокомисарят отбелязва, че британските власти са били изправени пред \"практически предизвикателства\" в организирането на изборите за Европейки парламент, тъй като страната се готвеше да излезе от ЕС на 29 март, но на 11 април лидерите на блока се съгласиха да удължат срока за Брекзит до 31 октомври. Тя моли британското правителство да даде информация за препятствията, които гражданите на ЕС са срещнали, както и данни \"за докладваните инциденти и подадените оплаквания\". Във Великобритания живеят около 3.2 милиона граждани на останалите 27 държави членки, а приблизително 1.3 милиона британски граждани живеят в други страни от ЕС. За да гласуват във Великобритания, гражданите на ЕС трябваше да бъдат в избирателния списък и да са подали определен документ до местните власти до 7 май, заявявайки, че няма да гласуват в друга държава членка. Гражданите на Ирландия, Малта и Кипър можеха да гласуват във Великобритания без писмената декларация. На изборите Партията на Брекзит на Найджъл Фараж спечели най-много гласове, следвана от Либералните демократи. В отговор на кабинета до Би Би Си се посочва, че правителството е предприело всички необходими правни стъпки за подготовка за евроизборите, включително и във връзка с приемането на необходимото законодателството и финансите. Допълва се, че \"приоритет на правителството беше да работи за напускане на Европейския съюз преди 23 май и така да не участва в европейските избори\". Йоурова пояснява, че еврокомисията е получила \"оплаквания директно от граждани\". Според писмото й в много случаи граждани на ЕС: - не са били информирани, че националната процедура по регистрация се състои от две стъпки и изисква попълването на два формуляра; - поискали са, но не са получили единия от формулярите от служителите по регистрацията; - подали са въпросния формуляр, но той не е бил обработен и имената им не са били в избирателния списък; - не са получили адекватен отговор, когато са се оплакали в секциите за това, че не са в списъците.", "date": "2019.06.25", "title": "Брюксел смъмри Великобритания за пречки при гласуването на евроизборите"}
{"url": "https://www.dnevnik.bg/sviat/2019/06/25/3929765_migranti_sa_pochinali_blizo_do_granicata_na_sasht/", "text": "Седем мигранти са починали в района на границата на САЩ с Мексико заради изключителните  летни жеги  на фона на притока на семейства от Централна Америка, предаде агенция \"Ройтерс\", като се позова на властите в южния американски щат Тексас. Сред жертвите са жена, две бебета и малко дете. Жената и трите деца може да са починали дни преди да бъдат открити от американски граничен патрул близо до Рио Гранде в Южен Тексас в неделя. Предполага се, че причината за смъртта им е излагането на жегата и  обезводняване . На запад в района на Дел Рио служители на  американската гранична охрана  са открили телата на двама мъже в ранчо близо до Каризо Спрингс, след като анонимен сигнал на 19 и 20 юни ги е насочил към изгубили се мигранти. Разложен труп е бил намерен на 20 юни на брега на река Рио Гранде близо до Нормандия. Издигането на бариери и укрепването на сигурността по американско-мексиканската граница принуждава депортирани мигранти да търсят начини да избегнат граничната охрана, като поемат по рисковани маршрути, за да се върнат в САЩ. Миналата година американските власти съобщиха за 283 смъртни случая на границата. ", "date": "2019.06.25", "title": "Мигранти са починали близо до границата на САЩ заради летните жеги"}
{"url": "https://www.dnevnik.bg/evropa/2019/06/25/3929780_evropa_se_gotvi_za_rekordno_visoki_temperaturi_zaradi/", "text": "Очаква се днес температурите в Германия да достигнат 38 градуса заради горещата вълна \"Ула\", съобщи германската метеорологична служба ДВД, цитирана от ДПА. Синоптикът Сабине Крюгер заяви, че пощадени от големите горещини ще са само районите близо до Северно море, където температурите ще останат около 29 градуса. Очаква се утре да бъдат достигнати рекордно високи температури от 39 градуса в района на Франкфурт, възможно е на места те да надхвърлят 40 градуса. Най-високата температура в Германия е била отчетена на 7 август 2015 г. в баварския град Кицинген - 40.3 градуса. Източната провинция Бранденбург повиши до пета, максимална, степента на риск от горски пожари. Същата степен на риск е обявена в някои части на провинциите Мекленбург-Предна Померания и Долна Саксония. Борбата с горски пожари в провинция Бранденбург се затруднява от наличието на боеприпаси от Втората световна война. Гасенето на пожара, който е обхванал площ от 100 хектара северно от град Котбус, се извършва от въздуха, защото в района се намира бивш военен полигон, което увеличава вероятността да има останали в земята боеприпаси от Втората световна война. Германия не е единствената европейска страна, която се готви за тежки жеги. В някои части на Франция  се очаква  живакът да надмине 40 градуса. Френската метеорологична служба \"Метео Франс\" обяви оранжев код за големи части на Централна и Източна Франция. Очаква се тази гореща вълна да продължи до уикенда. В Париж градските власти разполагат допълнителни чешмички и устройства за пръскане с фини капки. Следобедите ще работят специални зони с климатици за уязвимите в горещините хора. В Италия синоптиците предупредиха, че този месец може да се окаже най-горещият юни за някои части на страната. Очаква се в Милано, Болоня и на остров Сардиния следващите дни температурите да достигнат 40 и повече градуса. В Испания метеорологичната служба също обяви тревога заради горещините. Прогнозират се до 42 градуса в северноизточната долина на река Ебро. Във Великобритания положението не е толкова тежко, но синоптиците допускат, че може да бъде подобрен рекордът за най-висока температура през юни, който засега е 35.6 градуса.", "date": "2019.06.25", "title": "Европа се готви за рекордно високи температури заради горещата вълна \"Ула\""}
{"url": "https://www.dnevnik.bg/razvlechenie/2019/06/25/3929697_naomi_kembul_rasovoto_mnogoobrazie_ne_triabva_da_bude/", "text": "Расовото многообразие в света на модата не би трябвало да бъде приемано единствено като поредната модна тенденция. В същото време неравнопоставеността по подиумите драстично е намаляла. Това заяви в интервю пред \"Ройтерс\" Наоми Кембъл. 49-годишната Кембъл е първият чернокож модел, появил се на кориците на френското издание на списание \"Вог\" (Vogue) и на списание \"Тайм\". Тя от дълги години говори за дискриминацията в индустрията, в която работи от повече от 3 десетилетия. Според нея именно многообразието е най-голямата промяна в света на модата в последните години. \"Но ние се надяваме хората да не си мислят, че това е просто тенденция, както дрехите са актуални сезон за сезон. Това просто няма как да се случи\", коментира тя. По думите на Кембъл модните дизайнери от Африка още не са получили признанието, което заслужават, но нещата се подобряват и в тази посока. Въпреки че Кембъл е един от 5-те супермодели от началото на 90-те години, в нейна статия в последния брой на британското издание на \"Вог\" тя призна, че едва напоследък е започнала да се чувства по-удобно в кожата си. Тя допълни, че когато е трябвало да си хваща такси в Ню Йорк, винаги е обличала жилетка, защото й е било неловко. През 2005 г. моделът основа благотворителната организация Fashion For Relief, чиято цел е да набира средства за каузи като подпомагане на жертвите на урагана \"Катрина\". Кембъл прави първите си крачки в благотворителната дейност с Нелсън Мандела, който я нарича своя \"почетна внучка\".  На въпроса как смята, че ще се отрази Брекзит на модната индустрия във Великобритания, родената в Лондон Кембъл отговори: \"Интересува ме как Брекзит ще се отрази на цялата страна.\" Въпреки това тя добави, че се надява, че по този начин в света на модата ще се появят нови възможности. \"Когато хората ми говорят за нещо \"глобално\" и аз ги попитам дали имат предвид Африка, а те ми отговорят отрицателно, тогава те самите не са глобални за мен. Така че, ако това ще открие за модата нови територии, които досега не са били включения в нея, тогава аз съм за Брекзит в модната индустрия\", завърши тя.", "date": "2019.06.25", "title": "Наоми Кембъл: Расовото многообразие не трябва да бъде просто модна тенденция"}
{"url": "https://www.dnevnik.bg/gradska_sreda/2019/06/25/3929790_fandukova_speshno_poiska_obshtinskiia_suvet_da_spre/", "text": "Кметът Йорданка Фандъкова спешно поиска от Столичния общински съвет (СОС) да си отмени решението, с което позволи да се строи 12-етажен хотел в \"Младост 1\". Теренът пред блок 73 стана арена на масови протести от живеещите наоколо, тъй като това е от малкото останали зелени площи в района. На последния протест на 19 юни присъства омбудсманът Мая Манолова, която даде своя съвет за решаване на казуса. \"Столичният общински съвет да отмени решението си от 20 декември 2018 г., което дава зелена светлина на строителството върху терена\", призова тогава Манолова. Седмица по-късно кметът Фандъкова предприема действия в тази посока. Докладът й за отмяна на решението на СОС ще бъде разгледан на следващата сесия на общинския съвет на 27 юни. На предишен протест на гражданите, проведен на 21 март, който призоваваше Фандъкова да спре строежа, тя обяви, че е замразила процедурата, тъй като е отказала да подпише решението на СОС за уреждане на регулационните сметки на терена с частните собственици. \"Реално там в момента няма казус. Има притеснение от гражданите, но те трябва да знаят, че няма движение по този казус\", заяви тогава Фандъкова, цитирана от БНР. \"Каквото и да казва Фандъкова, тя трябва да изпълни това решение на общинския съвет, защото й е възложено. Може следващ кмет да го подпише - това решение ли е на въпроса\", попита Манолова. Спорният терен пред блок 73 според действащия Общ устройствен план на София е с предназначение \"за жилищно строителство\".Собственикът на терена Гергана Симова, управител на \"Джи Ти строй\" ЕООД, в писмо до Би Ти Ви обаче заявява следното: \"Имотите пред блок 73, за които имат претенции и са повод за протестите и жалбите, са частна собственост, нито са зелени площи, нито обществен паркинг, нито площадка за разхождане на животни, нито се ползват като такива.\"", "date": "2019.06.25", "title": "Фандъкова настоява общинският съвет да спре строеж в \"Младост 1\""}
{"url": "https://www.dnevnik.bg/sviat/2019/06/25/3929787_kim_ne_e_gotov_za_iadreno_razorujavane_smiata/", "text": "Американската разузнавателна общност не вярва, че севернокорейският лидер Ким Чен-ун е готов за денуклеаризация, каза директорът на Агенцията за военно разузнаване на САЩ генерал-лейтенант Робърт Ашли, цитиран от агенция \"Ройтерс\". Агенцията отбелязва, че срещата през февруари между  Ким и американският президент Доналд Тръмп  завърши с провал, след като и двете страни не успяха да намерят пресечната точка между американското искане за отказ на Северна Корея от ядрената й програма и севернокорейското условие за облекчаване на санкциите. \"В разузнавателната общност все още продължаваме да смятаме, че Ким-Чен-ун не е готов за денуклеаризация\", каза Ашли пред телевизия \"Фокс нюз\". Тръмп ще посети Южна Корея  този уикенд, след като размяната на писма с Ким повиши надеждите за подновяване на преговорите, насочени към слагане на край на севернокорейската ядрена програма, отбелязва \"Ройтерс\". Американският президент ще пристигне в събота на двудневна визита в Южна Корея след участието си в срещата на върха на  Г-20 в Япония . В неделя Тръмп ще се срещне с президента Мун Дже-ин, съобщи вчера канцеларията на Мун. Броени часове по-рано американският държавен секретар  Майк Помпейо  изрази надежда изпратеното от Тръмп  писмо до Ким  да може да проправи пътя за подновяване на намиращите се в застой ядрени преговори./ БТА", "date": "2019.06.25", "title": "Ким не е готов за ядрено разоръжаване, смята американското разузнаване"}
{"url": "https://www.dnevnik.bg/evropa/2019/06/25/3929899_predstavitelstvoto_na_evrokomisiiata_v_sofiia_shte/", "text": "Ръководителят на представителството на Европейската комисия (ЕК) в София Огнян Златев е назначен от 1 юли на същия пост в Хърватия, съобщи БТА. Златев оглави българското представителство на комисията през 2013 година. Еврокомисията отбелязва, че той е висококвалифициран експерт в областта на комуникациите, с близо 30 години професионален опит. Хърватия поема председателството на Съвета на ЕС от 1 януари догодина. От представителството уточниха, че временно ръководството му в София ще бъде поето от заместника на Златев - Христо Христов, докато тече процедурата по избор на нов ръководител. Изборът ще се извърши чрез конкурс, като процедурата е стандартна за всички представителства в 28-те столици на държавите членки и все още не е ясно кога ще завърши, допълниха от представителството пред \"Дневник\".", "date": "2019.06.25", "title": "Представителството на еврокомисията в София ще смени ръководителя си"}
{"url": "https://www.dnevnik.bg/photos/2019/06/25/3929835_fotogaleriia_koncertut_na_cypress_hill_v_sofiia/", "text": "Концертът на хип-хоп легендите Cypress Hill се проведе вчера в зала \"Универсиада\". Участието на групата е част от турнето за представянето на новия им албум Elephants on Acid, който излезе миналата година след осемгодишно затишие.", "date": "2019.06.25", "title": "Фотогалерия: Концертът на Cypress Hill в София"}
{"url": "https://www.dnevnik.bg/evropa/2019/06/25/3929919_germanski_grad_goni_neonacisti_kato_gi_ostavi_bez_bira/", "text": "Жителите на малко германско градче изкупиха над 200 каси с бира от местните супермаркети, за да оставят \"на сухо\" пристигналите за рок фестивал неонацисти. Остриц е с около 2000 жители, намира се точно на границата с Полша и вече има славата на място за подобни събирания - нещо, което местните искат да променят. Фестивалът се казва \"Щит и меч\" (Schild und schwert, което се изписва съкратено SS) и за него бяха издигнати и полски и руски знамена с надписи \"Добре дошли\". Въпреки засиленото полицейско присъствие съд в Дрезден реши да не оставя всичко в ръцете на органите на реда и забрани в дните преди и след фестивала да се продава алкохол, защото \"събитието има очевидно войнствен и агресивен характер\" и напитките само биха увеличили вероятността за инциденти с насилие. Полицията иззе около 4.5 тона бира в петък и събота. Но част от жителите се включиха с изкупуване на всичката бира, защото подозираха, че пристигащите вече ще са чули за забраната за продажба на открито и ще се насочат към магазините. Един от инициаторите на операцията сподели пред в. \"Билд\", че тя е замислена преди седмица. Може би всичко това е имало ефект, защото според \"Зюддойче цайтунг\", ако миналата година е имало около 1200 фенове, тази са се събрали 500-600. За сигурността се грижеха близо 1400 полицаи, включително от други части на Германия, посочва Би Би Си.", "date": "2019.06.25", "title": "Германски град гони неонацисти, като ги остави без бира"}
{"url": "https://www.dnevnik.bg/biznes/2019/06/25/3929937_na_16_avgust_zapochvat_testovete_na_tol-sistemata/", "text": "Системата за електронно събиране на пътни такси на база изминато разстояние - тол, за пътните превозни средства с тегло над 3.5 тона е в готовност да бъде въведена в техническа експлоатация от 16 август. Тогава ще започнат тестове на системата на терен с реални данни от бордови устройства и маршрутни карти, за да се добие представа за разходите на превозвачите. Това са съобщили на пресконференция заместник-министърът на регионалното развитие и благоустройството Николай Нанков и директорът на Националното тол-управление Олег Асенов, съобщиха от пресцентъра на Агенция \"Пътна инфраструктура\". Най-рано през ноември се очаква системата да може да бъде въведена в търговска експлоатация, след като в диалог с транспортния бранш се постигне консенсус за тарифите и за обхвата на пътищата с тол и бъде доказана нейната ефективност при таксуването на база изминато разстояние. Дотогава тежкотоварните автомобили ще плащат електронна винетка. За целта се подготвят законодателни промени, които се очаква да бъдат приети до края на лятната сесия на Народното събрание.  На 3 юли предстои пореден кръг от преговори с превозвачите, а на 5 юли ще бъде и първото заседание на Обществения консултативен съвет по въвеждането на тол-системата към министъра на регионалното развитие и благоустройството. Тол-системата ще започне с около 6 хил. км от републиканската мрежа. Това ще са основно автомагистрали, първи и част от пътищата втори клас, е съобщил заместник-министър Нанков и е отбелязал, че това съответства на решението след срещата при премиера Бойко Борисов с транспортния бранш в средата на май. Целта ни е да имаме най-балансираната и ефикасна тол-тарифа, е обяснил той. Очакваните приходи от тол-такси са около 700 млн. лв. на година и общо около 1 млрд. лв. приходи заедно с продажбите на винетки. От 17 декември 2018 г. до 24 юни 2019 г., включително са продадени над 4 150 000 е-винетки на стойност около 244 млн. лв. От тях е-винетките за тежкотоварни автомобили са 1 072 212 на стойност 55 765 507 лв.  Предвидени са три начина за тол-таксуване - маршрутна карта, GPS тракери и бордови устройства. Маршрутната карта е подходяща за шофьорите, които по-рядко пътуват. Тя ще важи за 24 часа от момента на активирането й. Може да се купи един или 7 дни предварително в зависимост от това дали ползвателят на пътя е регистриран в системата. Той ще трябва да подаде и 4 междинни точки освен началната и крайната точка на маршрута. Бордовите устройства и GPS тракерите са за редовните ползватели на републиканските пътища. Все още водим дискусия дали държавата и тол-управлението като оператор на тол-системата ще предлага бордови устройства - чрез продажба или под наем, или ще продава само маршрутни карти, е казал зам.-министър Нанков.  Маршрутните карти ще се продават чрез познатите канали - сайта  www.bgtoll.bg , мобилното приложение, офисите на областните пътни управления и терминалите за самотаксуване. Олег Асенов е посочил, че вече са проведени успешни тестове за генерирането на виртуални маршрутни карти и изчисляване на тол-такса на база данни от виртуално бордово устройство, тестова тарифа и тестов обхват на пътища с тол-такса.  Разработен е и калкулатор, който ще бъде публикуван на  www.bgtoll.bg  след окончателно приемане на тарифите и обхвата на пътищата с тол, е допълнил той. Целта е всеки превозвач бързо и точно сам да може да изчисли таксата си съобразно характеристиките на превозното средство и маршрута, по който ще премине. Досега са изградени 65 от 100 контролни точки с камери, които ще следят за редовността на ползвателите на пътя заедно с мобилните екипи на тол-управлението. Всичките 100 рамки трябва да са готови до началото на системата на 16 август, е уверил Асенов. От 1 юли започва преоборудването на съществуващите 195 рамки за следене на трафика. Също от началото на следващия месец започва обучението на тол-инспекторите за работа в режим тол, за да има техническа готовност за контрол на пътя, е посочил проф. Асенов.  До момента са проверени над 640 хил. автомобила, от тях близо 90 хил. са с чужда регистрация. За нарушения са наложени 33 230 компенсаторни такси и са съставени около 3900 акта за установяване на административно нарушение. Санкционираните чужди граждани са над 7800.", "date": "2019.06.25", "title": "На 16 август започват тестовете на тол-системата"}
{"url": "https://www.dnevnik.bg/evropa/2019/06/25/3929938_es_shte_podpishe_sporazumenie_za_svobodna_turgoviia_s/", "text": "Европейският съюз и Виетнам ще подпишат всеобхватно търговско и инвестиционно споразумение в неделя, 30 юни, съобщи днес ЕС, след като страните членки дадоха зелена светлина на документа, предаде ДПА. ЕС се стреми да укрепи търговските си връзки по света, за да даде отпор на нарастващото търговско напрежение със САЩ. По-рано тази година  в сила влезе  мащабно търговско споразумение между ЕС и Япония. Председателят на Европейската комисия Жан-Клод Юнкер приветства подписването на споразумението. Според документа ЕС и Виетнам ще премахнат 99 процента от митата си, като повечето ще отпаднат незабавно с прилагането на договора. Споразумението също така намалява нетарифните бариери пред ЕС, като виетнамският сектор на услугите и обществените поръчки се отваря за европейски компании. От споразумението ще се облагодетелства европейският износ на автомобили, млечни продукти, вино, фармацевтични изделия и шоколад. Виетнамският внос в ЕС включва телекомуникационно оборудване, дрехи и храни. Споразумението предвижда също така защита на потребителите и работниците, както и на околната среда. Двете страни се ангажират да се придържат към Парижкото споразумение за климата. При преговорите Виетнам ратифицира също така Конвенцията на Международната организация на труда за колективните споразумения. След подписването в неделя двустранното споразумение ще трябва да бъде гласувано от Европейския парламент, а след това да бъде одобрено от правителствата на страните от ЕС. Инвестиционното споразумение ще изисква по-дълъг процес на ратификация, тъй като трябва да получи също парламентарно одобрение от всяка страна членка.", "date": "2019.06.25", "title": "ЕС ще подпише споразумение за свободна търговия с Виетнам"}
{"url": "https://www.dnevnik.bg/politika/2019/06/25/3929906_ministerstvoto_na_finansite_poiska_145_mln_lv_ot_40/", "text": "Министърът на финансите Владислав Горанов е изпратил писма до 40 политически партии, получили държавни субсидии от 26 май 2016 г. досега, част от които трябва да бъдат върнати. В писмата са посочени конкретните суми, подлежащи на връщане - разликата между предоставената държавна субсидия и преизчисления размер. В писмата е описан и механизмът за възстановяването на сумите според изискванията на промените в Закона за политическите партии. Ако партия откаже да върне доброволно сумата, тя ще получи по-малка част от субсидията си за 2019 г. На практика финансовото министерство ще ѝ удържи 30% от сумата, която трябва да ѝ бъде преведена. Занапред пък ще продължи да ѝ удържа по 50% от субсидията, докато задълженията не бъдат погасени, става ясно от съобщението на ведомството. Партиите, които не получават в момента субсидия от държавата, ще станат нейни длъжници. Междувременно от ГЕРБ съобщиха, че по разпореждане на премиера Бойко Борисов партията е превела по сметката в БНБ цялата сума. Освен партии от сегашното 44-о Народно събрание списъкът обхваща и партии и коалиции от предишния парламент или получили 1% на парламентарните избори. Така сред длъжниците със 779 лв. се оказва и Партията на българските жени, която беше партньор на НДСВ и ССД, с дължими 1557 лв. До преизчисляване на субсидиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Тълкуванието на Слави Трифонов е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му.", "date": "2019.06.25", "title": "Министерството на финансите поиска 14.5 млн. лв. от 40 партии (графика)"}
{"url": "https://www.dnevnik.bg/video/2019/06/25/3929807_kalashnikov_pokaza_purviia_si_dron-kamikadze_video/", "text": "Руският концерн \"Калашников\" (част от държавната корпорация \"Ростех\") демонстрира собствен дрон-камикадзе. Генералният директор Владимир Дмитриев демонстрира прототип с намалени два пъти размери в навечерието на изложението за въоръжение \"Армия 2019\". Безпилотният апарат \"ZALA Ланцет\" е с видеонасочване и е предназначен да се разбие в целта, съобщи ТАСС. KYB - първият подобен \"самовзривяващ се\" апарат, бе демонстриран през зимата, но той е с два пъти по-малък товар. Сергей Чемезов, ръководител на \"Ростех\", коментира, че \"скалпелът\" има и компоненти за разузнаване, свръзка и навигация, но не разкри други параметри. \"По ефективност тази система превъзхожда стандартните видове въоръжение, но струва много по-малко. Тя може да нанася удари в условията на нови бойни действия във въздуха, земята и водата без създаване на наземна или морска инфраструктура.\" Производител на двата дрона е Zala aero, дъщерната компания на \"Калашников\". Тя демонстрира KYB на изложението IDEX в Абу Даби и от представянето се разбра, че апаратът е боеприпас, способен да се задържи във въздуха около 30 минути и и да се движи с 80-140 км/ч. Според ТАСС на \"Армия 2019\" е бил представен и руски разузнавателен дрон във формата на полярна сова. Той е разработка на технологичната компания \"Эра\", тежи 5 кг и \"може значително да се приближи до целта и да определи координатите ѝ, защото е трудно забележим\". Дронът може да лети до 40 минути и е оборудван с лазер за маркиране на цели, които да бъдат атакувани от артилерия и авиация. Разработчиците представиха и безпилотен апарат като сокол, който имитира звуците на хищника и разгонва птиците в района на полигони и летища.", "date": "2019.06.25", "title": "\"Калашников\" показа нов дрон-камикадзе (видео)"}
{"url": "https://www.dnevnik.bg/sviat/2019/06/25/3929954_izrael_sasht_i_rusiia_iskat_vsichki_chujdi_sili_da/", "text": "Израелският премиер Бенямин Нетаняху заяви в началото на днешните тристранни преговори между САЩ, Русия и Израел в Ерусалим, че трите страни споделят обща цел, а тя е \"всички чужди сили, влезли в Сирия след 2011 г. (годината на началото на гражданската война)\", да напуснат страната, предаде ДПА. Думите на Нетаняху, цитирани от БТА, следват публикации във влиятелно арабскоезично издание този месец, според което американски и израелски представители  ще предложат на Москва сделка за Сирия . \"И тримата бихме искали да видим мирна, стабилна и сигурна Сирия\", каза Нетаняху в началото на безпрецедентната среща на високо равнище. Изтеглянето на чуждите сили е начин тази цел да бъде постигната, заяви той и допълни, че това ще е добре за Русия, добре за САЩ, добре за Израел и добре за Сирия. Нетаняху спомена, че \"Израел е действал стотици пъти, за да попречи на Иран да се окопае военно в Сирия, докато в същото време активно и открито призовава и работи за унищожаването на Израел\". Той допълни, че Израел е действал, за да \"попречи на Иран да доставя все по-усъвършенствани оръжия на \"Хизбула\" и да открие втори фронт (срещу Израел) на север, откъм Голанските възвишения\". Американският съветник по националната сигурност Джон Болтън нарече Иран \"източник на враждебност и агресия\" в Близкия изток. САЩ и Израел са твърди противници на Иран, но Русия и Иран са стратегически съюзници, отбелязва ДПА. Секретарят на руския Съвет за национална сигурност Николай Патрушев заяви, че Русия е партньор на Иран, но добави, че също така разбира и позициите на Израел. Русия успява да поддържа тесни връзки както с Иран, така и с Израел. Патрушев заяви, че Иран е партньор на Русия в борбата срещу тероризма в Сирия. \"Много е важно да чуем как всяка от страните оценява ситуацията\", допълни той.", "date": "2019.06.25", "title": "Израел, САЩ и Русия искат всички чужди сили да напуснат Сирия, обяви Нетаняху"}
{"url": "https://www.dnevnik.bg/sport/2019/06/25/3929930_cska_1948_celta_e_vlizane_v_purva_liga_i_tozi_put/", "text": "Втородивиионният \"ЦСКА 1948\" обяви като ключова цел изкачването си в елита на българския футбол. От клуба заявиха в сайта си след проведено общо събрание в понеделник, че извинения този път няма да има. Червените опитаха да влязат в Първа лига още този сезон, но останаха четвърти във второто ниво. \"Участие в елита остава голямата цел на ЦСКА, този пъти няма извинения за никого и нищо. Клубът е в перфектно финансово здраве, а приятните изненади могат да станат факт всеки момент. Те обаче ще останат засега между стените на Военния клуб\", заявиха от клуба в сайта си. Другите цели пред \"ЦСКА 1948\" са развиване на базата и школата. През следващия сезон отборът ще продължи да наема \"Васил Левски\" за домакинските си двубои. На общото събрание е било отчетено, че \"базата в Требич беше превърната от поляна за магарета в изключително модерно съоръжение и ще продължи да се инвестира\". Спортният директор Кирил Котев заявил пред присъстващите, че трансферната политика се запазва с насока да се привличат само български футболисти, а акцентът ще е върху младите играчи плюс няколко опитни. От клуба отчитат като голям успех във финансово отношение увеличаването на приходите от фен артикули. \"Най-трудно е при продажбата на билети, където вече са набелязани сериозни мерки. Най-важната обаче е една - хубав футбол, резултатни мачове и завръщане в елита. Ще се преследва и победа във всеки един мач за Купата на България, независимо от името на съперника\", допълват от клуба.", "date": "2019.06.25", "title": "\"ЦСКА 1948\": Целта е влизане в Първа лига и този път извинения няма"}
{"url": "https://www.dnevnik.bg/sport/2019/06/25/3930001_tokio_2020_beleji_rekordni_prihodi_ot_sponsori_obiavi/", "text": "Олимпийските игри в Токио през 2020 г. бележат рекордни приходи от спонсори, обяви  Международният олимпийски комитет  (МОК) в началото на седмицата след провеждането на  134-ата си сесия в Лозана . Сумата от спонсори от японския пазар надхвърля 3 милиарда долара, което е три пъти повече от всеки друг домакин на летни олимпийски игри. Японската публика е развълнувана от завръщането на олимпиадата в Токио. Това е трети път, в който японската столица ще приеме летни игри, след 1940 и 1964 г. От МОК уточниха, че 62 японски компании са спонсори на игрите и вече са подписали договори с Токио 2020. Те са разделени в три отделни слота в зависимост от размера на партньорството. \"Това е невероятна сума и показва колко отдаден е японският бизнес на олимпийските игри. При това трябва да уточним, че три от най-големите компании на Япония - \"Тойота\", \"Бриджстоун\" и \"Панасоник\", не попадат в тази категория, защото те са партньори на МОК\", каза главният координатор на игрите Джон Коутс. Олимпийският комитет даде за сравнение приходите, генерирани от Лондон 2012. Тогава британски компании подписаха спонсорски договори за 1.1 милиарда паунда. Тази сума беше подобрена с малко от Рио 2016. В последните години МОК среща големи проблеми с намирането на кандидати за домакини на олимпийските игри – летни и зимни. При Токио проблем с организацията няма, както и с желанието на публиката, след като 7.5 милиона души от страната са подали заявки за билети за състезанията. От МОК добавят, че общо 7.8 милиона билета ще бъдат отпечатани, но от тях 20-30% са запазени за партньори на организацията. \"Заявките са 7.5 милиона, което показва подкрепата от японския народ за олимпийските игри и нивото на интерес в страната\", завърши Коутс.", "date": "2019.06.25", "title": "Токио 2020 бележи рекордни приходи от спонсори, обяви МОК"}
{"url": "https://www.dnevnik.bg/bulgaria/2019/06/25/3930002_snimka_na_denia_prezidentut_radev_v_cern/", "text": "Президентът Румен Радев, който е на посещение в Швейцария, посети Европейската организация за ядрени изследвания – ЦЕРН. Генералния директор на организацията Фабиола Джаноти го разведе из тунела, в който е разположен Големият адронен колайдер (LHC) - ускорител, в който се сблъскват частици при скорост близка до тази на светлината. Тунелът с апаратурата се затваря в кръг с периметър около 27 км.", "date": "2019.06.25", "title": "Снимка на деня: Президентът Радев в ЦЕРН"}
{"url": "https://www.dnevnik.bg/sviat/2019/06/25/3929993_bosna_izgubi_pravo_na_deputatska_delegaciia_v_suveta/", "text": "Босна и Херцеговина ще бъде отстранена от Парламентарната асамблея на Съвета на Европа (ПАСЕ), в която всяка страна членка има делегация, съобщи \"Болкан инсайт\". Причината е, че в продължение на шест месеца след изборите миналия октомври страната не успя да излъчи делегация, каквото е изискването за всяка страна след избори. Тя получи и отсрочка, изтекла днес. Една от двете камари на националния парламент в Сараево опита да го направи, като насрочи заседание за днес по инициатива на председателя си бошняк (и президент от квотата на бошняците до октомври, Бакир Изетбегович). Делегацията на Съюза на независимите социалдемократи (СНСД, партията, оглавявана от президента сърбин Милорад Додик), която държи четири от петте мандата на босненските сърби, обаче отказа да се включи, като обяви, че заседанието е свикано в разрез с процедурите. Сърби и бошняци се обвиняват за неосъществения все още избор на правителство и продължилата политическа безизходица. Депутатите от най-голямата партия на хърватите, Хърватски демократичен съюз, обаче също не се появиха на заседанието. Основният спор, отлагащ формирането на правителството, всъщност е заради плана за действие за членство в НАТО - стъпка към алианса, която бошняци и хървати подкрепят, а ръководството на сърбите отхвърля. Бошняците настояват, че кандидатът на СНСД за председател на Съвета на министрите (длъжност, близка до тази на премиер) няма да бъде подкрепен от тях, ако не застане зад плана за действие. През 2010 г. политическата криза бе по-дълга, след като нямаше правителство в продължение на 16 месеца. Въпреки това сърби, бошняци и хървати се договориха за делегацията в ПАСЕ. Босна и Херцеговина, член на Съвета на Европа,  бе отхвърлена като кандидат за член  на Европейския съюз със становище на еврокомисията по-рано този месец.", "date": "2019.06.25", "title": "Босна изгуби право на депутатска делегация в Съвета на Европа"}
{"url": "https://www.dnevnik.bg/politika/2019/06/25/3930011_remontut_na_samoletite_su-25_shte_bude_v_bulgariia_s/", "text": "Самолетите Су-25 ще бъдат ремонтирани в България и страната ни отправя покана към Русия руски специалисти да се включат. Това заяви председателят на Народното събрание Цвета Караянчева на срещата си с министъра на външните работи на Русия Сергей Лавров, цитирана от пресцентъра на парламента. Българска парламентарна делегация, водена от председателя на Народното събрание, е на двудневно официално посещение в Москва. Караянчева отбеляза активизирането на двустранните отношения между България и Русия и допълни, че страната ни се стреми да работи в условия на взаимен интерес. Смятаме, че Русия има своето важно място в международния диалог и България като член на Европейския съюз и НАТО може да бъде мост за добри и конструктивни отношения между Русия и тези две организации, подчерта още председателят на българския парламент. Сергей Лавров е потвърдил, че от септември българските студенти ще могат да работят почасово в Русия, както и че от догодина руската страна ще увеличи броя на стипендиите за български студенти от 225 на 300. Лавров акцентира върху интензивните отношенията между България и Русия. Очакваме и министър Захариева да посети страната ни, посочи той. Не трябва да има пречки в отношенията ни, ние сме традиционно близки народи, подчерта Сергей Лавров. По време на разговора е отбелязано и успешното сътрудничество по линия на участието на \"Росатом\" в удължаването на живота на 5 и 6 блок на АЕЦ \"Козлодуй\" и че България е поканила \"Росатом\" да участва в процедурата за избор на стратегически инвеститор за изграждане на АЕЦ \"Белене\". Караянчева е припомнила, че проектът ще бъде реализиран напълно на пазарен принцип и България няма да предоставя държавни гаранции или договори за изкупуване на електроенергия на преференциални цени. Ремонтът на българските щурмови самолети Су-25, който ще е за поне 100 млн. лв.,  не можа да започне заради оръжейни санкции срещу Беларус . Министерството на отбраната е разплатило 82 млн. лв по договора през декември, но те са върнати заради политиката на кореспондентската банка, която трябвало да направи трансфера. Съветът на ЕС удължи ембаргото срещу Беларус с още една година през февруари. Санкциите са наложени още през 2004 г. и важат за оръжия и оборудване, които биха могли да се използват за вътрешни репресии. Решението на правителството за отпускане на сумата за ремонта на Су-25  беше взето в края на ноември , но тъй като не е направено плащане по договора до края на годината, сумата е прехвърлена за 2019 г. 100 млн. лв. е максималната сума, при която могат да се сключват военни сделки без санкцията на парламента. Военният министър Красимир Каракачанов  одобри сделката  с беларуския \"558 Авиационен ремонтен завод\" в Барановичи за ремонт на 14 щурмови самолета Су-25 със своя заповед от 16 ноември. Това беше единствената фирма, с която се преговаряше. В последния доклад на комисията, водела преговорите с беларуския завод, пише: \"Цената за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство можеше да направи пълен ремонт максимум на 8 \"щурмовака\" Су-25, и то при решение на правителството.", "date": "2019.06.25", "title": "Ремонтът на самолетите Су-25 ще бъде в България с руски инженери"}
{"url": "https://www.dnevnik.bg/sport/2019/06/25/3929887_snimka_na_denia_bolidut_ot_formula_1_koito_kacna_na/", "text": "Дни преди Гран при на Австрия болидът на \"Ред бул\" се оказа много високо над обичайното си място - на Виенското колело.", "date": "2019.06.25", "title": "Снимка на деня: Болидът от Формула 1, който \"кацна\" на Виенското колело"}
{"url": "https://www.dnevnik.bg/sviat/2019/06/25/3929872_kakvo_stana_s_moralniia_kapitalizum/", "text": "Демократите подкрепяха силните пазари и правителство. Трябва отново да го направят. В какъв тип икономика вярват демократите в САЩ?  Джо Байдън  призовава за \"по-силни трудови закони и данъчен кодекс, който възнаграждава средната класа\".  Бърни Сандърс  иска да повиши данъците на богатите и да гарантира работа на всеки пълнолетен американец.  Елизабет Уорън  има изобилие от планове, които предвиждат работниците да получат места в управителните съвети на корпорациите и разбиването на гигантски фирми като Facebook и Amazon.  Камала Харис  призовава за големи данъчни намаления за обикновените семейства и \"по-строги наказания за компаниите, които лъжат своите работници\". Най-новите проучвания на общественото мнение показват, че американската общественост подкрепя все повече предложения от този тип. Нито един от онези, които се надяват да спечелят  номинацията на Демократическата партия  за президентските избори в САЩ догодина, обаче не е излязъл с по-обща визия, която да вдъхне живот на тези идеи, които си струва да бъдат взети под внимание. Без вдъхновяващ начин за тяхното свързване те могат да достигнат до избирателите като едно посредствено меню на храна за вкъщи: достатъчно вкусно, но такова, което ще бъде забравено. Така че нека оставим един верен, макар и причиняващ грижи демократ да предложи решение: \"морален капитализъм\", система, която по думите на конгресмена Джо Кенеди Трети от щата Масачузетс ще бъде \"оценявана не по това колко произвежда, а по това колко възможности открива, подкрепяна от правителство, което не се плаши да създаде условията за  честни и справедливи пазари\" . Това е целта, която лидерите на демократите обявяват под различни имена от учредяването на партията преди близо два века. Те са разбрали, че повечето избиратели харесват общата идея за  пазарна икономика , при която ще имат честен шанс да се издигнат, но и роптаят срещу икономика, която не е изпълнила розовите обещания на своите защитници от бизнеса и правителството. Традицията води началото си от 30-те години на 19-и век, когато президентът  Андрю Джаксън  налага вето на обновения устав на Втората банка на Съединените щати (частна банка, през която са минавали транзакциите на американското правителство - бел. прев.), обявявайки, че \"е достойно за съжаление, че богатите и силните прекалено често подчиняват действията на правителството на своите егоистични цели\". Президентът Гроувър Кливланд възобновява офанзивата със своята атака срещу предпазните мита през 80-те години на 19-и век, така както правят и Уилям Дженингс Брайън в кръстоносния си поход срещу \"властта на парите\" в края на 19-и век, и президентът  Франклин Делано Рузвелт  с атаката срещу \"икономическите роялисти\" през 30-те години на 20-и век. За всички тези лидери на демократите  моралният капитализъм  бе стремеж към система, която да балансира защитата на правото на американците да трупат имущество и да започват бизнес с неизменната грижа за благоденствието на мъжете и жените с малки или средни възможности, които все повече работят за някой друг. Тази визия съчетаваше два отделни начина за критикуване на съществуващия икономически ред и водене на кампания за по-добър ред. Първият отправя сурови критики срещу концентрираната власт, било то във финансите, промишлеността, федералното правителство или това, което бе възприемано като съюз между частното богатство и частния капитал. Неговата визия е за едно общество на дребни собственици или поне за правителство, което регулира стриктно едрия бизнес и го принуждава да преразпределя част от своето богатство. Вторият тип морален капитализъм се съсредоточава върху потисничеството над американците на работните им места, било то заради лоши условия на труд, ниски възнаграждения, несигурна заетост или забрана на профсъюзите. Неговите защитници се опитват да обединят наетите работници и техните симпатизанти и гледат с по-добро око на работодателите, които, без значение колко голям е техният бизнес, спазват правата на своите работници и им плащат  достойни заплати . На теория двата стремежа не влизат в противоречие. И Елизабет Уорън, и Бърни Сандърс критикуват \"монополите\" като Wal-Mart, че доминират пазара, плащат ниски трудови възнаграждения и се противопоставят на опитите на своите работници да се организират в профсъюзи. В исторически план обаче от това кое от двете течения надделява при демократите зависи каква коалиция ще се стремят те да изградят. Антимонополната тема доминира през първия век от съществуването на партията - от възхода на Джаксън през 20-те години на 19-и век до началото на Голямата депресия през 30-те години на 20-и век - като помага на демократите да станат национална партия. През този период партията или пренебрегва правата и нуждите на небелите хора, или активно се стреми да ги остави в робство или явно неравноправно положение. Този период продължава дълго, тъй като през него партията обединява толкова различни социални сили като белите плантатори от юга и ирландските католици имигранти в общата им неприязън към северните индустриалци, финансовия елит и високите мита. През 30-те години на 20-и век идеята за защитата на работниците до голяма степен заменя идеята за борбата срещу монополите и е централна тема за посланието на демократите до края на 60-те години на миналия век. Главният двигател на промяната е работническото движение, което увеличава пет пъти своята членска маса по време на Голямата депресия и Втората световна война и се превръща в необходимата база на партията от Франклин Рузвелт до Линдън Джонсън. За известно време изглежда, че моралният капитализъм, защитаващ работниците, може да стане американската версия на социалдемокрацията, въпреки че той е по-ефективен като реторика, отколкото като политика. В обръщението си за \"За състоянието на съюза\" през 1944 г. Рузвелт предлага програма от голям мащаб, която би гарантирала на всеки американец правото на работа, дом и медицинска помощ. Коалиция, обединяваща републиканците и демократите от юга, обаче блокира законопроекта. От 70-те години на 20-и век до началото на Голямата рецесия либералните политици и активисти имаха склонност да омаловажават реториката за моралния капитализъм. Те имаха някои основателни причини да правят това. Рузвелт изгради мултирасова коалиция, която би смаяла и обезпокоила Андрю Джаксън. Повечето лидери на партията обаче все още определят по това време работещите хора като благородна смесица само от бели мъже и членове на техните семейства. Политическото земетресение от  феминисткото движение  и борбата за правата на чернокожите унищожи тази тесногръда представа. Борбата срещу расистките и сексистките закони и институции бързо стана централна за ангажирания демократ. През настоящия век тревогата за климатичните промени и ангажираността с правата на хората с нетрадиционна сексуална ориентация бяха добавени към приоритетите в дневния ред на партията. В миналото създаването на идеология за морален капитализъм и на коалиция зад нея обаче се оказа най-плодоносната изборна стратегия за демократите. Периодите, когато те са излизали с убедителни аргументи за необходимостта от създаване и след това от запазване на такава система са били единствените, когато партията е печелила трайно мнозинство - от края на 20-те до средата на 50-те години на 19-и век и от 30-те до края на 60-те години на 20-и век. Естествено, големи промени оттогава трансформираха страната и нейната политика. При все това едно мнозинство от американците от всички раси, полове и националности продължава да страда от икономическа несигурност и има малък контрол върху трудовите си условия. Една визия за морален капитализъм би обърнала внимание на това всеобщо положение и би предложила промени, които биха могли да го подобрят значително. В обръщение от 1944 г. Рузвелт изразява увереност, че в ретроспекция е бил настроен прекалено оптимистично за своето време. \"Трябва да осъзнаем ясно факта, че истинската индивидуална свобода не може да съществува без икономическа сигурност и независимост\", обявява той. \"Приехме... втори Закон за правата, в съответствие с който може да бъде създадена нова база за сигурност и просперитет за всички, независимо от тяхното местоположение, раса или религия.\" Днес демократите имат отчаяна нужда да формулират една също толкова далновидна, оптимистична решимост за изграждане на сносно общество. Без морален капитализъм или негов силен еквивалент има риск те да бъдат въвлечени в междуособни борби, докато техният арогантен съперник започва отново да повтаря обещанието си да върне на Америка \"величието\", което той не може нито да дефинира, нито да донесе.  Майкъл Казин преподава история в Джорджтаунския университет и е един от редакторите на списание \"Дисент\". Сега той работи над история на Демократическата партия - бел. ред.", "date": "2019.06.25", "title": "Какво стана с моралния капитализъм"}
{"url": "https://www.dnevnik.bg/sviat/2019/06/25/3930006_voennata_slujba_v_turciia_stava_samo_6_meseca_i_shte_e/", "text": "Турция одобри нов закон за военната служба, съкращаващ времетраенето ѝ от 12 месеца на половин година, съобщи Анадолската агенция. Решението, прието с 335 гласа \"за\" (в 600-членния парламент) и 17 \"против\", ще даде възможност за още по-голямо намаляване за \"онези, които могат да си го позволят\", продължава агенцията. Всеки, който плати 31 хил. турски лири, ще има възможността да се включи в едномесечно обучение и ще бъде освободен от другите пет. Ще се запази възможността за служба от 12 месеца - всеки, който я избере, ще получава по 2000 лири (346 долара) на месец през всеки от шестте оставащи месеца след задължителните, пише в. \"Дейли сабах\". За реформата имаше дебат в парламента, а опозицията се опасяваше, че е възможно въоръжените сили на Турция - страната с втората най-голяма армия в НАТО - да пострадат от нея. Според президента Реджеп Тайип Ердоган обаче \"няма основание\" за подобни твърдения, особено защото важните мисии така или иначе се поверяват на редовната армия. Военната служба е задължителна в още около двайсет държави, сред които в Европа са Австрия, Швейцария, Финландия и Гърция.", "date": "2019.06.25", "title": "Военната служба в Турция става само 6 месеца и ще е още по-кратка при заплащане"}
{"url": "https://www.dnevnik.bg/video/2019/06/25/3930009_kogato_grum_udari_video/", "text": "Силни гръмотевични бури се разразиха в последните дни над цялата страна, като нанесоха материални щети и дори взеха жертви. Метеоролозите прогнозират бури с различна интензивност и за следващите дни. \"Дневник\" напомня няколко важни съвета как да се предпазите от мълния.", "date": "2019.06.25", "title": "Когато гръм удари (видео)"}
{"url": "https://www.dnevnik.bg/sport/2019/06/25/3930021_vladimir_klichko_i_semeistvoto_mu_sa_bili_evakuirani/", "text": "Бившият световен шампион по бокс Владимир Кличко е бил спасен от испанската брегова охрана от горяща яхта. Това съобщи бившият боксьор в профила си в социалната мрежа \"Туитър\". Украинецът е бил със семейството си и свои приятели на почивка в Майорка. \"Нашето пътуване в неделя вечер завърши с пожар на яхтата ни. Семейството ми и приятели бяха евакуирани от бреговата охрана и пожарникари. Всичко е наред\", побърза да успокои 43-годишният украинец. Кличко прекрати своята кариера през 2017 г. Той доминираше в тежката категория близо десетилетие. \"Внимавайте какво си пожелавате: съдбата прие желанието ми за \"малко адреналин\" по-буквално\", добави Кличко. В кариерата си Кличко проведе 69 професионални мача и спечели 64 от тях, а 53 от битките завършиха с нокаут. Украинецът загуби последните си два мача срещу Тайсън Фюри и Антъни Джошуа. Украинецът притежаваше всички пояси в тежката категория (IBF, IBO, WBO, WBA) без този на Световния боксов съвет (WBC), който беше притежание на по-големия му брат Виталий Кличко. След края на кариерата на Кличко той няколко пъти беше призоваван да се върне. Украинецът призна, че е  бил и на секунди  от това да поиска реванш срещу Антъни Джошуа. През 2018 г. стрийминг платформата DAZN му предложи 100 милиона долара за завръщане на ринга.", "date": "2019.06.25", "title": "Владимир Кличко и семейството му са били евакуирани след пожар на яхта"}
{"url": "https://www.dnevnik.bg/gradska_sreda/2019/06/25/3930027_globata_za_lipsa_na_grumootvod_e_do_10_hil_lv_no_ne_se/", "text": "Не се знае с точност каква част от жилищните сгради в София нямат инсталация за защита от мълния. Около 10% от обществените и общинските също не са защитени. Това казва в интервю за БГНЕС директорът на дирекция \"Общински строителен контрол\" в Столичната община арх. Влади Калинов. Той припомня, че законодателството изисква от строителите всички нови сгради да имат такава инсталация. Санираните по програмата за енергийна ефективност също са осигурени. Яснота за всички останали ще има през 2022 г., когато е срокът всички сгради в София да получат технически паспорти. Тогава собствениците ще получат предписания в какъв срок и как да обезопасят собствеността си. Глобите за физически лица са от 100 до 300 лв., а за юридически от 1000 до 10 000 лв. Запитан защо отговорността за наличието на мълниезащита е оставена в ръцете на етажните собствености и защо никой не ги контролира, архитектът отговори, че до момента статистиката не е показала жертви от мълнии в сградите и затова законодателят не е обърнал особено внимание на тази тема.", "date": "2019.06.25", "title": "Глобата за липса на гръмоотвод е до 10 хил. лв., но не се налага"}
{"url": "https://www.dnevnik.bg/sviat/2019/06/25/3930019_vse_po-malko_arabi_sa_religiozni_povecheto_mladi_iskat/", "text": "Арабският свят постепенно обръща гръб на религията, но и на отношенията си със Съединените щати. Това се твърди в проучване на мненията на 25 хил. души в 10 страни и Палестинската автономия, цитирано от \"Гардиън\" и Би Би Си. Арабската редакция на Би Би Си и изследователската мрежа Arab Barometer от университета в Принстън обясняват, че според проучването се наблюдава и спад в доверието към религиозни лидери за няколко години в повечето от 10-те държави. Респондентите са в Мароко, Алжир, Тунис, Либия, Египет, Судан, Сирия, Ливан, Ирак и Йемен. Единственото изключение е последната страна. Делът на определящите се като \"нерелигиозни\" е 13% в периода 2018-2019 г. (когато са задавани въпросите) при 8 на сто в периода 2013-2014 г. Сред хората на възраст под 30 години този дял е още по-висок - 18 на сто, при 11% при предишната анкета. Едва 12% от жителите им имат положителни въдгледи за президента на САЩ Доналд Тръмп, а 28 на сто имат такива за руския му колега Владимир Путин. Според проучването най-много симпатии печели турският държавен глава Реджеп Тайип Ердоган (51%), продължават авторите. Поне 60 на сто от респондентите в 8 от 11 държави смятат, че насилието срещу САЩ е логичен отговор след намесата на САЩ в региона. В Ливан, сред палестинците и в Йемен делът на отговорилите по този начин е най-голям - и в трите случая надхвърля 75 на сто. Над половината млади искат да емигрират Повод за безпокойство е и политическата ситуация в голяма част от страните. Жителите на Алжир, Ирак, Йордания, Либия и Судан, както и палестинците, се опасяват, че ситуацията в страната им се превръща в диктатура. Над 6 от 10 алжирци и четирима от 10 суданци смятат, че последните избори не са били свободни и честни. Освен това в Алжир, Египет, Йордания, Ливан, Мароко и Тунис, както и сред палестинците, над половината (18 до 29-годишна възраст) казват, че искат да емигрират. Това е увеличение с 10 пункта спрямо 2016 г. Над 40% от алжирците, суданците и тунизийците и 38% от иракчаните, мароканците и йеменците казват, че биха си тръгнали, без да имат официални документи. Жените и хомосексуалните В 91% от държавите мнозинствата казват, че на жените трябва да се позволи да са правителствени ръководители, но все пак е равен делът и на онези, смятащи, че мъжете са по-добри политичеки лидери. Най-приемлива е идеята за президент или премиер жена в Ливан, Мароко и Тунис, най-малко приемлива - в Алжир и Судан. Само в Алжир подобно твърдение се подкрепя от по-малко от 50% от респондентите. Същевременно Мароко е единствената държава, където под половината население смята, че мъжът трябва да взема окончателните решения в семейството. В другите страни и мнозинствата от жените са отговорили, че тази роля се пада на съпруга. Хомосексуалността се оказа по-деликатен въпрос - едва 5% от респондентите в Западния бряг са казали, че я приемат, при 6% в Ливан и 7% в Ирак, Йордания и Тунис. Най-толерантни се оказват алжирските респонденти - 26% казват, че нямат проблеми с хомосексуалността. В седем страни (Алжир, Йордания, Ливан, Мароко, Судан и Тунис и сред палестинците) повече респонденти смятат убийствата за опазване на честта за по-приемливи от това човек да бъде гей. Дори в Алжир, макар 26% да приемат хомосексуалността, 27 на сто каазват, че такива убийства са приемливи. Единствено в Судан повече хора (17%) определят като по-приемлива хомосексуалността от убийствата за опазване на честта (14 на сто).", "date": "2019.06.25", "title": "Все по-малко араби са религиозни, повечето млади искат да емигрират"}
{"url": "https://www.dnevnik.bg/evropa/2019/06/25/3929804_bulgari_rumunci_aziatci_-_v_germaniia_turgoviiata_s/", "text": "Берлин, Лихтенберг. Западнал панелен блок с множество входове, пред които се търкалят безброй найлонови торбички и други отпадъци. Надписите на звънците са написани на ръка, а имената по тях звучат азиатски: Нгуен, Ли, Лим - все по три имена на звънец. Берлинската полиция познава този блок добре и знае, че редовно пред него спират бусове, пълни с нова \"стока\" – по правило виетнамци без документи за самоличност, които работят при робски условия, за да \"върнат\" парите, които трафикантите на хора уж са инвестирали, за да ги докарат на работа в Европа. Понятието \"търговия с хора\" би трябвало да звучи като анахронизъм. Но в Германия през 2019 година явлението си остава широко разпространено престъпление, се казва в обширна публикация на вестник \"Ди Велт\". Статията търси отговор на въпроса защо германските власти не успяват да се справят с този проблем. Един от най-разпространените примери е от сектора на услугите. През последните месеци полицията в Германия е извършила проверки в много козметични салони, където почти винаги служителите се натъквали на млади жени, обикновено виетнамки, работещи като маникюристки и фризьорки - без разрешително за работа или престой. Често жените работят по десет и повече часа на ден, дишайки отровни изпарения, а не получават дори минималната почасова надница, която работодателите са задължени да плащат. При проверката на 27 подобни салона за красота в Кьолн полицията е установила редица закононарушения, открити са били 26 жени без разрешение за престой, пет от които дори са били малолетни. Търговията с хора процъфтява Жертвите на този вид търговия с хора често са тийнейджъри, четем по-нататък в статията. Властите ги предават на службите за защита на децата, а те ги настаняват в социални домове. Само след няколко дни обаче тези деца и младежи, често от виетнамски произход, изчезват оттам и се връщат в познатото си обкръжение от сънародници. \"В крайна сметка семействата им са ги изпратили в Германия, за да изкарват пари\", казват полицейски инспектори. Наскоро общественото радио Берлин-Бранденбург съобщи, че от 2012 година до днес само в района на Берлин от различни социални институции са изчезнали 474 подобни малолетни. В Германия нелегалната търговия с хора процъфтява, твърдят следователи от криминалните служби и прокуратурата. Жертвите далеч не са само виетнамци. Най-сериозен е този проблем в сферата на проституцията. Много жени от Югоизточна Европа биват продавани на престъпни групи в Германия, които ги принуждават да продават тялото си в публични домове или на улицата. Сводниците им отнемат паспортите и ги заплашват, че ако оказват съпротива, ще отмъстят на техни роднини. Познати са и други видове търговия с хора. По строежите в Германия или в месопреработвателната промишленост масово има случаи на експлоатация на работна ръка. Мъже от България и Украйна биват примамвани с фалшиви обещания за добри заплати. Вече на място обаче се оказва, че трябва да работят от ранни зори до късна вечер за по 2-3 евро на час. Нерядко жертвите на трудова експлоатация нямат дори сносна квартира - спят по строежите или в препълнени и порутени жилища. Често пъти те нямат шанс да се върнат в родината си, тъй като не разполагат с достатъчно пари, за да си купят билет за обратно връщане. Трудно е да се установи какви са мащабите на явлението в Германия, отбелязва вестник \"Ди Велт\" и цитира последните официални данни от 2017 година, когато са били заведени общо 338 съдебни дела за търговия с хора. Наблюдатели обаче посочват, че тези случаи са само една незначителна част от действителните случаи на експлоатация. Нещо повече: властите в Германия явно срещат все по-големи затруднения да се справят с проблема. Американският Държавен департамент публикува наскоро редовния си годишен доклад за разпространението на търговията с хора по света, в който критикува Германия за това, че \"не покрива изцяло и минималните стандарти за противодействие срещу явлението\". Най-големият проблем, който установяват американците, гласи: германската съдебна система е прекалено \"беззъба\" и не може да стресне извършителите: много рядко полицията успява да арестува трафикантите на хора, а дори и да успее да ги хване, следствията срещу тях обикновено завършват без резултат. В редките случаи, когато все пак се произнесе присъда, много от извършителите въпреки това не влизат в затвора, а се отървават с парични глоби или условни присъди. От правосъдното министерство отхвърлят обвиненията, като посочват, че в Германия се спазват европейските стандарти. От други федерални министерства обаче признават, че Германия среща трудности със справянето с този проблем. Една от тях е свързана с недостатъчния брой на следователите в полицията и прокуратурата, както и на съдии, които да са добре запознати с особеностите на този вид престъпност. Затова голяма част от извършителите оставали ненаказани.", "date": "2019.06.25", "title": "Българи, румънци, азиатци - в Германия търговията с хора процъфтява"}
{"url": "https://www.dnevnik.bg/sport/2019/06/25/3930007_atletiko_madrid_e_blizo_do_prodajbata_na_stariia_si/", "text": "Ръководството на \"Атлетико\" (Мадрид) е близо до споразумение за продажбата на стария си стадион, твърди \"Ас\". Очаква се сделката за \"Висенте Калдерон\" да стане факт до края на седмицата след преговори, продължаващи вече няколко месеца. Според информацията компаниите Vivenio and Azora ще вземат парцела, който ще бъде използван за изграждането на жилища под наем след разрушаването на стадиона. Стойността на сделката ще бъде около 180 милиона евро. \"Висенте Калдерон\", който е с капацитет 54 907 места, беше дом на \"Атлетико\" в продължение на 51 години. Съоръжението е неизползваемо от лятото на 2017 г. Оттогава \"Атлетико\" играе домакинските си мачове на новия  \"Уанда метрополитано\" . С продажбата на \"Висенте Калдерон\" и раздялата с някои футболисти като  Лукас Ернандес , Антоан Гризман и  Родри , \"Атлетико\" ще събере близо половин милиард евро. Това ще позволи на клуба да намали дълговете си и да инвестира в нови играчи. Един от тях е 19-годишният Жоао Феликс от \"Бенфика\", като според испанските медии \"Атлетико\" е готов да плати клаузата му за откупуване, която е на стойност 120 милиона евро.", "date": "2019.06.25", "title": "\"Атлетико\" (Мадрид) е близо до продажбата на стария си стадион"}
{"url": "https://www.dnevnik.bg/biznes/2019/06/25/3930040_segashnoto_rukovodstvo_na_bulgarskata_chez_shte_se/", "text": "Продажбата на българския бизнес на ЧЕЗ на инвестиционния холдинг \"Еврохолд\" трябва да приключи до края на годината, съобщи в интервю за БНТ председателят на Надзорния съвет на кандидат-купувача Асен Христов. Той отрече зад сделката да стоят политически интереси, каквито предположения изказаха  БСП  и  ДПС . Бъдещият собственик възнамерява да възложи управлението на компанията, която доставя ток в Западна България, на енергийни експерти. \"Постигнали сме договореност, това е част от договора, до три години да запазим сегашното ръководство, едновременно с това сме привлекли външни експерти. Надявам се, че не смятате, че аз или колегите ми, които разбират от финанси, ще се заем с оперативното управление на дружеството, каза председателят на надзора на \"Еврохолд\". Той увери, че се планират многомилионни инвестиции в енергийната компания като банките, финансиращи сделката, ще осигурят и този ресурс. \"След като осигуряваме стотици милиони за покупката, означава, че ние ще можем да осигурим и стотици милиони за инвестиции в дружеството и имаме потвърждение от банките, че те биха финансирали една такава програма\", каза Христов. В ишнтервю за Би Ти Ви той добави: \"Повече от осем месеца се интересуваме от сделката за ЧЕЗ. Преговори водим от февруари. ЧЕЗ поканиха различни компании и една от тях беше \"Еврохолд\". Нашето предложение се оказа по-добро от това на индийската компания, която за втори път даде оферта на разсрочено плащане, което не показва добра финансова стабилност. Затова ЧЕЗ предпочетоха нас\". . Сделката ще бъде проверявана от Комисията за финансов надзор, Комисията за защита на конкуренцията и от Комисията за енергийно и водно регулиране. Шефът на енергийния регулатор днес съобщи пред медиите , че е възложил на междуведомствена работна група да изготви обективни критерии, по които да се извърши проверката, която ще е първата такава в практиката на регулатора. По-рано днес премиерът  Бойко Борисов коментира , че правителството не се меси в сделката, нито в работата на независимите регулатори. ", "date": "2019.06.25", "title": "Сегашното ръководство на българската ЧЕЗ ще се запази три години след сделката"}
{"url": "https://www.dnevnik.bg/biznes/2019/06/25/3930042_do_2021_g_sofiiska_voda_planira_zagubite_na_voda_da/", "text": "Концесионерът \"Софийска вода\", част от френската група Veolia, планира инвестиции за 46.3 млн. лв. през тази година. . Те са част от петгодишен план, който предвижда до 2021 г. да бъдат инвестирани 209 млн. лв. в столичната ВиК мрежа, а загубите на вода по мрежата да бъдат намалени до 38.72%, съобщи ръководството на компанията, цитирано от  \"Капитал\". Данните на \"Софийска вода\" сочат, че в периода от 2010 г. насам са изградени и ремонтирани 590 км водопроводи и 84 км канали, с което общата дължина на ВиК мрежата вече надвишава 5500 км. Така са свити и течовете по мрежата, които през 2002 г. бяха 70%. \"Веолия\" има договор за концесия за водоснабдяването на столицата до 2025 г. Сред по-големите инвестиционни проекти е започналото този месец изграждане на нов метантанк в пречиствателната станция в Кубратово, завършване на ремонта на т.нар. втори водоснабдителен ринг в районите \"Кремиковци\", \"Сердика\", \"Надежда\", \"Връбница\", както и на два главни канализационни клона в \"Модерно предградие\" и \"Горубляне\". Извършва се и рехабилитация на резервоара, захранващ районите на \"Младост\" и \"Студентски град\".", "date": "2019.06.25", "title": "До 2021 г. \"Софийска вода\" планира загубите на вода да паднат под 38%"}
{"url": "https://www.dnevnik.bg/sport/2019/06/25/3930045_levski_zagubi_ot_ruskiia_shampion_sled_duzpa/", "text": "\"Левски\" записа втора поредна загуба в предсезонните си контроли, като отстъпи с 0:1 на руския \"Зенит\" (Санкт Петербург). Дузпа раздели сините и първенеца на Русия, след като точен беше Сардар Азмун. Това е втора поредна загуба с 0:1, след като няколко дни по-рано \"Левски\" загуби и от бразилския \"Ред бул\". В рамките на 90 минути \"Левски\" беше организиран и компактен в защита, като се стремеше да оставя по-малко празни пространства. Добър мач направи Милан Миятович, който се отчете с важни спасявания. В предни позиции обаче сините отново имаха проблеми и завършиха без нито едно реално голово положение. \"Не знам за \"Зенит\", но за нас се получи повече от добра контрола. Много съм доволен, че стартирахме с два такива мача, целяхме различни неща. Едно нещо се вижда и това е отношението на момчетата. Не е тайна, че имаме проблеми в атака и се надявам до ден-два да имаме някакви решения\", каза след срещата треньорът на \"Левски\" Петър Хубчев. Той добави, че отборът чака 2-3 нови имена в нападението. Следващият мач на \"Левски\" от лагера в Австрия е срещу германския \"Тюркгюджю-Атаспор\" на 1 юли. Треньорът на сините Петър Хубчев направи няколко промени в състава си, в сравнение сблъсъка с \"Ред бул\" (Брагантино). Черногорецът Милан Миятович започна вместо Николай Михайлов на вратата, а отстъваше и Живко Миланов, който има контузия. Като титуляри започнаха Мартин Райнов и Станислав Костов, а останалите бяха същите от срещата с бразилците. В началните минути \"Левски\" опита да изнася с постепенни нападения, държейки топката, но пресата на \"Зенит\" създаде сериозни проблеми на българския футбол. Топката основно се пращаше на крилата, но там Паулиньо и Станислав Иванов нямаха големи шансове. Още в четвъртата минута Миятович трябваше да се намесва след удар Азмун. \"Левски\" отговори с няколко контраатаки, но без да създава сериозно положение пред вратата на руския шампион. До края на първата част \"Левски\" отправи само един точен удар, а \"Зенит\" имаше надмощие на терена. Сините нямаха идеи в последната третина от терена, където си пролича липсата на плеймейкър. Голмайсторът Станислав Костов се прибираше около централната линия, за да участва в разиграванията, но това лиши отбора от присъствие в предни позиции. След почивката \"Левски\" издържа по-малко от минута преди да допусне гол. След загуба на концентрация и оставяне на много свободни футболисти, Янис Каргас фаулира Смолников в наказателното поле секунди след подновяването на играта и реферът посочи бялата точка. От 11-те метра Азмун беше точен и изведе руснаците напред. Последваха силни минути за руския шампион, който притисна \"Левски\", а след 60-ата минута физическите сили на българите привършиха. Резервата Краневитер беше близо до удвояване на аванса на \"Зенит\", но ударът му беше спасен от Миятович с добра реакция. До края на двубоя в състава на \"Зенит\" бяха направени много промени, като свежите футболисти показаха желание в предни позиции. Близо до гол беше Артьом Дзюба, който стреля в аут, а в последната минута на редовното време негов гол беше отменен заради нарушение в атака.", "date": "2019.06.25", "title": "\"Левски\" загуби от руския шампион след дузпа"}
{"url": "https://www.dnevnik.bg/bulgaria/2019/06/25/3930046_pojar_vuznikna_v_toaletna_na_burziia_vlak_varna_-/", "text": "Пожар възникна днес в една от тоалетните на бързия влак Варна София. Заради произшествието композицията престоя на гара Своге 63 минути. Пожарът е възникнал в трети вагон, не е имало опасност за пътниците и персонала във влака, се казва в съобщение на БДЖ. Пътниците - 150 сдуши, са били изведени навън от персонала.Служителите на железниците са изгасили огъня с три пожарогасителя. Екипи на Главна дирекция \"Пожарна безопасност и защита на населението\" извършват оглед, за да установят причините. На този етап не се изключва версията възпламеняването да е причинено от незагасена цигара и нарушаване на забраната за пушене във влака.", "date": "2019.06.25", "title": "Пожар възникна в тоалетна на бързия влак Варна - София"}
{"url": "https://www.dnevnik.bg/sviat/2019/06/25/3930044_svetut_vurvi_kum_klimatichen_aparteid_predupredi/", "text": "Помните ли как на 1 ноември 2012 г. ураганът \"Санди\" потопи в мрак милиони жители на Ню Йорк, но в центъра на Манхатън един единствен небостъргач продължаваше да свети? Това беше централата на инвестиционната банка \"Голдман Сакс\", защитена от приливната вълна с десетки хиляди от собствените ѝ торби с пясък и генератори. По същото време скъпо платени частни противопожарни екипи бяха изпратени да спасяват богатите имения в района. Това според Филип Олстън, специален докладчик на ООН за крайната бедност, ни очаква, ако се заблуждаваме, че частният сектор ще защити обществото от крайностите в промените в климата. Такова прекалено разчитане вероятно ще доведе до \"климатичен апартейд\", в който богатите оцеляват благодарение на парите си в жегата, глада и конфликтите, предизвикани от една ескалираща криза в земния климат, докато останалата част от света страда и се оправя както може. Само в Африка на юг от Сахара, Югозточна Азия и Латинска Америка около 140 милиона души ще бъдат прогонени от домовете си заради непоносими условия. Климатичните промени е вероятно да подкопаят не само фундаментални права на живот, вода, храна и подслон и защита от болести за стотици милиони, но и върховенството на закона и демокрацията. Такива мрачни предупреждения се съдържат в доклада на Олстън, койта бе направен днес в Женева публично достояние, а официално ще бъде представен в петък. Той критикувва като изначално неадекватни мерките на самата ООН, на държавите, неправителствените организации и бизнеса и дори част от собствената му досегашна работа. Според него те са \"изцяло несъответни на мащаба и непосредственото надвисване на заплахата\". Докладът му до Съвета на ООН по правата на човека заключава, че \"тези права може да не оцелеят в задаващата се криза\". Международните климатични договори са неефективни и дори Парижкото споразумение от 2015 г. оставя света да се движи към катастрофалното според повечето учени затопляне с 3 градуса по Целзий на планетата в края н авека, ако не се предприемат някакви нови мерки. \"Държавите подминават всяко научно предупреждение и всеки нов предел, като това, което някога се смяташе за катастрофално затопляне, днес изглежда като най-оптимистичният възможен сценарий\", пише в доклада. Авторът му особено остро критикува националните правителства, които не правят нищо повече от това да изпращат представители на климатични конференции да произнасят речи, макар че учените бият тревога от 70-те години насам. \"Три десетилетия конференции изглежда постигат твърде малко. От Торонто през Рио де Жанейро, Киото и Париж се говори едно и също, докато решаването на проблема непрекъснато се отлага.\" \"Съветът на ООН за правата на човека не може повече да си позволява да разчита на досегашни подходи и на организирането на комисии от експерти, да поръчва доклади, които не водят доникъде и да призовава другите да сторят повече, а самият той да върши твъред малко, докато приема всичкоказващи резолюции, в които има предимно най-общи заключения и някакви високи цели. Вместо това трябва да се възложи спешно описание на вариантите за избягване на катастрофа, от които все още може да се избира, и да се предложат конкретни мерки за действия и мониторинг на изпълнението им.\" От 1980 г. насам само в САЩ са регистрирани 241 бедствия, причинени от екстремно време и климатични явления, струващи всяко по над 1 милиард долара. Общите щети надхвърлян 1.6 трилиона долара. \"Климатичните промени заплашват да деконстриурат последните 50 години напредък в развитието, глобалното здравеопазване и намаляването на бедността\", казва Олстън. Той посочва, че развиващите се държави ще понесат около 75% от цената на климатична криза, макар че най-бедните в света са отговорни за по-малко от 10% от въглеродните емсии. \"Рискът от безредици, растящо неравенство и още по-голяма степен на лишения сред някои групи вероятно ще стимулира националистически, ксенофобски, расистки и други подобни реакции. Поддържането на балансиран подход към гражданските и политическите права ще бъде изключително сложно.\" В доклада са критикувани президентите Доналд Тръмп заради \"активното заглушаване\" научните твърдения за климата и Жаир Болсонаро заради обещанието му да позволи добиви от открити мини в бразилските джунгли на Амазонка. Китай не успява да изпълни поети ангажименти, продължава да изнася въглищни централи и не намалява емисиите си от метан. Президентът на САЩ е обвинен също, че \"постави бивши лобисти на постове, които иначе отговарят за надзора и регулациите, прие езика на индустрията и предвожда агресивно намаляване на екологичните регулации.\" Все пак има и добри примери - цените на енергията от възобновяеми източници се понижават, използването на въглища вече не носи конкурентни предимства, емисиите намаляват в 49 държави, а 7000 града, 245 региона и 6000 компании са поели ангажименти да намалят ефекта от климатичните промени.", "date": "2019.06.25", "title": "Светът върви към \"климатичен апартейд\", предупреди доклад на ООН"}
{"url": "https://www.dnevnik.bg/photos/2019/06/25/3929717_fotogaleriia_svetovnite_snimki_na_denia_-25_juni/", "text": "Младоженци на плажа в Канкун, Мексико.", "date": "2019.06.25", "title": "Фотогалерия: Световните снимки на деня -25 юни"}
