{"url": "https://www.dnevnik.bg/sport/2018/06/15/3200949_s_tri_gola_ronaldo_vduhnovi_portugaliia_pri_zrelishtno/", "text": "Европейският шампион Португалия стигна до равенство 3:3 срещу Испания в зрелищен мач от световното първенство. Основен принос за отбора, воден от Карлош Кейрош, имаше Кристиано Роналдо, който вкара и трите гола. Португалците два пъти повеждаха, а съперникът им успяваше да изравни с голове на Диего Коща. Испанците направиха пълен обрат с много красив гол на Начо в 58-ата минута. След това \"фурия роха\" разиграваше спокойно в очакване на края. В 88-ата минута обаче Роналдо отбеляза след отлично изпълнен пряк свободен удар. По-рано в мач от тази група  Иран измъкна победа с 1:0 срещу Мароко след автогол в 95-ата минута . Само в този мач Роналдо вкара толкова голове, колкото имаше в предишните си 13 срещи на световни първенства. Носителят на \"Златната топка\" стана четвъртият футболист в историята, вкарал на четири различни световни първенства. Испанците показаха, че въпреки сътресението и шума след уволнението на селекционера Хулен Лопетеги ден преди откриването на световното, са способни да играят силно. Те се бориха и макар първото полувреме да имаше трудно начало и лош край, бяха близо до победата. След четири поражения и едно равенство в предишните мачове, Португалия остава без победа срещу Испания на световни финали. Мачът започна вихрено и още в първите секунди европейските шампиони получиха дузпа след нарушение срещу Кристиано Роналдо. Нападателят изпълни точно и даде преднина на отбора си. Испанците се съвзеха и в 24-ата минута в познатия си стил Коща се пребори и изравни. Португалците искаха нарушение в атака, но съдията прецени, че такова няма. Две по-късно Иско нямаше късмет, след като след мощен удар улучи гредата, топката тупна на голлинията и до гол за Испания не се стигна. В следващите минути испанците държаха играта под контрол, но не успяха да поведат. Вместо това в последните секунди на първата част португалците поведоха за втори път. В 44-ата минута Роналдо получи пред наказателното поле и стреля силно, а Давид де Хеа допусна грешка и топката влезе във вратата му. Малко след почивката резултатът вече беше 3:2 за Испания. Изравнителният гол за 2:2 дойде в 54-ата минута, когато футболистите на \"фурия роха\" изпълниха по отличен начин заучено положение при фаул. След центриране Серхио Бускетс прати топката пред вратата, където Коща засече. Четири минути по-късно Начо даде преднина на отбора си със зрелищен гол с удар от разстояние. Испанците почувстваха увереност и започнаха да разиграват спокойно. Те държаха топката и очакваха да излязат победители. Роналдо обаче нанесе нов удар, като вкара с прекрасен удар от фаул в 88-ата минута.", "date": "2018.06.15", "title": "С три гола Роналдо вдъхнови Португалия при зрелищно равенство срещу Испания"}
{"url": "https://www.dnevnik.bg/razvlechenie/2018/06/15/3200848_stulbi_na_centralen_podlez_vuv_varna_sa_prevurnati_v/", "text": "Стълбите към един от централните подлези във Варна от днес са превърнати в гигантско пиано. За проекта, наречен Piano Stairs, съобщиха на страницата му във фейсбук неговите създатели от първото споделено работно място в града – Beehive. Стълбите пиано са реплика на други подобни, вече успешно реализирани в градове като Милано, Сан Франциско и Стокхолм, казва Цветелина Йорданова. Piano Stairs трансформира по интерактивен начин произволно избрано градско стълбище в гигантска клавиатура и се активира чрез приложение, което стартира аудиофайлове при задействане на сензор. Освен че е интересно като визия, \"пианото\" ще бъде лятно забавление за децата, а и за родителите им. Цялата технология сработва през хардуерните продукти Arduino Uno и Rasbeery Pi, а останалото, което е нужно, е професионална техническа поддръжка, която да отговори на условията на \"трафика\", който ще преминава по клавишите. \"Пътувайки, виждам невероятни неща в други столици и градчета, и винаги се питам защо не може и у дома... Така се роди и идеята да направим пиано стълби, казва Цветелина Йорданова, която е един от авторите на идеята за инсталиране на гигантското пиано. Видях как малчугани щастливо подскачат по стъпалата на едно подобно \"пиано\" в градски подлез и си го представих във Варна.\" Точно преди две години екипът на Beehive постави пъстро пиано в Морската градина на Варна, на което всеки можеше да посвири. \"Музикалните стълби\", които се появиха тази сутрин, са естествено продължение на тази идея. Финансирането й е осигурено с грант от общинския фонд \"Култура\" на община Варна. \"Проектът е некомерсиален, като основната му мисия е да помогне за утвърждаването на Варна като място за култура, казва още Цветелина Йорданова. Да покаже, че чрез подходящ дизайн и иновация промяната е достижима.\"", "date": "2018.06.15", "title": "Стълби на централен подлез във Варна са превърнати в гигантско пиано"}
{"url": "https://www.dnevnik.bg/sport/2018/06/15/3200773_urugvai_probi_egipetskata_stena_s_gol_v_90-ata_minuta/", "text": "С гол в 90-ата минута на централния защитник Хосе Хименес Уругвай проби здравата защита на Египет и започна с победа тринадесетото си участие на световни финали. Двукратният световен шампион спечели с 1:0 и се изравни по точки с домакина Русия, който  разби Саудитска Арабия с 5:0 в мача на откриването. Уругвай беше по-активният и търсещ победата отбор през целия мач. Луис Суарес обаче направи три огромни пропуска, вратарят на Египет Мохамед ел Шенауи се представи отлично, а веднъж и гредата спаси африканците след пряк свободен удар на Единсон Кавани. В отсъствието на голямата си звезда Мохамед Салах тимът на Египет беше изцяло концентриран върху действията си в защита. Големите усилия да бъде устискано нулевото равенство все пак се оказаха напразни, след като съставът, воден от Оскар Табарес, се пропуска при статично положение в последната минута на редовното време. Двубоят, който се игра пред полупразни трибуни на причудливия стадион в Екатеринбург, започна с предпазливи действия от двете страни. Първият точен удар дойде в осмата минута, когато Кавани стреля с десния крак от границата на наказателното поле, но твърде слабо, за да затрудни вратаря. Египет отговори с удар на Трезеге в 12-ата минута след добро разиграване пред наказателното поле, но и този опит не донесе никаква опасност за вратаря Фернандо Муслера. Две минути по-късно уругайците организираха хубава атака отдясно, която обаче завърши с много неточен удар на оставения в свободна позиция Суарес. В средата на полувремето Кавани отправи много добър шут с левия крак, но Али Габр отклони с глава насочилата се към далечния горен ъгъл топка. При последвалия корнер Диего Годин свали с глава към далечната греда, където Суарес отново беше оставен непокрит. Нападателят на \"Барселона\" обаче не уцели добре топката и я изпрати покрай гредата.  До края на полувремето нямаше толкова напрегнати ситуации пред вратата на Египет. Само минута след началото на втората част обаче Кавани достави перфектно извеждащо подаване към Суарес. Голмайсторът на Уругвай обаче отново пропусна, след като нацели коляното на вратаря Ел Шенауи.  Египет продължаваше да се брани добре, без да застрашава вратата на съперника. Няколко пъти се откриха шансове за скоростни контраатаки, но те неминуемо завършваха с грешки при опитите за индивидуална игра по крилата. В 70-ата минута Кавани се освободи с малко късмет на близката греда и опита удар към далечния ъгъл. Топката обаче срещна ръката на съотборника му Мартин Касерес. Само три минути по-късно нападателят на ПСЖ отново изведе колегата си в атака Суарес на перфектна голова позиция. Суарес обаче затвърди лошото си представяне в този мач с нов пропуск, след като реши да лъже вратаря и Ел Шенауи улови топката.  Десетина минути по-късно стражът на Египет отново се прояви отлично, след като спаси чудесен шут от дистанция на Кавани. В 88-ата минута Кавани най-накрая преодоля Ел Шенауи след хубаво изпълнение от пряк свободен удар, но този път гредата спаси египтяните.  Отбраната на африканския тим все пак не издържа на натиска. В 90-ата минута влезлият като резерва Карлос Санчес центрира от корнер и с перфектно насочен удар с глава към далечния ъгъл Хименес донесе трите точки на Уругвай. За пръв път от 1970 г. двукратните световни шампиони спечелиха откриващия си мач на световно първенство. Уругвайците бяха в серия от седем поредни участия в мондиали без успех в първата си среща. В следващия кръг Русия се изправя срещу Египет на 19 юни и при победа ще си гарантира участието в осминафиналите. На следващия ден Уругвай среща очерталия се като аутсайдер тим на Саудитска Арабия.  ", "date": "2018.06.15", "title": "Уругвай проби египетската стена с гол в 90-ата минута"}
{"url": "https://www.dnevnik.bg/video/novinite_na_bnt/2018/06/15/3200861_video_drugite_novini/", "text": "Успехи за български спортисти в Европейските игри за хора с трансплантации", "date": "2018.06.15", "title": "Видео: Другите новини"}
{"url": "https://www.dnevnik.bg/bulgaria/2018/06/15/3200147_piianiiat_shofyor_koito_shteshe_da_vozi_uchenici_na/", "text": "Районният съд в Златоград осъди на 8 месеца в затвора шофьора, който беше хванат пиян, преди да потегли към Банско с автобус с ученици, информира  news.lex.bg . Присъдата не е окончателна и може да се обжалва. Децата трябваше да тръгнат рано сутринта на 1 юни за екскурзия от Златоград. Шофьорът пристигнал с автобус от Стара Загора и проверка с дрегер преди потеглянето за Банско показала над 1 промил алкохол в кръвта му. Той обяснил тогава, че предната вечер е пил, но количеството не оказвало влияние на реакциите и поведението му на пътя. Мъжът беше задържан, а последвалата кръвна проба показа, че от Стара Загора до Златоград е шофирал с 1.64 промила алкохол в кръвта. Последвалото бързо съдебно производство приключи, след като шофьорът се призна за виновен. Съдът го осъди на 1 година затвор, но заради признатите факти от обвинителния акт от наказанието се приспада 1/3 и така присъдата му става 8 месеца. Наложеното наказание обаче е ефективно и той трябва да го изтърпи при първоначален общ режим. Практиката при подобни провинения е наказанията да са условни, ако извършителят не е осъждан, отбелязва специализираният сайт. Шофьорът е осъден да плати и глоба от 500 лева, а освен това книжката му е отнета за 2 години.", "date": "2018.06.15", "title": "Пияният шофьор, който щеше да вози ученици на екскурзия, получи 8 месеца затвор"}
{"url": "https://www.dnevnik.bg/bulgaria/2018/06/15/3200868_finansovata_ocenka_na_merkite_v_pomosht_na_horata_s/", "text": "Изготвянето на финансова оценка на мерките в помощ на хората с увреждания и техните семейства се оказа по-сложно от очакванията. Разчетите, които трябваше да дадат резултат днес, ще продължат до вторник. Това съобщиха пред журналисти омбудсманът Мая Манолова и представители на протестиращите майки на деца с увреждания, цитирани от БТА. Според обявеното от премиера Бойко Борисов преди дни Манолова уверявала, че новите мерки могат да бъдат изпълнени в рамките на настоящия бюджет, докато според социалния министър Бисер Петков били нужни по 300 млн. лв. годишно. Голямата сума стана причина и Петков да подаде оставка, която беше оттеглена след като получи подкрепа от майките. Финансовите разчети са част от проекта на Закон за личната помощ, изготвен от родители на деца с увреждания под егидата на Манолова, както и паралелно подготвения от Министерството на труда Закон за хората с увреждания с участието на техни организации. Срещите ще продължат до вторник включително, когато ще има Национален съвет за интеграция на хората с увреждания. По думите на Манолова министерството не разполага с данни какви са потребностите на различните групи хора с увреждания, които имат нужда от чужда помощ, а това прави финансовата обосновка достатъчно приблизителна. По нейни данни в момента 80 000 са хората, които имат нужда от чужда помощ, като 3 хил. от тях са настанени в институции. Това означава, че 77 хил. се нуждаят от лична помощ по новия законопроект. Позицията на майките на деца с увреждания е разпределянето на пари \"на калпак\" да спре, а помощта да се определя индивидуално, т. к. хората в безпомощно състояние се нуждаят от постоянно присъствие, а други имат нужда само от няколко часа подкрепа, за да отидат на работа или на кино, например. По техни думи хората с най-тежките увреждания са 10 000 - тези, които получават социална пенсия и никога не са работили. Майките препоръчаха на министерството да заимства от европейските държави методика за социална оценка, която да приложи при разработването на закона за социалните услуги. Протестиращите майки са заявили, че палатковите лагери ще останат, докато не бъде приет законът за личната помощ.", "date": "2018.06.15", "title": "Финансовата оценка на мерките в помощ на хората с увреждания се оказа по-сложна"}
{"url": "https://www.dnevnik.bg/sport/2018/06/15/3200845_ronaldo_se_sporazumia_za_dvegodishna_prisuda_za/", "text": "Звездата на \"Реал\" (Мадрид) Кристиано Роналдо получи двегодишна ефективна присъда от испанската прокуратура по делото за укриване на данъци, съобщи \"Мундо депортиво\". Португалецът все пак няма да влезе в затвора, тъй като според испанското законодателство първа присъда до две години затвор се заменя с пробация. Случаят е сходен с този на  големия му съперник Лионел Меси , Хавиер Масчерано и други водещи играчи в испанското първенство. Според информацията Роналдо е постигнал споразумение с властите по обвиненията за укриването на 14.7 милиона евро данъци. Сумата е дължима върху имиджовите права на играча в периода между 2011 и 2014 г. Той ще трябва да плати глоба на стойност 18.8 милиона евро. След свое разследване испанската прокуратура заведе съдебен иск срещу нападателя през миналото лято. Според прокурорите Роналдо е измамил данъчните власти с 1.4 милиона евро през 2011 г., 1.7 милиона.през 2012 г., 3.2 милиона през 2013 г. и 8.5 милиона през 2014 г. Прокуратурата в Мадрид смята, че петкратният носител на \"Златната топка\" съзнателно е укрил данъците, като е използвал сметка на Вирджинските острови, създадена през 2010 г.  Пред съда  Роналдо отхвърли обвиненията  и се обяви за невинен по делото. Тогава той каза, че сметката е открита още през 2004 г. по съвет на адвокатите му от \"Манчестър юнайтед\", като определи този ход за обичаен в Англия.", "date": "2018.06.15", "title": "Роналдо е осъден на две години затвор за укриване на данъци"}
{"url": "https://www.dnevnik.bg/sviat/2018/06/15/3200780_makedonskiiat_prezident_trudno_shte_spre_sdelkata_s/", "text": "Македонският президент Георге Иванов обяви и от  Скопие , и от  София , че няма да подпише  договора, който ще реши  спора за името с Атина, ако той бъде ратифициран от парламента. С това държавният глава подсили опасенията за нова политическа криза, създадена в момент, когато Македония очаква сериозни стъпки в евроатлантическата си интеграция. Действително ли е така? Досегашният опит Иванов има зад гърба си две политически кризи и един период на по-слабо напрежение, породени от негови действия. След като обяви  амнистия за високопоставени политици , замесени в най-големия политически скандал на последните години (този с  незаконните подслушвания ), започна т.нар. Шарена революция с хиляди протестиращи срещу него в Скопие и други големи градове. След отказа му да даде мандат за премиер на Зоран Заев заради т.нар. Платформа от Тирана напрежението започна да ескалира в началото на миналата година, а  кулминацията  беше  \"Кървавият четвъртък\"  в парламента на 27 април. Отказът му  да подпише  Закона за езиците , признаващ фактическото (почти пълно) равноправие на албанския език с мадеконския, отприщи  вихър от политически игри  в парламента. Този път обаче комбинацията от начина, по който се гласуват законите в македонския парламент, и особеностите на договора с Гърция може и да предотврати криза, при която нито договорът влиза в сила, нито поканата за преговори от ЕС се осъществява. \"Мощта\" на ветото Според конституцията след приемане на даден закон президентът има срок от 8 дни да вземе решение. Ако не го подпише за това време, законът се връща в парламента и трябва да бъде прегласуван. При успешен втори вот председателят няма избор. На теория тази процедура би могла да продължи 20 дни. В действителност при сегашното мнозинство в парламента - и по начина, по който работи македонската конституция - ветото на президента би трябвало да се преодолее без проблем. Коалиционният партньор на управляващите социалдемократи (СДСМ), Демократичният съюз за интеграция (ДУИ), пое ангажимент за подкрепа на договора и поддържа преговорите за името от самото им начало. Конституцията на Македония пък позволява същото (обикновено) мнозинство, което трябва да ратифицира договора, да може да отхвърли ветото. Юристът и преподавател в правния факултет на университета в Скопие Александар Спасов каза за сайта НОВА ТВ, че в ситуации като тази със Закона за езиците, който Иванов отказва да подпише, има нарушение на конституцията и трябва да реагират съдебните институции. От друга страна, президентът може да сезира Конституционния съд заради текста. Дали неподписването обаче блокира правното действие на договора е спорно, защото не може незаконно и противоконституционно действие (като отказа от подпис след преодоляно вето) да доведе до правни последици, които да се считат за легални. Проблемът е в кратките срокове Същевременно самият текст на договора (чл. 2, ал. 4) гласи, че той ще влезе в сила от момента, в който Гърция научи, че той е бил ратифициран. След това Атина трябва да извести председателя на Съвета на ЕС, че е оттеглила ветото си за започване на преговори за членство със Скопие. Подобно известие трябва да получи и НАТО - генералният секретар Йенс Столтенберг да бъде уведомен, че Гърция дава възможност Македония да бъде поканена в алианса. Срокът е кратък - писмото от Атина до Брюксел трябва да се подаде преди 26 юни, в деня на Съвета на министрите на външните работи, два дни преди срещата на върха на 28-29-и. Това означава, че той трябва да бъде ратифициран и от парламента в Скопие, и от този в Атина най-късно до понеделник по другата седмица. В Македония се очаква той да бъде внесен в парламента в понеделник или вторник, след като кабинетът го прие вчера. Необходимостта гръцкият парламент също да ратифицира текста може да доведе до забавяне, ако партиите, които са против него, намерят начин да го отложат.", "date": "2018.06.15", "title": "Македонският президент трудно ще спре сделката с Гърция и преговорите с ЕС"}
{"url": "https://www.dnevnik.bg/bulgaria/2018/06/15/3200885_borisov_e_gotov_da_dade_oshte_pari_za_horata_s/", "text": "Премиерът е готов да отпусне още средства за решаването на проблемите на хората с увреждания, но когато се убеди, че те ще отидат по предназначение \"там където трябва\" и действително ще доведат до промяна. Това се разбра от негово изявление днес, сред откриването на разширеният път между Бургас и Слънчев бряг. Бойко Борисов посочи, че на няколко пъти му е било казано, че не става въпрос за повече пари. \"Според мен все пак пари са нужни и ще се радвам да стигнем до момента, когато ще стане въпрос за повече пари\". На мястото, където беше официалната церемония, имаше и представители на протестиращите хора с увреждания от палатковия лагер в Бургас, които носеха тениски с надпис \"Системата ни убива\". Веднага след откриването на пътния участък премиерът дори пренебрегна журналистите, за да проведе обещаният разговор с тях. Той дори се тросна, че е бил цитиран некоректно по темата, когато я е коментирал при посещението си в Израел. Според Бойко Борисов през 2016 година е бил решен въпросът с парите за децата с увреждания. Пред журналистите той посочи, че никое друго правителство, дори предишните две, на които е бил премиер, не са давали повече пари за социални дейности. Той на бързо изброи, че за Здравната каса са осигурени четвърт милиард повече, за пенсионерите са дадени 215 млн лева за добавки към пенсиите, 10 милиона допълнително са отпуснати за Софийския университет, 15 млн. за БАН и т.н.", "date": "2018.06.15", "title": "Борисов е готов да даде още пари за хората с увреждания, но като е сигурен, че ще отидат където трябва"}
{"url": "https://www.dnevnik.bg/skorost/2018/06/15/3200887_razshireniiat_put_mejdu_burgas_i_slunchev_briag_beshe/", "text": "Разширеният път между Бургас и Слънчев бряг и обходният път на Ахелой бяха открити днес, пет месеца преди планираният срок. На церемонията по случая премиерът Бойко Борисов отбеляза, че това е един от пътните участъци в страната, по които е имало най-много смъртни случаи. Той посочи, че само днес на летище Бургас са пристигнали 35 хиляди души, а през тази годи през него ще преминат на 3 млн. пътници. Борисов подчерта, че откритият пътен участък е обещан за изграждане от 40 години, но се прави едва сега. Пътят е четирилентов, посочи минстърът на регионалното развитие и благоустройството Николай Нанков. Той подчерат, че въпреки предсрочното пускане, компромис в качеството няма. Борисов се похвали, че днес предсрочно е пуснат и преасфалтираният участък от магистрала \"Тракия\" между Пловдив и Стара Загора. \"Това са 48 километра в двете посоки, които 38 години не са пипани. Усилиено строим \"Хемус\", \"Струма\"\", каза още премиерът. Той иради надежда, че до 7-8 месеца тол системата ще заработи, за да генерира с милиард повече лева на година, които да се ползват за ремонт на пътища.", "date": "2018.06.15", "title": "Разширеният път между Бургас и Слънчев бряг беше пуснат пет месеца предсрочно"}
{"url": "https://www.dnevnik.bg/sviat/2018/06/15/3200892_prahut_na_stivun_hoking_be_polojen_do_grobovete_na/", "text": "Уважавани учени, политици, знаменитости и обикновени хора отдадоха почит на астрофизика Стивън Хокинг на церемонията за полагане на праха му в Уестминстърското абатство в Лондон, съобщиха световните информационни агенции, цитирани от БТА. Докато продължаваше церемонията в Лондон, радиосигнал с гласа на Стивън Хокинг, на фона на музика на Вангелис, беше изпратен в космоса от параболична антена в Испания. Той е насочен към най-близката до Земята черна дупка 1А 0620-00, която е на 3500 светлинни години. Прахът на Стивън Хокинг беше положен до гробовете на Исак Нютон и Чарлз Дарвин. В Уестминстърското абатство речи произнесоха Нобеловият лауреат от 2017 г. Кип Торн, който е работил със Стивън Хокинг и астрономът Мартин Рийс. Текст прочете актьорът Бенедикт Къмбърбач, превъплътил се в образа на астрофизика в телевизионен филм. Изказващите се изтъкнаха не само приноса му в науката, но и волята му да се бори с нелечимо заболяване.  Сред присъстващите бяха музикантът Найл Роджърс, британският физик и музикант Брайън Кокс и политикът Джереми Корбин.  Около 1000 души, определени с лотария сред 25 хил. кандидати от 100 държави, също присъстваха на церемонията.  \"Много сме признателни на Уестминстърското абатство, че ни отреди привилегията да почетем изключителния живот на нашия баща, и че му предостави толкова забележителен последен дом\" - казаха трите деца на Стивън Хокинг - Люси, Робърт и Тим.  Погребение в Уестминстърското абатство е изключителна чест. Учен не е погребван там от 1940 г., когато така е отдадена почит на откривателя на електроните Джоузеф Джон Томпсън.  Стивън Хокинг беше един от най-големите експерти по гравитация и черни дупки. През 1979 г. той беше избран за Лукасов професор по математика в Кембриджкия университет. Тази длъжност е заемал и Исак Нютон. ", "date": "2018.06.15", "title": "Прахът на Стивън Хокинг бе положен до гробовете на Нютон и Дарвин"}
{"url": "https://www.dnevnik.bg/sport/2018/06/15/3200894_s_nova_pobeda_v_shtutgart_federer_se_dobliji_na/", "text": "Роджър Федерер се доближи на крачка от завръщане на върха в световната ранглиста. Рекордьорът по титли от Големия шлем се наложи с 6:4, 6:4 Гуидо Пея и стигна полуфиналите на турнира на трева в Щутгарт. В спора за влизане във финала швейцарският тенисист ще срещне победителя между Ник Кириос и Фелисиано Лопес. Ако спечели, Федерер ще измести Рафаел Надал от първото място в световната ранглиста. За Федерер това е първи турнир от почти месеца. Последното му участие беше в мастърса в Маями, където изненадващо отпадна още на старта след загуба от Танаси Кокинакис.  Федерер стигна до победата срещу Пея, като направи по един пробив в двата сета. В първия швейцарецът беше безупречен на свой сервис, като даде само една точка на съперника си. Федерер пропусна да пробие в петия гейм, но го направи в седмия и след това стигна до 6:4. Водачът в схемата започна силно втория сет, като проби. Той отново не даваше повече от точка на съперника си в геймовете, в които сервираше. Едва накрая Пея успя да предизвика швейцареца, като в десетия гейм беше на крачка от изравняване. Аржентинецът поведе с 40:15, но Федерер се вдигна и след обрат в гейма спечели мача.", "date": "2018.06.15", "title": "С нова победа в Щутгарт Федерер се доближи на крачка от първото място в света"}
{"url": "https://www.dnevnik.bg/politika/2018/06/15/3200888_belene_e_riskov_vreden_i_grabitelski_proekt_obiavi/", "text": "ГЕРБ предаде позициите за АЕЦ \"Белене\" и след това правителство не остана друг път за спиране на проекта освен да се търси подкрепа в Европейския парламент. Това обяви в ефира на Би Ти Ви евродепутатът Светослав Малинов. Той описа проектът като рисков, вреден и грабителски и посочи, че не известно кой ще стори централата, има ли нужда от нея, колко ще струва токът и ще има ли клиенти за него. Малинов се закани да не остави нито един евродепутат неинформиран, особено представителите на Румъния. Убеден е, че цялата група на \"Зелените\" в Европарламента ще го подкрепи в намерението да се организират събития, с които да се \"атакува\" Европейската комисия. Обясни, че Еврокомисията е одобрила проекта в друго време и по-конкретно преди инцидента с японската \"Фукушима\", затова и ще бъде обяснено, че става дума за нов проект за \"Белене\", а не за този, който е имал одобрението на Брюксел. Една уважаваща себе си държава дори не трябва да говори за този проект, убеден е евродепутатът. По-рано днес \"Демократична България\", която обединява \"Да, България\", ДСБ и партия \"Зелените\", обяви, че  пренася битката за \"Белене\"  в европейските институции.  Централата не може да се построи без държавна гаранция или заем, за което ще научим между Коледа и Нова година, посочи още Малинов. Срещу аргумента на управляващите, че вече са похарчени много пари на данъкоплатците по проекта и затова той не трябва да се загърбва, той отговори с риторичен въпрос - има ли семейство, в което този аргумент да важи – като си похарчил за някаква глупост вече пари, да похарчиш още.", "date": "2018.06.15", "title": "\"Белене\" е рисков, вреден и грабителски проект, обяви евродепутатът Светослав Малинов"}
{"url": "https://www.dnevnik.bg/video/2018/06/15/3200902_video_grucki_deputat_se_oburna_kum_makedoncite_na/", "text": "Депутат от управляващите в Гърция, Йоргос Урсузидис, се обърна към населението на Македония на български език и го определи като \"македонски\". По време на обсъждане в парламента, свързано с договора за името на Македония и внесения вот на недоверие срещу премиера Алексис Ципрас, Урсузидис каза: \"Когато се обръщам към северните съседи, искам да им отправя препоръка на техния южнославянски език, както ясно е записано в договора.\" После продължи: \"Скъпи съседи, приятели от Република Северна Македония, както се разбрахме, време е да оставим назад всичко, което ни разделя и да видим напред това, което е взаимното разбирателство, сътрудничеството и любовта.\" Коментарите в македонски медии не закъсняха - например две издания отбелязаха, че той е проговорил \"на македонски с български диалект\".", "date": "2018.06.15", "title": "Видео: Гръцки депутат се обърна към македонците на български"}
{"url": "https://www.dnevnik.bg/sviat/2018/06/15/3200890_hibridna_kampaniia_sreshtu_ucheniia_na_nato_vbesi_litva/", "text": "Литовският министър на отбраната Раймондас Кароблис предупреди, че информация за американски сили, убили момче в страната, е фалшива новина, чиято цел е да дискредитира ученията на НАТО в Прибалтика, предаде \"Ройтерс\". На 7 юни неизвестен уебсайт публикува история за автомобил на американската армия, \"убил момче\" на колело. Оформена така, че да изглежда като история от най-големия литовски новинарски сайт \"Делфи\", тя всъщност не отговаря на истината и напомня за друг случай от миналата година - на фалшиви твърдения за изнасилвания, извършвани от германски войници, обяснява Кароблис за агенцията. На снимката има счупено колело пред превозното средство и следва твърдението за убийство. Публикацията се появи по време на прибалтийски учения на около 20 хил. войници на НАТО и други страни този месец. Кароблис определи случая като \"учебникарски пример\" за дезинформация, \"така че другите трябва да знаят, че такива неща са възможни и трябва да се подготвят за тях\", пише агенцията. Министърът не предполага кой може да стои зад случая, но е информирал партньорите от НАТО. Високопоставен представител на Алианса каза миналата година, че Русия стои зад разпространението на новините, според които германски войници са изнасилвали местни в региона. Руското министерство на отбраната отрича подобни твърдения. Някои литовски медии  също определиха случая  като \"руска пропаганда\". НАТО укрепи източния си фланг с повече военнослужещи, учения и техника след анексирането на Крим от Русия през 2014 г.", "date": "2018.06.15", "title": "Фалшиви новини за учения на НАТО ядосаха Литва"}
{"url": "https://www.dnevnik.bg/evropa/2018/06/15/3200833_holandskoto_pravitelstvo_iska_finansov_stimul_za/", "text": "Работещите в Холандия ще могат да печелят, карайки колело, тъй като правителството иска ходенето на работа с колело да бъде възнаграждавано, като целта е да се намалят задръстванията в страната, предаде \"Франс прес\". Слезте от автомобила и се качете на колелото, призова държавният секретар, отговарящ за инфраструктурата, Стинте ван Вилдховен. Тя предлага работодателите да плащат на ходещите на работа с колело по 19 евроцента на километър, изминат с велосипед. Холандия е световноизвестна с масовото използване на велосипеди. В страната има 22 милиона колелета при население 17 милиона според асоциацията на автомобилистите (БОВАГ - BOVAG). Изразът \"колело, работа, сън\" отразява всекидневния ритъм на много работещи, но в страната, която е доста гъсто населена, задръстванията са често явление. Целта ни е 200 хил. души, които сега ходят на работа с кола, да се качат на колелетата и заедно да навъртим още 3 милиарда километра годишно, посочи в съобщение Стинте ван Вилдховен. Тя допълни също, че служителите трябва да бъда компенсирани при покупка на ново колело, с което да ходят на работа. За да насърчи ходенето на работа с колело, Стинте ван Вилдховен предвижда да се срещне с големите работодатели. В Холандия над половината от пътуванията с коли са на разстояние 7.5 километра, а над половината от служителите живеят на по-малко от 15 километра от работните си места. С развитието на електрическите велосипеди това е една дистанция, която лесно може да се преодолее, посочи Стинте ван Вилдховен. Правителството е заделило 100 милиона евро за подобряване на велоалеите и паркингите при жп гарите през следващите две години и половина, отбелязва сайтът bike-eu.com./БТА", "date": "2018.06.15", "title": "Холандия обмисля финансови стимули за хората, които ходят на работа с колело"}
{"url": "https://www.dnevnik.bg/sport/2018/06/15/3200394_grizman_obiavi_po_holivudski_che_ostava_v_atletko_s/", "text": "Звездата на \"Атлетико\" (Мадрид) и френския национален отбор Антоан Гризман остава при \"дюшекчиите\". Нападателят обяви решението си с 45-минутен филм, предизвикал огромно внимание в Испания. \"Моите фенове, моят дом, моят \"Атлети\", написа играчът в профила си в \"Туитър\". Интерес към него имаше от \"Барселона\", като според медиите в Испания каталунците са били склонни да платят клаузата за откупуването му от 100 млн. евро след 1 юли. Думите на Гризман във филма \"Решението\" слагат точка на сагата.  Сега предстои Гризман да поднови договора си с \"Атлетико\". Твърденията са, че от клуба са направили всичко възможно, за да го задържат, като са му предложили и голямо увеличение на заплатата. Ключова роля за решението на французина имал и успешният финал в Лига Европа. \"Атлетико\" победи с 3:0 \"Олимпик\" (Марсилия), като Гризман вкара два гола. Филмът \"Решението\" проследява моментите, в които нападателят обмисля бъдещето си през последните два месеца. Той разказва за неприятния момент, в който е бил освиркан от привърженици на \"Атлетико\" в дните след спечелването на Лига Европа. Говори и за целите, като казва, че иска да вземе Шампионската лига. \"Нещо ни липсва, за да печелим. Изглежда, че е лош късмет, но не е лош късмет. Винаги да сме втори или трети... Трябваше да говоря с Чоло (треньора Диего Димеоне) и с някои съотборници. Ако доведат нови играчи, можем да спечелим Шампионската лига\", заявява Гризман във филма. \"Правят всичко възможно, за да продължи израстването. Полагат огромни усилия да подсилят отбора и искам да остана. Реших да остана. Искам да покажа на всички, че вярвам в отбора и в съотборниците си и че не съм сбъркал\", добавя той. Филмът беше излъчен в ключов момент - малко преди първия мач на Франция на световното. В събота  \"петлите\" играят в 13.00 часа с Австралия .", "date": "2018.06.15", "title": "Гризман обяви по холивудски, че остава в \"Атлетико\" с поглед към Шампионската лига"}
{"url": "https://www.dnevnik.bg/evropa/2018/06/15/3190404_moje_li_ungariia_da_pazi_granicata_si_bez_da_spira/", "text": "През лятото на 2015 г., в разгара на кризата с мигрантите, 100 души дневно са допускани в транзитната зона по границата между Унгария и Сърбия. Тази година – по един човек, при това не всеки ден. Тогава от сръбската страна на границата при село Хоргош (където  90% от жителите са унгарци ), хиляди мигранти чакат да преминат. Сега постоянният им брой в района е не повече от около 100 души. Мигрантите бяха най-важната тема в предизборната кампанията на премиера Виктор Орбан, която завърши с убедителна победа  на 8 април . Кабинетът му продължава и след това антимигрантската  кампания  и парламентът се очаква да гласува следващата седмица спорния закон, рекламиран от управляващите под лозунга \"Стоп Сорос\" и забраняващ всякаква помощ за мигрантите ( на теория – дори даване на храна ). Сред жителите и политиците недалеч от южната граница мнозина споделят опасенията му от миграцията и последиците ѝ за сигурността. Не всички обаче мислят, че има полза от \"Стоп Сорос\" или от острите изказвания. Месеци преди следващите важни избори през 2019г. - и европейски, и местни - някои загатват, че са готови да работят заедно, за да покажат, че Орбан има алтернатива. Голямата южна равнина Край Кюбекхаза започва оградата, изградена заради мигрантите. На 3 км от мястото, където след Първата световна война се появява \"тройна\" граница със Сърбия и Румъния, селото с не повече от 1400 жители се рекламира с \"неунгарска\" идентичност - или по-точно с опит да възстанови миналото. Германци го създават за целите на тютюневата индустрия, но днес нито един техен потомък не живее тук - всички са изгонени след Втората световна война. За тях напомнят бирария в центъра и идилични плакати на немски език, а табелките са двуезични: \"Кюбекхаза/Кюбекхаузен\". \"Половината германци вярвали, че руснаците ще дойдат да ги избият и избягали. Онези, които останали, били депортирани,\" разказва Роберт Молнар, кмет на Кюбекхаза от 2002 г., преди това депутат от партията на Орбан (тогава той също бе премиер). В облицованата с дървена ламперия заседателна зала на кметството той обяснява, че преди години срещнал в Германия възрастна жена, живяла някога в Кюбекхаза. Казала му, че когато тя и близките ѝ пристигнали с раници на германска територия, някои от местните германци подхдвърляли: \"Вижте, тук са унгарските цигани.\" \"Когато видях, че мигрантите идват, се сетих за нея.\" Молнар споделя притесненията на местните от близкоизточните и африканските мигранти (\"Фидес\" спечели парламентарните избори в селото), въпреки че те имат опит и с вълни от Румъния и с бягащите от югославските войни. \"Различното е, че в нито един от двата периода нямаше толкова пропаганда, всяваща омраза. А правителство, което счита себе си за защитник на християнските ценности, трябва да управлява по християнски.\" Селото, което в момента изгражда граничен пункт със Сърбия, е само на 20 км от Сегед – третият по големина град в страната (един от малкото с кмет, който не е от \"Фидес\"), където много студенти мюсюлмани учат в един от водещите унгарски университети, а социалистите спечелиха  единствения си депутат извън Будапеща  на 8 април. Извън Сегед обачe, както и в цялата разположена около него Голяма южна равнина, жителите на граничните райони  донесоха стотици хиляди гласове  на \"Фидес\" при рекордна за тях активност от над 75%. Много гласоподаватели в тази част на Унгария  вярват на \"Фидес\" . Управляващите инвестират в провинцията, национални и европейски субсидии се вливат предимно в ключовия за района земеделски сектор; местните власти предлагат възможности за работа; здравеопазването и образованието не са се подобрили, но не са се и влошили, откакто Орбан е на власт. И не на последно място - в районите далеч от столицата няма достатъчно голяма група инакомислещи интелектуалци, които биха могли да предложат друго, смятат местни изследователи, с които \"Дневник\" разговаря. Липсва и силна опозиция, но това не е проблем само на граничния район. \"Опозицията не успя да даде отговор за миграцията, за това какво се случва през 21 в.,\" каза Даниел Рона от Института за политически науки към университета \"Корвинус\" в Будапеща. Според него Орбан и партията му са монополизирали темите, защото никой друг не е предложил алтернатива. Живот на границата Погледнат от градчето Ходмезьовашархей, последният въпрос изглежда различно. Питер Марки-Зай беше голямата изненада на унгарската политика. Дни преди изборите кандидат без опит в политиката  спечели кметското място в този \"град на \"Фидес\" с около 40 хил. жители , също недалеч от границата. Това породи у либералната общност в Унгария  прибързана еуфория , че моделът на Орбан може да изживява последните си дни. Радостта не продължи дълго. Марки-Зай може да подкрепя свободната търговия и да говори за потъпкани от Орбан права, но в социален план е всичко друго, но не и либерал. \"Консервативен\" и \"християнин\" са двете думи, които най-често повтаря, говорейки за себе си, често споменава и важността на семейните ценности. В Сегед той говори за доброто си сътрудничество с кметове от опозицията, независимо от разминаванията във възгледите - например с този на колегата кмет, социалдемократа Ласло Ботка, който миналата година се отказа да е съперник на Орбан на изборите. Обяснява на добър английски за какво е съгласен с Орбан. Миграцията е сериозен повод за притеснение, защото създава проблеми за сигурността, казва той и дори цитира тезите за ролята на мигранти в терористичните атаки в Европа от последните години, голяма част от които времето и редица разследвания опровергаха. Смята обаче, че в кампанията си Орбан е отишъл твърде далеч. Настоява, че опозицията трябва да си сътрудничи срещу него независимо от различията във възгледите, както някога срещу комунистическия режим. За него \"Стоп Сорос\" няма \"нищо общо с миграцията - на прицел е гражданското общество.\" Подобно на Орбан, той обвинява Евросъюза за задълбочаването на мигрантската криза, но по други причини: \"Глупостта на Европа помогна на Орбан.\" Обяснява, че пропускането на над милион мигранти на континента поражда въпроси. Говори за европейската политика дори повече, отколкото за унгарската, излага идеи за реформиране на Европа. Приликите свършват тук. \"И аз бях мигрант,\" разказва Марки-Зай, който е живял в САЩ и Канада, а работата му го е отвеждала из цяла Европа. Според него северноамериканският модел на миграция работи, но европейският - не, щом гражданите на \"източната\" ѝ част невинаги могат да се интегрират пълноценно в \"западната\". Дава необичаен пример с Австро-Унгария, която имала три общи министерства - на войната, финансите и външните работи. \"А в Европа има 28 външни министерства... Ако европейците не могат да се интегрират, какво остава за хората с различна история?\" Попитан дали се самоопределя като десен политик с еврофедералистки възгледи в страна, където управляващите често говорят срещу Европа, той отговаря: \"Да\". Въпрос на ценности Марки-Зай обсъжда тъкмо онези въпроси, които също са важни за успеха на \"Фидес\" според политолога Даниел Рона. Много унгарци са патерналистично настроени, загрижени за семейството и сигурността (въпрос, който мигрантската криза изостри), често подозрителни към различията. Рона показва данни от проучване на агенция Medián. Още в началото на 2015 г. между 1.5 и 3 пъти по-голям дял унгарци (в сравнение със средните стойности за ЕС) не искат да имат съсед от \"малцинствени\" групи - гей, мюсюлманин или чернокож (напр. 28% не искат съсед гей, в сравнение със 17 на сто в ЕС, 33% - мюсюлманин при средно за ЕС 17 на сто.) И Роберт Молнар, кметът на Кюбекзаха, се самоопределя като религиозен и почитащ традиционните ценности, макар да се уповава само в Библията, и смята, че тя изисква да се помага на хора в беда. \"Имах конфликти с кабинета - тук групи помагаха на мигрантите, аз и жена ми също сме им носили храна и други необходими стоки. Възразявах срещу кампании, преставящи мигрантите като терористи или носители на здравен или друг риск.\" В резултат субсидиите, които получава Кюбекхаза, са силно ограничени за разлика от съседни села. Съгласен е с \"Фидес\", че всяка страна трябва да защитава границите си. В политиките на Орбан от 2015 г. обаче съзира просто средство да противодейства на  (тогава) крайнодесните  \"Йоббик\". \"И на теория бих се съгласил с оградата, ако не обслужваше цели на вътрешната политика. Без оградата, без пропаганда, това правителство не би било на власт днес.\" Твърди, че властите му предложили подкрепа (включително финансова), ако не коментира темата, но той отказал. Представители на \"Фидес\" не бяха на разположение за коментар на този и други въпроси. Молнар посочва по-важни проблеми на границата - например връзките със съседите, сътрудничеството с които оградата е нарушила. Той продължава вече 15 г. традицията на предшественика си и всяка година в последната неделя на май организира \"Ден на отворената граница\" на мястото, където се срещат Унгария, Сърбия и Румъния. Тогава в тържествена атмосфера представители на селата Кюбекхаза, Рабе и Баба Веке обсъждат планове за работа по общи проекти и създаване на нови връзки помежду си. \"Не съм враг на правителството. Ако то е неуспешно, и обществото ще е неуспешно. Но когато правителството ограничава свободата на словото и се опитва да наложи възгледите си, критичните мнения трябва да се отстояват.\" Проблемът на Унгария обаче, смята Молнар, не е имиграцията, а емиграцията -  близо 600 хил. души са напуснали страната  с 9.8 млн. население в последните десетилетия, всяко шесто дете е родено в чужбина. Би ли се върнал обаче в националната политика след 15 г. на кметския пост? \"Не, не сега.\" Дали ще го направи по-късно, не знае, но добавя, че е мислил по въпроса. Каква политика е нужна, за да се променят вече създадените нагласи към мигрантите? \"Любов,\" казва Питер Марки-Зай. На възражението, че любовта не е политика, той отговаря: \"Но тя е решението.\" Опозицията, която търси алтернативи, едва ли ще се откаже напълно от езика и решенията в стил Орбан, които дори в смекчен вариант изглежда могат да донесат резултати, най-малкото на местно ниво. Тя обаче има предвид и че опасността от мигрантския приток трудно може да задържи вниманието в страна без нодовошли. През 2018 г., също според агенция Médian, миграцията е най-сериозният проблем за Унгария за едва 13% от жителите; гражданите се безпокоят повече за икономиката, образованието и здравеопазването.", "date": "2018.06.15", "title": "Може ли Унгария да пази границата си, без да \"спира Сорос\""}
{"url": "https://www.dnevnik.bg/gradska_sreda/2018/06/15/3200353_sofiia_shte_remontira_trotoarite_v_siniata_i_zelenata/", "text": "Изпълнител на ремонти на тротоарите,отводнителни съоръжения и полагане на нова маркировка на всички улици попадащи в платените зони за паркиране в София търси Центъра за градска мобилност с обществена поръчка за 2.85 млн. лева. В обхвата на ремонтите попадат части от районите \"Красно село\", \"Триадица\", \"Лозенец\", \"Оборище\", \"Средец\", \"Възраждане\", \"Сердика\", в които в момента има действаща платена зона за паркиране. Същевременно за разчертаване на  планираните нови зелени зони , които вероятно ще влязат в сила от 1 ноември, ще са необходими 3 млн. лева. За ремонти на тротоарите там са планирани и още 900 хил. лева. Новите паркоместа ще бъдат около 5500. Очакваните годишни приходи от тях са около 4.2 млн. лева. При последното разширяване на зелената зона за паркиране в столицата - през октомври миналата година, за разчертаване и поставяне на колчета бяха предвидени около 3.5 млн. лв. От 2013 г. до 2018 г. за подмяна на колчета, маркировка, значи, решетки Центърът за градска мобилност е платил 4.3 млн. лева на външни изпълнители, показва справка в Агенцията за обществени поръчки. През 2017 г. общинското дружество е събрало 24.3 млн. лева, като през 2016 г. сумата беше 23.5, а през 2015 г. - с 1 милион по-малко.", "date": "2018.06.15", "title": "София ще ремонтира тротоарите в синята и зелената зона за паркиране"}
{"url": "https://www.dnevnik.bg/sport/2018/06/15/3200099_svetovnoto_dnes_stresiranite_ispanci_sreshtat/", "text": "Вторият ден на световното първенство по футбол ще предложи първия голям и очакван мач. Един срещу друг се изправят световният шампион от 2010 г. Испания и европейският първенец Португалия. Двубоят на  стадион \"Фищ\" в Сочи  е от група В и трети в  програмата за деня , като ще започне в 21.00 часа. Преди това са срещите Египет - Уругвай (15.00 ч., група А) и Мароко - Иран (18.00 ч., група В). Ден преди откриването на световното първенство испанците привлякоха вниманието с неочакван ход, като  уволниха селекционера Хулен Лопетеги . Той беше освободен заради обвързването си с \"Реал\" (Мадрид). По време на световното начело на \"фурия роха\" ще е Фернандо Йеро. Треньорската криза Промяната постави испанците пред огромно предизвикателство. Отборът има минимално време, за да се съвземе след сътресението. Йеро вярва, че футболистите ще се справят. \"Играчите са свикнали треньорите да идват и да си отиват. Познавах от преди поне 90% от момчетата\", заяви бившият футболист на \"Реал\". По думите му е важно футболистите да са съсредоточени. \"На световно първенство никой не ти подарява нищо. Един лош мач те изпраща у дома. Всички сме наясно с отговорността си\", заяви той. И посочи, че ако не е вярвал във възможността на Испания да има успех, нямало да приеме. От другата страна са португалците, където отговорността и очакванията не са по-ниски. Отборът постигна най-големия успех в историята си, като стана европейски шампион през 2016 г. след победа срещу домакина Франция. Селекционерът на португалците Фернандо Сантош заяви, че отпадане в групите би било провал. \"Имаме подкрепата на португалския народ, който знае, че не сме дошли да участваме на световното, а за да печелим всеки мач. Със сигурност по площадите в Португалия ще има туптящи сърца, които вярват, че този отбор ще изпълни целите\", каза Сантош. Играчът в центъра на вниманието Тежестта пада основно върху Кристиано Роналдо, който е ключовата фигура в отбора. Нападателят идва в отлична форма и с допълнително самочувствие след силния сезон и триумфа с \"Реал\" в Шампионската лига. Известен със своята силна амбиция, Роналдо със сигурност ще се постарае да изиграе най-доброто си световно. Досега в трите си предишни участия той е успявал да вкара всеки път по един гол. Общо на световни финали има три гола и две асистенции в 13 мача. Иберийските съперници имат пресни спомени от срещи помежду си на големи първенства. На световни финали те са играли пет пъти, като испанците имат четири победи и равенство при впечатляващата голова разлика 19:4. Последната им среща на световно беше при успеха на \"фурия роха\" с 1:0 в осминафиналите в Южна Африка 2010, където впоследствие отборът спечели титлата. За последно на голямо първенство двата състава играха през 2012 г. Тогава след нулево равенство и 4:2 при дузпите отново испанците излязоха победители - този път в полуфиналите, а впоследствие вдигнаха и европейската купа. Мачът в Сочи е от 21.00 часа и ще се излъчва по БНТ. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.15", "title": "Световното днес: Стресираните испанци срещат европейския шампион в първия голям мач"}
{"url": "https://www.dnevnik.bg/sviat/2018/06/15/3199727_prof_dragi_georgiev_istorik_makedoniia_triabva_da/", "text": "Това каза в интервю за \"Дневник\". проф. Драги Георгиев, координатор от македонска страна на Съвместната мултидисциплинарна експертна комисия по историческите и образователни въпроси между София и Скопие. Създаването на комисията е според Договора за добросъседство, подписан миналото лято, и трябва да започне работа в края на юни. Идеята е групата  български  и македонски учени да допринесе за \"обективно и основано на автентични исторически извори научно тълкуване на историческите събития\". Учените ще представят годишен доклад пред правителствата в София и Скопие. - Нищо по-малко не може да се очаква и от българска страна. Ако това се очаква само от македонска страна, тогава рабогата на комисията ще се постави под въпрос. Нито една историография не е безгрешна и винаги има място за критичен анализ на написаното в миналото. Ако се има предвид през какви идеологически системи преминаха и двете историографии в близкото минало, в които политиката силно присъстваше в историографията (макар да не може да се каже, че политиката не присъства и сега в историографията), тогава ще стане ясно колко голямо пространство има за \"самокритичен анализ\" и на двете страни. Вземете за пример само писането и позицията на българската историография за предишната политическа система, за военните съюзи, за Втората световна война и пр., дори, ако искате, за македонския въпрос. - Според мен крайната цел би се състояла в постигане на съгласие около отделни въпроси според принципите на мирната педагогика и това съгласие би трябвало да бъде приложено в програмите за преподаването на история и в двете държави да имаме учебници, които няма да представляват източник на конфликт. Забележката ми за \"пресиленост\" не се отнасяше за промените в учебниците, тъй като това е основната причина, за която се отнасяха комисиите, а по-скоро за евентуално искане за спешна и неотложна ревизия на историографиите. Смятам, че в този момент не е възможно и за това е нужно по-дълго време. Комисиите нямат такъв ангажимент, макар работата им да представлява стъпка в тази посока. - Не бих искал да се заигравам с определени срокове, но с оглед на това, че недоразбирането и различните тълкувания в двете историографии продължават с десетилетия и имайки предвид опита от други подобни комисии, създадени между различни държави, не очаквам тази цел да бъде постигната бързо. - Смятам, че това представлява опростяване на много събития и процеси, случвали се в много различни и специфични политически, идеологически, културни и обществени условия в един много дълъг времеви период. Това опростяване на нещата води към познатата теза за \"изкуствената нация\" покрай Вардар, създадена с декрет на Коминтерна. Вярвам, че работата на комисиите по определени исторически периоди и процеси ще покаже, че работите не са толкова прости и че в този смисъл има пространство за промени и в македонската, и в българската историография. - Ще има много неща от различни периоди, около които ще има трудни и дълготрайни дискусии. Но мисля, че най-горещите въпроси ще са свързани с въпросите на идентичността. - Не очаквам да навлезем в дискусии за македонския език, защото това не е в сферата на работа на тези комисии. Да се дискутира съществуването на македонския език, на който е написана толкова голяма, богата и качествена литература и поезия, е абсурдно и загуба на енергия. Що се отнася до разбирането за понятието \"нация\", смятам, че още в самото начало на работата на комисиите ще е необходимо да утвърдим с българските колеги някои теоретични и методологически рамки по отношение на идентичността, терминологията, значението на етнонимите в различни времеви периоди. Ако се съгласим и приемем някои важни теории за нациите и етносите, тогава по-лесно ще преодолеем разликите. Би било несериозно да пренесем съществуването и схващането на днешните съвременни нации ретроактивно векове назад. Що се отнася до сравнението със спора за името на Македония, не би било изненада дискусиите да се развият и в тази посока. Смятам обаче, че става дума за различни въпроси и поради това и подходът към тях би трябвало да е различен. - Това предизвикателство, разбира се, би било да се премахне стереотипът за \"вечния неприятел България\" - с други думи македонската страна трябва да преодолее възприятието за България като неприятел на Македония. Както българската страна трябва да разбере, че наченките на македонската съвременна нация започват през втората половина на 19 в., колкото и да е скромно това начало, и да се преодолее твърдението за \"изкуствената нация\", също така от македонската страна трябва да се признаят някои реалности от края на 19 и началото на 20 в. и за преплетеността на двете истории. Според мен, независимо от политиката на българската държава от това време, България и българите са единствените, които поддържат и помагат на македонското население за освобождаване от османците и които приемат всички онези, които бягат при неуспешни въстания. Затва гледането на България като най-голям неприятел е абсурдно. - Несъмнено един от въпросите, за които ще говорят комисиите, ще е църковният. Но, отново, този въпрос ще трябва да бъде разгледа в съответен времеви, политически и идеологически контекст. - Комисиите са формирани от правителствата на двете държави и заради самия този факт при тях има политическо измерение. Те трябва да предават доклад пред правителствата на двете страни в края на всяка година за свършеното през тази година. Що се отнася до независимостта на тези комисии, смятам, че тя ще зависи най-много от отношението на самите членове и от искреното и професионално отношение към работата. Всеки опит да се политизира работата на комисиите ще означава и корумпиране и губене на доверието в нея и към историческата общност, и към обществеността. По същия начин очаквам да се отнесат и правителствата на двете държави, както и всички политически актьори и фактори в двете държави. Ако искат да се постигне успех, ще трябва да оставят комисиите да работят без политически натиск.", "date": "2018.06.15", "title": "Проф. Драги Георгиев, историк: Македония трябва да преодолее стереотипа за \"вечния неприятел България\""}
{"url": "https://www.dnevnik.bg/sport/2018/06/15/3199852_mushroom_trail_run_predizvikva_ljubitelite_v_biaganeto/", "text": "Състезанието Mushroom Trail Run предизвиква любителите в бягането по пресечен терен. Надпреварата ще се проведе на 16 юни на поляната пред х. \"Здравец\", която се намира на 6 км от Русе. Предвидените дисциплини са с дължина 3, 5 и 10 км, като  регистрацията е отворена  до запълване на максималния брой от 110 участници. До момента са се записали 74 души, като организаторите от сдружение КБС \"Нещо бързо\" очакват да се включат над 100 състезатели. Състезанието ще има подкрепителен пункт с храна и напитки по трасето, като всеки завършил участник ще получи медал. Организаторите съобщават, че зоната до х. \"Здравец\" е достъпна с автомобил. На поляната има възможност за палаткуване, като са предвидени допълнителни игри за деца и възрастни. Всяка седмица сдружението организира отворени тренировки в Русе. По този начин се опитва да допринесе за развитието на масовия спорт в Русе и областта, като \"създаде позитивна и отворена среда за нови познанства и приятелства.\"", "date": "2018.06.15", "title": "Mushroom Trail Run предизвиква любителите в бягането по пресечен терен"}
{"url": "https://www.dnevnik.bg/sviat/2018/06/15/3200268_kak_trump_postavia_na_izpitanie_edna_ot_nai-zdravite/", "text": "За пръв път от десетилетия насам един от най-трайните и приятелски съюзи бе изправен пред сериозно изпитание, докато канадците - общоприето смятани за някои от най-приятните и любезни хора на света, преглъщат обидите на Доналд Тръмп към техния премиер и атаките срещу търговската политика на страната. Някои канадци приканват премиера Джъстин Трюдо да търси помирение с президента на САЩ. Много други искат той да се държи твърдо, докато Тръмп се стреми да извлече политическа изгода с антиканадската си реторика. Има обаче широко съгласие с оценката на водещия канадски вестник \"Глоуб енд мейл\": \"Отношенията между двама от най-близките съюзници в света сега са на гибелно ниско ниво\". Искрата за конфронтацията: Тръмп не само че намекна, че митата срещу Канада са оправдани заради националната сигурност, но той и негови висши съветници нападнаха и Трюдо като \"слабохарактерен\" и \"нечестен\" политик, който забива нож в гърба и затова заслужава място в ада. На канадците, които не отричат напълно стереотипния си имидж на скромни и любезни хора, изригването се стори напълно несъответстващо на техния национален темперамент. Канадката Ан Мари Гьоц, която преподава световна политика в Нюйоркския университет, каза, че се надява нейните сънародници да проявят \"зрелост и сдържаност\" при това напрежение. \"Докато подобни абсурдни изказвания и груби изблици се трупат обаче, може да се натрупа също антагонизъм и неприязън, което би било ужасно жалко и даже сюрреалистично за двама от най-добрите съседи на планетата\", каза тя. Неприязънта вече е осезаема. Популярен блогър за пътешествия и култура от провинция Алберта, Майк Морисън, каза, че двамата със съпругата си са отменили пътуване до САЩ следващия месец. В Халтън Хилс, предградие на Торонто, градският съвет единодушно прие решение, насърчаващо местните жители и бизнесмени, с типичната канадска вежливост, да обмислят възможността евентуално да избягват продукти от САЩ, когато \"канадските заместители са разумно достъпни\". \"Тръмп е като лош гостенин. Той закъсня, тръгна си по-рано и обиди домакина\", каза кметът Рик Бонет. По думите му, \"с такъв грубиянин като Тръмп не можеш просто да продължаваш да търпиш и да търпиш\". Връзките между двете страни нямат аналог в света. Търговията между САЩ и Канада възлиза на общо около 673.9 милиарда щатски долара през 2017 г. с излишък от 8.4 милиарда в полза на Съединените щати. Всеки ден около 400 000 души прекосяват най-дългата междудържавна граница в света. Има тясно сътрудничество в отбраната, граничната сигурност и правоприлагането и огромно съвпадение в културата, традициите и развлеченията. Но както при повечето интимни връзки, имало е и тежки моменти. Ограничени търговски войни за дървесина, дървесна пулпа и хартия и други продукти са пламвали и угасвали периодично десетилетия наред. В началото на 60-те години имаше болезнен разрив поради личната враждебност между президента Джон Ф. Кенеди и тогавашния премиер Джон Дифенбейкър, да бъде по-агресивен в интригите на Студената война. По-късно Витнамската война предизвика някои разногласия, след като канадците - включително бащата на Джъстин Трюдо, тогавашният премиер Пиер Елиот Трюдо - приеха радушно американските дезертьори от военна служба, преминали границата. А някои канадци, особено интелигенцията в провинция Онтарио, са склонни да смятат американците за по-тъпи и обичащи оръжията, отколкото хората северно от границата. \"Ката цяло канадците винаги са ни възприемали като едро, мощно, непослушно, но в същността си добро дете - голямо животно, от което не е нужно да се плашат, но което от време на време наистина върши глупости\", каза Стивън Бланк, американски учен, който е преподавал от двете страни на границата. Скандалът се разрази в края на срещата на върха на Г-7 в Квебек. Докато Тръмп вече беше на път за срещата си с лидера на Северна Корея, Трюдо каза пред репортери, че Канада ще отговори на новите мита на САЩ, които смята за несправедливи. Тръмп беше бесен, изтегли САЩ от съвместното комюнике на Г-7 и нарече Трюдо \"нечестен\" и \"слабохарактерен\". \"В ада има специално място за всеки чуждестранен лидер, който води двулична дипломация спрямо президента Доналд Джей Тръмп и се опитва да му забие нож в гърба, докато излиза през вратата\", каза търговският съветник на Тръмп Питър Наваро. Канадците от целия политически политически спектър бяха възмутени. Трюдо, който води много левоцентристки политики от името на своята Либерална партия, получи силна подкрепа от своите обикновено враждебни консервативни съперници. Джейсън Кени, лидерът на Обединената консервативна партия на Албърта, каза, че е потресен, че от Северна Корея. \"Все по-странно е да виждаме как една администрация засипва с похвали един тоталитарен диктатор и в същото време използва безпрецедентен език, за да порицава избрания правителствен лидер на най-близкия съюзник на Съединените щати\", каза Кени. Коментаторът Дейвид Фръм, гражданин и на Канада, и на САЩ, каза, че кавгата само ще повиши авторитета на Трюдо сред канадците. \"Отмъстителните туитове\" на Тръмп, изпратени от борда на \"Еър форс 1\" към неговите канадски домакини, вероятно не са намалили броя на неговите приятели в Канада, по простата аритметична причина, че ако оставим настрана шепа крайнодесни потребители на ЮТюб, той няма приятели в Канада, които да губи\", писа Фръм в списание \"Атлантик\". Според коментатора на \"Глоуб енд мейл\" Лорънс Мартин обаче предизвикателността на Трюдо може да навреди на Канада и той го посъветва да потърси помирителни разговори с Тръмп, вместо да рискува нови търговски наказателни мерки. \"Всички предимства са на страната на голямото куче\", написа Мартин. \"Докато само 16 на сто от износа на САЩ е за Канада, 72 процента от този на Канада отива на юг\". Бившият посланик на САЩ в Канада Брус Хейман каза, че според него администрацията на Тръмп твърдо е решила да се оттегли от Северноамериканското споразумение за свободна търговия (НАФТА) и е измислила \"антиканадска версия\", която ще му помогне, когато дръпне шалтера. Последваща търговска война ще бъде болезнена за Канада, но в крайна сметка ще й бъде от полза, каза Хейман: \"Тя ще принуди Канада да се диверсифицира\". Някои американци отхвърлиха язвителната реторика на Тръмп, използвайки хаштага #ThanksCanada в \"Туитър\", за да подчертаят положителните неща, които е направила Канада. \"Глоуб енд мейл\" писа, че е получил десетки писма от американци, мнозина от които са смаяни от поведението на президента. \"Ние в Америка се нуждаем много от добрия характер на вашия народ и трезвото му чувство за мисия като напомняне за това кое наистина прави Америка велика\", е написал Том Гърсън от Олд Сейбрук, Кънектикът. \"Знам, че ние, вашите приятели на юг, можем да разчитаме на Канада за това вдъхновение и за много повече - сега и винаги\". /БТА", "date": "2018.06.15", "title": "Как Тръмп поставя на изпитание една от най-здравите връзки на САЩ"}
{"url": "https://www.dnevnik.bg/photos/2018/06/15/3198083_fotogaleriia_helun_hunt_na_55_g/", "text": "Хелън Хънт e американска театрална и филмова актриса, сценарист, режисьор и продуцент с множество награди. В колекцията й да награди \"Оскар\", \"Сателит\", по четири \"Еми\" и \"Златен глобус\", номинирана е за \"БАФТА\" и \"Сатурн\". Хелън позира с наградата Емми през 1999 г. в Лос Анджелис.", "date": "2018.06.15", "title": "Фотогалерия: Хелън Хънт на 55 г."}
{"url": "https://www.dnevnik.bg/bulgaria/2018/06/15/3200403_zaharieva_zaminava_za_makedoniia_sled_kato_otkaza/", "text": "Вицепремиерът и министър на външните работи Екатерина Захариева ще посети няколко македонски града днес и утре. Тя заминава ден след като в София пристигна македонският президент Георге Иванов. И тя, и премиерът Бойко Борисов  отказаха да се срещнат  с него, за да не заема България страна във вътрешнополитическите спорове за името на Македония. Програмата на Захариева според външното министерство ще започне с детска градина в община Ново село в Югоизточна Македония, където ще дари компютърна техника. В Струмица, недалеч от Ново село, тя ще посети \"Железният светилник\" - постановка, с която театър \"Българска армия\" гостува в Македония от началото на седмицата. На премиерата в Скопие в понеделник според македонски медии се очакваше да присъства и премиерът Борисов, но това не се случи заради планираните му посещения в Турция и Израел. Утре в Скопие Захариева ще присъства на официалното откриване на  One Love Tour 2018  - фестивал с български и македонски изпълнители в различни стилове. В съобщението на министерството не се споменават срещи с представители на правителството или парламента на Скопие, а само такива с местните власти в Ново село и Струмица.", "date": "2018.06.15", "title": "Захариева заминава за Македония, след като отказа среща с президента ѝ в София"}
{"url": "https://www.dnevnik.bg/video/2018/06/15/3190068_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона в Екатеринбург от въздуха, от гледната точка на терена, феновете и дори на  странните трибуни, стърчащи толкова много извън съоръжението, че първите им снимки породиха куп шеги . Всъщност, тези временни трибуни в третия по големина град на Русия помогнаха съоръжението да отговори на условията на ФИФА за капацитет на стадиона. След световното те ще бъдат демонтирани.", "date": "2018.06.15", "title": "Видео: Стадионите за световното по футбол в 360 градуса - \"Централен\" в Екатеринбург"}
{"url": "https://www.dnevnik.bg/evropa/2018/06/15/3200460_partiia_ot_koaliciiata_v_avstriia_predlaga_zabrana_na/", "text": "Австрийските консерватори заявиха, че на учениците мюсюлмани не трябва да се позволява да постят по време на Рамазана. Те казаха това една седмица след като дясното правителство във Виена обяви драстични мерки  срещу определени джамии и имами , предаде ДПА. \"Когато религиозни ритуали - без значение на коя религия - застрашават здравето на деца, е премината граница\", каза генералният секретар на Австрийската народна партия Карл Нехамер. Има \"безброй\" свидетелства от учители за ученици, които не могат се съсредоточат в училище, защото по време на периода на постене през Рамазана се въздържат от храна и напитки, добави той. Австрийската ислямска общност обвини партията в \"постоянни обиди и унижения\". \"Това води до опасно отчуждаване в обществото\", каза говорител на общността. Миналия петък австрийският канцлер Себастиан Курц обяви, че властите обмислят изгонването на до 60 турски духовници, заподозрени във финансиране от Анкара въпреки забраната за това в австрийското законодателство. Курц обяви и че седем джамии на арабска организация ще бъдат затворени, защото, както се твърди, в едната от тях са разпространявани салафитски възгледи. Тези действия разгневиха мюсюлманите в Австрия, но и  влошиха напрегнатите още отпреди това  отношения на Виена с Турция./БТА", "date": "2018.06.15", "title": "Партия от коалицията в Австрия предлага забрана на постенето за учениците мюсюлмани"}
{"url": "https://www.dnevnik.bg/bulgaria/2018/06/15/3200462_prokuraturata_razsledva_medicinskiia_odit_za/", "text": "Прокуратурата разследва класическо престъпление по служба с корупционен елемент\" в Изпълнителна агенция \"Медицински одит\", съобщи говорителят на главния прокурор Румяна Арнаудова в ефира на Би Ти Ви. Установено е, че само е отчитана дейност и виновните лекари са се разминавали без наказания. Според държавното обвинение има порочна вътрешна нормативна база в Изпълнителна агенция \"Медицински одит\", която е прикривала лекарски грешки, довели до над 10 смъртни случая само през 2017 г. Вчера прокуратурата  започна разследване на случаи на настъпила смърт в лечебни заведения , по които агенцията е извършвала проверки, но не е сезирала прокуратурата. \"Не мога да използвам думата \"чадър\", но е факт прикриването на случаи от органите на разследване\", каза Арнаудова. Тя даде пример с пациент със симптоми на емболия, на когото двама лекари така и не са назначили необходимите изследвания и в крайна сметка той е починал, за да бъде след това случаят приключен от медицинския одит като маловажен. \"На практика е имитирана дейност, а не е осъществявана такава, за каквато е създадена тази агенция\", каза още Арнаудова. Сигналът до прокуратурата е дошъл от бившия главен секретар на агенцията Димитър Евлогиев, който бил в конфликт с началника на структурата проф. Златица Петрова. Арнаудова допълни, че щом са установени данни за престъпление, мотивите на подателя нямат значение. \"Изпълнителната агенция е била длъжна да уведоми прокуратурата, защото се касае за лекарски грешки, в резултат на които е настъпила смърт. Не само, че не е уведомена прокуратурата, но тези случаи са приключвани по незаконосъобразна процедура и, реално неспазвайки закона и наредбата, по която работи тази агенция, са нарушени правата на българските граждани\", посочи тя. Арнаудова призова всички, които смятат, че са получили неадекватно отношение от медицинския одит, да подават сигнали. По думите ѝ като разследваният период може да започне още от създаването на изпълнителната агенция. Темата беше коментирана и от Димитър Евлогиев, който е бивш главен секретар на агенцията. Той е един от хората, подал сигнала. \"Колегите проверяващи се оплакваха от намесата на ръководители в работата им. Екипи от по 2-3 човека констатират нарушения и всичко завършва с едно голямо нищо. После те обясняваха, че поради намеса на даден ръководител, са се въздържали да съставят актове\", каза Евлогиев в ефира на \"Нова телевизия\". Той не успя да коментира причините за намесата и ги определи като най-различни форми за злоупотреба със служебно положение.", "date": "2018.06.15", "title": "Прокуратурата разследва медицинския одит за прикриването на над 10 смъртни случая само за 2017 г."}
{"url": "https://www.dnevnik.bg/evropa/2018/06/15/3200464_franciia_e_gotova_da_prieme_migranti_ot_koraba/", "text": "Франция е готова да приеме мигранти от кораба \"Акуариус\", които отговарят на критериите за даване на убежище, след проучване на положението им в Испания, където корабът е очакван в събота, обяви френският външен министър Жан-Ив Льо Дриан, цитиран от \"Франс прес\". В изявление на външното министерство се казва, че предложението, което Льо Дриан е отправил към испанския си колега, е било положително прието. Испания ще приеме  хуманитарния кораб, който спаси 629 мигранти в Средиземно море, след като  Италия отказа да го допусне  в свое пристанище и с това  предизвика дипломатическа криза между Париж и Рим . Говорителят на френското правителство Бенжамен Гриво заяви на брифинг, че действията на италианските власти към блокирания в открито море кораб \"Акуариус\" са цинични и безотговорни, а новият италиански премиер Джузепе Конте веднага отвърна, като каза, че държавата му не може да приема \"лицемерни уроци от страни, които винаги са предпочитали да обръщат гръб, когато стане въпрос за миграцията\". Междувременно италианският вътрешен министър Матео Салвини вчера каза, че \"Акуариус\" и двата придружаващи го италиански кораба с общо 629 мигранти на борда продължават плаването си към Испания и в момента са край остров Сардиния, където не може да акостират, предаде \"Франс прес\", цитирана от БТА. На въпрос от журналист дали \"Акуариус\" все така отива в Испания Салвини отвърна: \"Разбира се. Не е като да могат да решават къде да започнат и къде да завършат екскурзията си.\" \"Струва ми се, че е предвидено да пристигнат в събота без проблеми\", добави той. Наетият от френската НПО \"Ес О Ес Средиземно море\" кораб \"Акуариус\" вчера смени курса заради лошото време и потърси убежище край източната част на Сардиния. \"Корабът \"Датило\" на италианската брегова охрана, който е водач на групата ни, реши да промени маршрута. \"Акуариус\" ще плава край източните брегове на Сардиния, за да избегне лошото време и да спести непоносими условия на болните, шокирани и изтощени оцелели\", съобщи хуманитарната организация в \"Туитър\". \"Хората лежат на земята, бременни жени, кърмещи майки, бебета, пациенти с изгаряния, почти удавили се хора\", свидетелства намиращият се на борда на \"Акуариус\" координатор на организацията \"Лекари без граници\" Алоис Вимар. Голяма част от намиращите се на \"Акуариус\" 106 мигранти страдат от морска болест, заяви \"Ес О Ес Средиземно море\". В сряда \"Акуариус\" съобщи, че плава при ветрове от 65 км/час и четириметрови вълни. В трите кораба се намират общо 629 мигранти, сред които шест бременни жени, 11 невръстни деца и 123 непридружени непълнолетни. Беше предвидено да пристигнат в испанския град Валенсия в събота вечерта преди промяната на курса вчера.", "date": "2018.06.15", "title": "Франция е готова да приеме мигранти от кораба \"Акуариус\", които покриват условията за убежище"}
{"url": "https://www.dnevnik.bg/politika/2018/06/15/3200467_iordan_conev_prizova_borisov_da_ne_dopuska_smianata_na/", "text": "Зам.-председателят на парламентарната група на ДПС Йордан Цонев призова премиера Бойко Борисов да нареди на областния управител на Стара Загора да отмени решението на общинския съвет в града за  промяна на имената на 838 местности в областта.  Идеята е да се преименуват всички топоними, носещи турско-арабски имена. Цонев подчерта, че призивът идва от политическата сила, която представлява и допълни, че избирателите на ДПС били притеснени от случващото се. Той призна, че редица хора са му се оплакали, че се притесняват дали кампанията по смяната на имената на местности няма да стане по-мащабна и да засегне тях самите. По примера на Стара Загора  в Шумен също ще обсъждат предложение за смяна на турските имена  на местностите. Това ще стане на 28 юни. ДПС ще подкрепи вота на недоверие Цонев каза още, че ДПС ще подкрепи вота на недоверие, който БСП ще внесе. Той ще е по темата \"Сигурност\" и депутатът припомни, че в края на миналата година именно ДПС са искали да внесат вот на недоверие именно по тази тема. \"Радвам се, че БСП прозряха нашите мотиви, макар и 6 месеца по-късно. Но проблеми има и в много други системи\", допълни Цонев. Пеевски - проверяван и с добри адвокати Според зам.-председателя на ДПС вчерашното изказване на председателя на антикорупционната комисия Пламен Георгиев, че депутатът от партията Делян  Пеевски е или един от най-проверяваните и чисти хора в държавата, или има много добри адвокати и счетоводители  е еднакво вярно и по двете предположения. По думите му само десните медии били недоволни, че  комисията не е открила никакви нарушения  при проверките на два сигнала срещу Пеевски. \"За десните медии не е важно да има антикорупционни органи, които да проверяват. Те искат да се посочват за виновни онези, които те желаят. Кога ще повярват на една проверка? Като се извърши от Атанас Атанасов и Христо Иванов ли? Тогава аз няма да повярвам\", заяви Цонев. Идеята за \"езикова полиция\" била абсурд Той уточни, че идеята на \"Обединени патриоти\" за създаване на нов орган, който да следи за  спазването на правилата на българския език и да налага глоби , е абсурдна. По думите му няма значение на какъв език говорят помежду си чиновниците, стига да обслужват гражданите на български.", "date": "2018.06.15", "title": "Йордан Цонев призова Борисов да не допуска смяната на турските имена на местности"}
{"url": "https://www.dnevnik.bg/citat_na_deniia/2018/06/15/3200468_citat_na_denia_jan-klod_junker_vie_ste_brutalen_ubiec/", "text": "Миналата седмица Тръмп ми каза: Жан-Клод, вие сте брутален убиец\". Това заяви председателят на Европейската комисия Жан-Клод Юнкер, предаде \"Ройтерс\". По думите на Юнкер президентът на САЩ Доналд Тръмп го е нарекъл \"брутален убиец\" на срещата на Г-7 в Канада в края на миналата седмица. Вчера в реч в областния парламент на Бавария Юнкер, който също участва в разговорите на Г-7, разказа за срещата си с Тръмп. \"За пръв път Люксембург се превръща в такава опасност за САЩ. Мисля, че го е казал като комплимент, но не съм сигурен\", посочи Юнкер, който е бивш премиер на Люксембург. Срещата на Г-7  не доведе до затваряне на увеличаващата се пропаст между САЩ и другите сили, много от които Тръмп обвинява във водене на търговска политика, третираща несправедливо Щатите. Вчера държавите от ЕС единодушно подкрепиха план за вносни мита на стойност 2.8 милиарда евро за американски продукти  в отговор на митата на САЩ  върху вноса на стомана и алуминий от съюза, казаха източници от ЕС. \"Не може да оставим митата без отговор. Не съм настроен за война, но не приемам да ни диктуват отнякъде другаде какво да правим в Европа\", заяви Юнкер. \"Това е назависим континент. За това са се борили немалко хора.\" /БТА", "date": "2018.06.15", "title": "Цитат на деня: Жан-Клод Юнкер, вие сте брутален убиец"}
{"url": "https://www.dnevnik.bg/evropa/2018/06/15/3200470_shvedski_grad_vuvejda_razreshitelno_za_prosiia/", "text": "Общинският съвет на шведския град Ескилстюна прие наредба, която задължава просяците да си извадят разрешително, за да може да се установи броят на бедните хора и да се разкрият случаите на незаконен трафик, съобщи шведското обществено радио, цитирано от \"Франс прес\". \"Разрешително от полицията за пасивно събиране на пари е задължително в някои географски райони\", се казва в текста, приет с абсолютно мнозинство от социалдемократите, консерваторите, центристите и крайнодесните. Против бяха еколозите, Лявата партия, либералите и християндемократите. Наредбата влиза в сила от 1 октомври. Разрешителното ще струва 150 крони (15 евро), а който не си извади, ще бъде глобяван. Целта не е да се възпрепятства просията, а да се позволи на гражданските сдружения и социалните служби да влязат в контакт с хората, които се издържат с просене, а при необходимост да им помогнат да се върнат в родината си, изтъкнаха вносителите на наредбата. Премиерът социалдемократ Стефан Льовен заяви, че инициативата е интересна, като същевременно отхвърли предложението на консерваторите и крайнодесните да се забрани просията на национално ниво. Наредбата трябва да бъде одобрена и от община Ескилстюна. Град Ескилстюна е с население 69 000 души и се намира на около 100 км на запад от Стокхолм. Там, както и в много други населени места в Швеция, румънски и български роми от години се занимават с просия, отбелязва АФП. /БТА", "date": "2018.06.15", "title": "Шведски град въвежда разрешително за просия"}
{"url": "https://www.dnevnik.bg/sport/2018/06/15/3200473_cherchesov_poiska_ot_ruskite_futbolisti_burzo_da/", "text": "Селекционерът на руския национален отбор Станислав Черчесов призова играчите си да останат здраво стъпили на земята след страхотния старт на световното първенство.  \"Сборная\" разби Саудитска Арабия с 5:0  и прекъсна серия от седем поредни мача без победа. Успехът дава отлични позиции на домакините да атакуват едно от първите две места в групата. \"Показахме, че сме на правилния път, но трябва да забравим този мач и да се концентрираме върху следващата стъпка\", каза Черчесов пред медиите. Във вторник руският отбор среща Египет, а на 25 юни играят с фаворита в група А Уругвай. По време на пресконференцията Черчестов получи телефонно обаждане и проведе кратък разговор. Оказа се, че това е бил президентът Владимир Путин. \"Беше държавният глава. Помоли ме да предам неговите благодарности към отбора за представянето и каза да продължаваме да играем по същия начин\", разкри треньорът. Черчесов предупреди, че все още има шанс Русия да не излезе от групата. В същото време той изрази увереност, че отборът е успял да отговори подобаващо на постоянните критики преди световното. \"Да бъдеш добър е едно. Да бъдеш добър в точния момент на точното място е съвсем друго\", допълни селекционерът. Той изрази увереност, че играчите му няма да се  поддадат на еуфорията . \"Не мисля, че има опасност от това. Знаем защо сме тук. Преди мача излязохме на разходка и си говорехме за това как турнирът сега започва. Ок, спечелихме с 5:0 и взехме три точки, но можеше да е равенство и да си тръгнем само с една точка. И в двата случая пак трябваше да продължим да се борим за излизане от групата\", каза още Черчесов. \"Миналата година спечелихме първия си мач в Купата на конфедерациите (2:0 срещу Нова Зеландия), но след това не стигнахме далеч\", припомни руският треньор, чийто тим през 2017 г. приключи рано подготвителния турнир за световното след загуби от Португалия (0:1) и Мексико (1:2).", "date": "2018.06.15", "title": "Черчесов поиска от руските футболисти бързо да забравят мача със Саудитска Арабия"}
{"url": "https://www.dnevnik.bg/evropa/2018/06/15/3200476_pod_mototo_evropa_koiato_pazi_avstriiskoto/", "text": "Голямата цел, която правителството на Австрия си поставя по време на своето председателство на Съвета на ЕС, е и в бъдеще стабилността, сигурността и благоденствието да бъдат даденост в ЕС. Вчера австрийският канцлер Себастиан Курц и министърът на транспорта Норберт Хофер запознаха депутатите в парламента с плановете на кабинета  за европредседателството , което Австрия поема от България след две седмици, като Курц обърна внимание на мотото \"Европа, която пази\", предаде БТА. \"Сигурността и стабилността не са нещо подразбиращо се в Европа. Трябва ясно да се постави ударението на охраната на границите\", заяви Курц. Затова срещата на върха на държавните и правителствени ръководители на ЕС през септември в Залцбург ще бъде посветена на \"темите за сигурността, граничната охрана и борбата с незаконните миграции\". За вътрешната сигурност е важно да се знае \"кой може да дойде и кой не\", важно е също така \"правителствата да решават кой може да влезе в Европа, а не онези, които прекарват нелегално бежанци\", добави канцлерът. Виена иска подсилването на европейската агенция за гранична охрана \"Фронтекс\" да стане по-бързо от предложения от Европейската комисия период 2021-2027 г. Защитата представлява важна тема и предвид запазването на благоденствието. \"Трябва да направим всичко възможно, за да останем конкурентоспособни\", подчерта Курц. Става дума за изграждане на дигиталната инфраструктура, оптимизиране на вътрешния пазар и отстраняване на \"данъчните неравноправия\", например облагането с данък на интернет гигантите. Друг важен момент е засилването на проучванията и развитието. \"Трябва да се погрижим Европейският съюз да остане място, където има развитие\", каза канцлерът. Като следващ важен момент Курц назова \"фокуса върху съседството\". Само когато в съседните страни има стабилност и сигурност, това е възможно и за ЕС. Министърът на външните работи Карин Кнайсъл ще постави акцент върху сближаване на ЕС със страните от Западните Балкани. \"Наша задача е по най-добрия начин да помогнем на този регион при приближаването му към ЕС\", заяви Курц. Министърът на транспорта Норберт Хофер, който замества намиращия се в Русия на световното първенство по футбол вицеканцлер и министър на спорта Хайнц-Кристиан Щрахе, назова като големи предизвикателства преди всичко  Брекзит  и преговорите за  многогодишна финансова рамка . Брекзит не е излизане от Европа, не всички във Великобритания са доволни от това решение. За финансовата рамка министърът отбеляза, че въпреки всичкото сребролюбие не бива да се забравя, че и по този въпрос трябва да се работи \"с мащабите на спестовността, икономическата ефективност и целесъобразността\". Опасност от разделяне на Европа Опозицията предупреди Курц да внимава да не разцепи Европа. В един глас ръководителите на трите опозиционни фракции - на Австрийските социалдемократи Кристиан Керн, на партията НЕОС Матиас Щролц и на Листата \"Пилц\" - Бруно Росман, разкритикуваха обявената от Курц  \"ос на желаещите\"  в миграционната политика. Керн заяви, че вижда Европа на \"повратна точка\" и поставена на изпитание както отвътре, така и отвън. Като примери за това Керн посочи експанзионистичната политика на Китай и липсата на респект от страна на американския президент Доналд Тръмп. Има само един отговор, който може да противопоставим на \"Америка на първо място\", и той е \"Европа на първо място\", заяви Керн. Председателят на НЕОС Матиас Щролц изказа съжаление, че Европа е загубила най-важния си съюзник в лицето на САЩ и същевременно е заплашена от Русия и Китай. И той отправи апел към Курц да потърси други съюзници в рамките на Европа. Росман, председател на парламентарната група на Листата \"Пилц\", разкритикува липсата на акценти като борба с данъчните измами и за опазване на климата. Според Росман вместо това Курц свири на клавиатурата на национализма. Близо три години след началото на голямата бежанска вълна от 2015-2016 г. миграционният въпрос дълбоко разделя ЕС, а в Австрия и Италия на власт дойдоха популистки партии, отбелязва \"Франс прес\". При нарастващото  недоволство на баварските й съюзници  от Християнсоциалния съюз германският канцлер Ангела Меркел в сряда призна, че миграционната политика е решаващ тест за бъдещето на Европа.", "date": "2018.06.15", "title": "Под мотото \"Европа, която пази\" австрийското председателство ще се бори с нелегалната миграция"}
{"url": "https://www.dnevnik.bg/analizi/2018/06/15/3200482_makedoniia_borisov_izkochi_ot_kapana_radev_i_bsp_sa/", "text": "А вътре... надушваме какво е вътре, да го премълчим по санитарни съображения. Циниците може да кажат, че Борисов,  отказвайки среща  с македонския президент Георге Иванов при посещението му в София, и тук се прояви като махленски бабаит: удря слабосилното дете, а на по-големите батковци, както знаем, се слага. Само че това \"слабосилно дете\" – многоуважаемия президент Иванов - направи  опасна беля . Заслужава си шамара. А многоуважаемият президент Радев патриотично изподражава на македонските и гръцките беладжии. В съпровод на БСП. Очевадно поставяне на съмнителни партийни интереси над безспорните национални и евросъюзни интереси. Съмнителни – защото аз лично се съмнявам, че привържениците на БСП като един човек ще последват партийните си водачи. Без друго мнозина ще усетят, че може да се получи като в Евангелието: бесовете влезли в свинете и тогава цялото стадо свине се юрнало и се издавило... Съмнявам се също, че този теснопартиен бяс ще повиши рейтинга на БСП в редовете на европейските социалисти. Съмнявам се и трижди – че някой може да ми обясни как това поведение на БСП се съчетава с уставните проевропейски и вечните балканско-миротворчески декларации на тази \"модерна лява\" партийка. Но да не я мислим – нали нея я подкрепя президентът Радев, а с неговата силна и умна помощ БСП неминуемо ще върви от победа към победа. Гаранция за това са умът и силата, с които осъществи днешния си провал. Можем, разбира се, да разберем днешния абсурд на БСП като изпълнение на нареждане от Кремъл. Но днес да си отговаряме \"защо\" не е важно. Важното е да отбележим факта – не \"защо\", а \"какво\" извършиха. В този случай, за да сме честни – да поздравим премиера Борисов. Независимо от мотивите му той извърши един ненадеен и точен политически акт.", "date": "2018.06.15", "title": "Македония: Борисов изскочи от капана; Радев и БСП са вътре"}
{"url": "https://www.dnevnik.bg/evropa/2018/06/15/3200488_video_cheshkiiat_prezident_se_podigra_na_jurnalisti/", "text": "Чешкият президент Милош Земан, който редовно се държи предизвикателно и враждебно към журналистите, вчера им се подигра на странна пресконференция, на която изгори чифт долни гащи, предаде \"Франс прес\", цитирана от БТА. 73-годишният държавен глава, чието здравословно състояние е повод за безпокойство, беше обявил, че ще направи изявление пред журналисти, без да отговаря на въпроси. Това породи множество догадки в медиите, включително че може да подаде оставка. \"Извинявам се на журналистите, чиято интелигентност изпробвах, както винаги - напразно\", заяви Земан, заобиколен от говорителя и сътрудниците си в градините на Пражкия замък, който е седалище на президентството от 1918 г. Пред събралите се изумени журналисти Земан запали под надзора на двама пожарникари голям чифт червени долни гащи, като заяви, че \"времето на долното бельо в политиката свърши\". Има се предвид акцията на група хора, които през септември 2015 г. се дегизираха като коминочистачи и се качиха на покрива на президентството, където смениха официалния флаг на държавния глава с огромен чифт червени долни гащи. \"Съжалявам, че ви изкарвам тъпанари, наистина не го заслужавате\", заяви иронично Земан по адрес на журналистите, преди да се качи в колата си. Действията на проруски и прокитайски настроения президент предизвикаха лавина от възмутени реакции. \"Станахме свидетели на най-мъчителното събитие от президентството на страната от новогодишното послание на последния президент комунист Густав Хусак през 1989 г.\", заяви телевизионният водещ Индржих Шидло. Президентът, \"който би трябвало да е достоен символ на държавата ни, изгаря долни гащи на официална среща с журналисти. Да се пробудим от този кошмар!\", заяви лидерът на дясната партия ТОП 09 Иржи Поспишил. Според официални изявления Земан страда от диабетна невропатия и проблеми със слуха. Той е заклет пушач и любител на бирата и твърдия алкохол. И друг път президентът се е държал провокативно с журналисти. През октомври миналата година  извади макет на оръжие  с надпис \"За журналисти\" по време на пресконференция. В миналото  Земан  е наричал журналистите \"хиени\", а по време на среща с руския си колега Владимир Путин предложи някои от присъстващите в залата репортери да бъдат \"ликвидирани\".", "date": "2018.06.15", "title": "Видео: Чешкият президент се подигра на журналисти, като изгори чифт долни гащи"}
{"url": "https://www.dnevnik.bg/evropa/2018/06/14/3199989_buksuvashtata_ikonomika_na_italiia_moje_da_podkopae/", "text": "Сигналите за отслабване на икономиката в Италия и еврозоната усложняват плановете на новата коалиция от антисистемни партии за големи данъчни намаления и по-високи социални разходи. Когато икономиката на еврозоната се забавя, хронично вялата италианска икономика обикновено се забавя още по-рязко, което води до ефекта на доминото за държавните финанси. Третата по големина икономика в еврозоната нарасна с най-бавен темп от всичките си партньори от създаването на валутния съюз през 1999 година, а високата безработица и засилващата се бедност допринесоха за  изкачването на Движение \"Пет звезди\" и \"Лигата\" до властта . Дори Италия обаче отчете скромно възстановяване, след като дълбоката двойна рецесия, която сви икономиката й с една десета, приключи през 2014 година. Миналогодишният темп на растеж от 1.5% бе най-силният от 2010 година. Предишното лявоцентристко правителство прогнозираше същия растеж и за текущата година, но след поредица косвени данни, тази цел може би е твърде оптимистична. Изглежда правителството на Движение \"Пет звезди\" и \"Лигата\" пое властта точно в началото на низходящия цикъл. Промишленото производство се е свило с 1.2% през април спрямо предишния месец, съобщи в понеделник (11 юни) стастистическата служба \"Истат\". Това е трети спад за четири месеца, а годишният растеж на производството е най-слабият от една година. Данните за бизнес доверието и анкети сред мениджърите по доставките в компании от секторите на производството и услугите трайно отчитат по-ниски стойности тази година, както и водещият композитен показател на \"Истат\" за икономиката като цяло. Брутният вътрешен продукт (БВП) се повиши с 0.3% през първото тримесечие спрямо предходните три месеца. Годишният растеж от 1.4% бе най-бавният от първото тримесечие на 2017 година. \"Сега изглежда, че растежът за второто тримесечие може да бъде дори по-слаб, отколкото през първото\", посочва Стефания Томазини от икономическия институт Prometeia в Болоня. По-ниски прогнози Barclays Capital в понеделник прогнозира растеж от 0.2% за второто тримесечие и нарастване на БВП за цялата година с едва 1.2%, което е доста под официалната цел за растеж от 1.5%. Лобистката организация на търговците на дребно Confcommercio също прогнозира целогодишен растеж от 1.2%. Мнозина икономисти се опасяват, че разходните планове на коалицията ще увеличат държавния дълг на Италия, който вече е вторият по големина в еврозоната от около 132% от БВП. Министърът на икономиката Джовани Триа, технократ без партийна обвързаност, успокои притесненията на пазарите с интервю, публикувано в неделя, в което твърдо пое ангажимент за намаляване на дълга. Някои наблюдатели поставят въпроса как това може да се съчетае с  плановете на управляващите партии . Те включват понижаване на основния корпоративен данък от 24% до 15%; замяна на пет действащи категории за данък върху доходите от 23% до 43% със само две ставки от 15% и 20%; намаляване на възрастта за пенсиониране и гарантиран доход до 780 евро месечно за бедните. Според партиите данъчните намаления, наред с увеличаването на държавните инвестиции, могат да стимулират растежа и да намалят съотношението на дълга спрямо БВП. Новите управници твърдят, че първоначалният спад в приходите заради понижаването на данъците скоро ще бъде компенсиран от намаляване на укриването на данъци и по-високите приходи от косвени данъци, които ще бъдат отчетени благодарение на по-жизнената икономика. \"Начинът да се постигне по-нисък дълг, е да се стимулира растежа, а растежът ще бъде стимулиран чрез намаляване на данъците\", посочва Армандо Сири, сенатор от \"Лигата\" и икономически съветник на нейния лидер Матео Салвини. Правителството също така ще свие излишните разходи за бюрокрация, допълва той. В Германия, която е основният търговски партньор на Италия, промишленото производство, поръчките и износът се понижиха през три от първите четири месеца на годината. Френското промишлено производство неочаквано спадна за втори месец през април, а през същия месец британското промишлено производство отчете най-силното си понижение от 2012 година. \"Ако Германия се забавя, както изглежда се случва, това е голям проблем за Италия\", заявява Роберто Пероти, професор по икономика в миланския университет \"Бокони\". Лъч надежда? Новите радикални лидери на Италия може би виждат лъч надежда сред сгъстяващите се облаци. Евентуално по-обхватно забавяне в Европа може да направи европейските правителства по-възприемчиви към промени в бюджетните правила на ЕС, за което Рим настоява, с цел да се позволят повече разходи за държавни инвестиции. \"Основната позиция е, че не харесваме правилата, каквито са сега, и трябва излъчим правителствен екип, който да отиде и договори промени\", заявява лидерът на Движение \"Пет звезди\" и вицепремиер Луиджи ди Майо. Предвид обичайното слабо представяне на Италия в еврозоната обаче, рискът е, че икономиката й може съвсем да се изчерпи. Изследване на международната компания за наемане на персонал Manpower, публикувано във вторник (12 юни), показа, че сред 44 страни, обхванати от анкетата, Италия е единствената, чиито компании планират да намаляват персонала си през третото тримесечие. \"Това е деликатен момент и увеличаването на бюджетния дефицит и дълга сега ще ни върне направо в дългова криза, каквато преживяхме през 2011 година или още по-лоша\", отбелязва Пероти. Референтната лихва по италианските облигации, която се повиши силно заради опасенията от фискалните планове на правителството, отчете най-големия си дневен спад от шест години в понеделник след уверенията на Триа. Показателят обаче остава над нивата, отбелязани преди изборите на 4 март, а колебанията са изключително силни. По-високите лихви означават по-големи разходи за обслужване на дълга, което намалява още повече възможностите на новото правителство за данъчни намаления и бюджетни разходи. Неблагоприятното развитие в международен план освен това означава, че натискът да се продават италиански активи вероятно ще продължи независимо от вътрешната политика на Рим, посочват анализатори. Страховете, че американските мита  върху вноса на стомана и алуминий  ще доведат до глобална търговска война и очакванията, че Европейската централна банка ще сложи край на програмата си за изкупуване на активи тази година, карат инвеститорите да предпочитат безопасни активи като германските държавни облигации. /БТА", "date": "2018.06.15", "title": "Буксуващата икономика на Италия може да подкопае плановете на радикалната коалиция"}
{"url": "https://www.dnevnik.bg/sport/2018/06/15/3200480_florentino_peres_nishto_ne_moje_da_opravdae/", "text": "Президентът на \"Реал\" (Мадрид) Флорентино Перес разкритикува остро испанската футболна федерация заради  уволнението на националния селекционер Хулен Лопетеги . 51-годишният треньор беше освободен от поста само ден преди началото на световното първенство, след като във вторник беше  обявен за наследника на Зинедин Зидан на \"Сантяго Бернабеу\". Перес определи действията на испанската федерация като безпрецедентни и заяви, че нищо не може да оправдае уволнението на Лопетеги. Според президента на \"Реал\" действията на шефа на федерацията Луис Рубиалес са плод на горделивост, а поведението му е показало липса на уважение към мадридския клуб. Рубиалес обвини Лопетеги и \"Реал\" в погазване на правилата и заяви, треньорът и клубът са действали зад гърба на федерацията, без да я \"информират по какъвто и да било начин\". \"Искахме да обявим споразумението преди световното, за да бъде всичко прозрачно и да избегнем всякакви спекулации и слухове\", каза Перес при представянето на Лопетеги като треньор на \"Реал\". Перес даде пример с обявяването на Антонио Конте за мениджър на \"Челси\" преди Евро 2016 и на Луис ван Гаал за мениджър на \"Манчестър юнайтед\" преди световното в Бразилия през 2014 г. \"Имахме легитимното право да сключим това споразумение. То по никакъв начин не може да бъде тълкувано като нелоялно\", каза още президентът на \"Реал\". \"Реакцията на президента (на федерацията) е безпрецедентна. Нищо не може да оправдае това, че Лопетеги няма да е на скамейката срещу Португалия. Това е абсурдна реакция на неразбиране и гордост, която цели да накърни престижа на \"Реал\" и да навреди на имиджа на нашия клуб в един от най-великите периоди от нашата история\", завърши Перес. Лопетеги заяви, че е изключително разочарован, че няма да може да води Испания на световното. \"Вчера изживях най-тъжния ден в живота ми от смъртта на майка ми, но днес е най-щастливият\", каза той при представянето си в четвъртък. Според него играчите в националния отбор са приели много добре новината, че отива в \"Реал\". \"След като разбраха, имахме една от най-добрите си тренировки за последната седмица\", заяви Лопетеги. Той допълни, че президентът на федерацията първоначално го е поздравил. \"Беше сърдечен и след това не знам какво се случи. Щеше ми се Рубиалес да беше постъпил по различен начин\", каза още новият треньор на \"Реал\".", "date": "2018.06.15", "title": "Флорентино Перес: Нищо не може да оправдаe уволнението на Лопетеги"}
{"url": "https://www.dnevnik.bg/bulgaria/2018/06/15/3200483_kratki_novini_zaginalite_piloti_na_helikopter_mi-17_sa/", "text": ". Трима служители на болницата във Враца са дадени на съд за длъжностна присвояване Бивш и настоящ изпълнителен директор на болницата във Враца и началникът отделение \"Съдова хирургия\" в здравното заведения са предадени на съд за длъжностно присвояване на 32 476 лева, съобщиха от прокуратурата. Парите са дадени във вид на заплата и бонуси за тежки операции на доктор, който никога не е работил в болницата. Предстои Районен съд –Враца да насрочи разглеждането на делото. От началото на годината са изтеглени от пазара 140 859 литра некачествени бензин и дизел От началото на годината инспекторите на Държавната агенция за метрологичен и технически надзор са установили 31 несъответствия при качеството на горивата и 4 отклонения за съдържание на био компонент в тях. За периода са спрени от разпространение на пазара общо 140 859 литра некачествено гориво, съобщиха от агенцията. Тази седмица са запечатани колонки в 4 бензиностанции на територията на област Пловдив, защото от тях се е зареждало гориво с отклонение от нормите. От търговската мрежа са изтеглени 7369 литра дизел и 5323 литра бензин. Предстои издаване на актове за установени административни нарушения и на Наказателни постановления за общо 80 000 лв. Специализираната прокуратура даде на съд бивш кмет на община Родопи Обвинителният акт  срещу Й.Ш. е за щети за близо 576 лева, нанесени между 2008 и 2011 г., съобщиха от прокуратурата. Ощетяването е станало чрез обществена поръчка за ремонт на пътя между селата Дедово и Равнища. В обявлението за поръчката възложителят е включил условие, че тя ще започне да се изпълнява само при наличие на осигурено финансиране в общинския бюджет. Установено е, че кметът никога не е искал от Министерството на регионалното развитие и благоустройството пари за този път, а за ремонт на пътя Храбрино - Дедево, за което е получил отказ от министерството. Министър-председателят Бойко Борисов се срещна с посланика на САЩ Ерик Рубин Двамата обсъдиха актуални политически теми и развитието на двустранните отношения. Ерик Рубин поздрави българския премиер за участието му в Глобалната конференция на Американския еврейски комитет в Ерусалим. По време на събитието България се ангажирана с усилията за намиране на решение на конфликта между Държавата Израел и Палестина. Според Ерик Рубин страната ни успява да защити престижа и авторитета си на и устойчиви действия и провежда активна и балансирана политика в региона на Балканите и в Европа. Загиналите пилоти при инцидента с хеликоптер са повишени посмъртно Загиналите пилоти на хеликоптер Ми-17 са повишени в звание със заповед на министъра на отбраната Красимир Каракачанов, съобщават от Министерството на отбраната. Майор Пламен Пантилеев и майор Стоян Неделчев загинаха при трагичния инцидент с хеликоптер Ми-17 в понеделник, 11 юни, в района на авиобаза Крумово. Днес двамата пилоти бяха погребани с пълен военен церемониал на Централните гробища в Пловдив. Шестима души пострадаха в бой между съседи в Кюстендил Инцидентът е станал в квартал \"Изток\" в града след възникнал спор в двора на къща, съобщават ор МВР. Последвало е сбиване между роднини и съседи, в което са пострадали шестима души. Двама от тях са със счупени ръце и по един е със счупен крак и черепно-мозъчна травма. Задържаните са трима. Президентът Румен Радев поздрави мюсюлманите по повод Рамазан Байрам  В дните на Рамазан Байрам, посветени на опрощението, щедростта и равносметката, пожелавам вашите домове да бъдат благословени с мир, здраве и щастие. Това заяви президентът Румен Радев в приветствие към мюсюлманите в страната по повод Рамазан Байрам. \"Вярвам, че смисълът на всеки празник е да ни сближава. Когато споделяме радостните дни и традициите си, укрепваме единството и силата си да преодоляваме заедно трудностите по общия път\", посочва държавният глава. Той подчертава, че българският народ има многобройни основания да се гордее с традиционното разбирателство между религиозните общности. Агенция \"Пътна инфраструктура\" инвестира над 20 млн. лв. в ремонт на пътя Кубрат - Тутракан В момента се изработва технологичен проект за ремонта на 9 км от път II-49 Кубрат - Тутракан, в участъка между селата Топчии и Каменово, съобщават от агенцията. Със средства от ОП \"Региони в растеж\" се рехабилитират общо 31 км от второкласния път. Инвестицията е за над 20 млн. лв. През миналата година започна рехабилитацията на 21 км в участъка Търговище - Разград и на още 10 км между Кубрат и Тутракан. Строителните работи в отсечката Кубрат – Тутракан, на територията на област Силистра, завършиха. Работата на другия участък в област Разград напредва. АПИ разглежда и търси варианти за ремонт на път II-23 Русе - Кубрат, който е в недобро състояние.", "date": "2018.06.15", "title": "Kратки новини: Загиналите пилоти при инцидента с хеликоптер са повишени посмъртно"}
{"url": "https://www.dnevnik.bg/evropa/2018/06/15/3200503_franciia_specheli_bitka_v_evroparlamenta_po_paketa_za/", "text": "Френските евродепутати спечелиха вчера битка в Европейския парламент за реформата на социалните правила за шофьорите на товарни камиони, предаде \"Франс прес\". Предложенията ще бъдат обсъдени отново идния месец. На пленарно заседание в Страсбург евродепутатите блокираха с негативен вот мандата за преговори, постигнат на 4 юни от  комисията по транспорт в европарламента . Под натиска на страните от Източна Европа комисията получи мандат да преговаря със Съвета на ЕС, представляващ страните членки, по новите правила за пътните превози въз основа на предложения, направени от Европейската комисия на 31 март 2017 година. Според френските евродепутати обаче транспортната комисия в европарламента защитава позиции, подкрепящи \"нелоялна конкуренция\" и социален дъмпинг, които биха довели до влошаване на условията на труд на водачите на камиони. В  съобщение  на сайта на Европейския парламент се посочва, че на 4 юни Комисията по транспорт е приела позициите си по три предложения, както и решението за започване на преговори със Съвета по докладите. \"Пленарната зала обаче не подкрепи комисията за започване на преговори и одобри провеждането на допълнителни дискусии и гласуване по законодателните предложения по време на юлската пленарна сесия.\" След блокирането на мандата за преговори френските евродепутати се надяват, че европарламентът \"ще поправи грешката\" на следващата пленарна сесия, предаде БТА. Правителствата на България, Полша и Унгария \"продават работната си ръка един вид като роби\", заяви във вторник Ален Сютур, отговарящ за международните пътни превози във френския синдикат Обща конфедерация на труда - Се Же Те (CGT), пред журналисти в Страсбург. След гласуването в транспортната комисия в началото на юни българският евродепутат Андрей Новаков обяви абсолютна и безусловна капитулация на пакета \"Макрон\", свързан с промените в транспорта, и пълна победа за българската позиция. Той поясни, че е отпаднало предложението за тотална забрана за използване на кабините на камионите за почивка. Не била приета и идеята на всеки три седмици шофьорите да се прибират вкъщи, а също така е отпаднало и намерението на комисията международните шофьори да попадат в обхвата на Директивата за командированите работници, т.е. на всеки 72 часа, прекарани в някоя страна членка, да бъдат налагани местните изисквания и местното законодателство. Текстовете, одобрени от евродепутатите от Комисията по транспорт и туризъм, трябва да получат подкрепа и от пленарно заседание на целия европарламент. Тогава те стават официална позиция на Европейския парламент за преговорите му със Съвета на ЕС. Те могат да започнат, след като и съветът приеме своята позиция.", "date": "2018.06.15", "title": "Франция спечели битка в европарламента по пакета за превозвачите"}
{"url": "https://www.dnevnik.bg/skorost/avtomobilna_industriia/2018/06/15/3200508_bulgariia_otnovo_e_sred_otlichnicite_po_rust_v/", "text": "България за пореден път се нареди сред лидерите по ръст на продажбите на нови автомобили на месечна база, като през май заема втора позиция след Румъния със скок на сделките с 34.6%, сочат разпространените днес данни на Асоциацията на производителите на автомобили в Европа. За северната ни съседка ръстът е 43.3%, а за всички страни от ЕС - под един процент. През май тази година в България са били продадени 3308 нови автомобили. От началото на 2018-а те са почти 15 хиляди, което е ръст от 25.6% - трети резултат по този показател сред страните от ЕС. Разбира се, това не е голям повод за оптимизъм. От една страна, дори в една Словения, с три пъти по-малко население от България, са купени близо три пъти повече нови леки коли. От друга - по данни на Пътна полиция от януари до май в страната са отчетени 101 605 нови регистрации на леки автомобили, от които близо 72 хиляди са на възраст над 10 години. В Румъния и Унгария има най-голям ръст За периода януари-май най-сериозно е нараснало търсенето на нови коли в Румъния (29.5%) и Унгария (28.3%). Средно за общността ръстът е 11.6 на сто. В страните от ЕС през май са купени почти 1.4 млн. нови леки коли, а от началото на годината те са близо 6.9 млн. От големите пазари лош месец май са имали търговците на нови автомобили в Германия - спад от почти 6% и Италия (-2.8%). За петте месеца на годината само във Великобритания търсенето спада (-6.8%).", "date": "2018.06.15", "title": "България отново е сред отличниците по ръст в продажбите на нови автомобили"}
{"url": "https://www.dnevnik.bg/politika/2018/06/15/3200514_skandali_i_kvorumni_igri_v_parlamenta_mejdu_gerb_i_bsp/", "text": "Пленарното заседание на Народното събрание днес беше приключи предсрочно заради липса на кворум и след часове спорове и скандали между БСП и ГЕРБ. Всичко започна сутринта с извънредното включване в дневния ред на парламента на три точки - промени в Закона за водите и за МВР, както и проекторешение за освобождаването на шефа на Националната здравноосигурителна каса Камен Плочев. С аргумента, че темите не са било обсъдени на председателския съвет в сряда, когато представители на всички парламентарни групи съгласуват програмата на парламента за седмицата, депутатите на БСП напуснаха залата. \"Ако вие продължавате със сила да налагате дневния ред, ние сме готови да напуснем залата и да си гласувате законите сами\", предупреди Драгомир Стойнев от БСП. След като от ГЕРБ не взеха под внимание мнението на опозицията, депутатите от левицата излязоха. Повечето народни представители от ДПС също не са в парламента, защото отбелязват празника Рамазан Байрам. \"Кое е изключителното днес? Кое наложи тази извънредна промяна в дневния ред на Народното събрание? Толкова ли не можеше в сряда да приемем дневен ред, който да гласуваме до петък? Явно на управляващите им е трудно заради липсата на капацитет\", каза още Стойнев след излизане от залата. Макар и в намален състав, народните представители започнаха да разглеждат промени в Закона за водите. Депутатите се объркаха и гласуваха \"за\" поправка, която не е подкрепена от ресорната комисия. Данаил Кирилов от ГЕРБ поиска процедура за прегласуване. Веднага след него Валери Жаблянов (БСП), който междувременно се беше върнал в залата заедно с няколко свои съпартийци, поиска поименна проверка на депутатите, за да се установи дали в залата има кворум за заседание. Председателят на Народното събрание Цвета Караянчева разпореди първо да се гласува предложението на Кирилов, а след това да се проверява колко души има в залата. БСП може да поиска оставката на Караянчева \"Не можете да нарушавате постоянно правилника. Преди гласуване може да се предложи поименна проверка. Ще ви поискаме оставката за нарушаване на правилника\", заяви от трибуната Жаблянов. След 20-минутни спорове и цитиране на правилника, в които се намеси дори Йордан Цонев (ДПС), Караянчева пусна поименна проверка. В залата се оказаха 114 депутати при необходими 121. След обявената от Караянчева почивка и проверка чрез електронната система кворум пак не се събра и парламентарният шеф обяви, че прекратява заседанието, но парламентарният контрол, насрочен за 11 ч., ще остане. Незаконна поименна проверка Данаил Кирилов заяви, че поименната проверка е поискана незаконно, защото не била заявена от председателя на парламентарната група. \"Целта ѝ беше да увреди и да прекъсне заседанието\", допълни Кирилов, след което поиска да има обсъждане на законопроектите без гласуване. Председателят на парламентарната група на \"Обединени патриоти\" Волен Сидеров подкрепи Кирилов. Според него Жаблянов и Георги Свиленски, които не мръднаха от трибуната докато не беше обявена поименната проверка, трябвало да бъдат изгонени. \"Ще подам оплакване срещу квесторите, които не се намесиха\", каза още Сидеров. Той поиска заседанието да продължи и да се гласуват законите. Вежди Рашидов каза, че Сидеров е прав и добави, че помни, \"когато го извеждаха от залата почти насилствено\". \"Да прекратим заседанието\", предложи Рашидов. Караянчева се съгласи с него и удари председателския звънец за край на заседанието. В кулоарите на парламента лидерът на \"Атака\" Волен Сидеров обвини БСП в хулигански прояви, а зам.-председателят на ГЕРБ Цветан Цветанов го подкрепи. От ГЕРБ обясниха как със саботажа на пленарното заседание БСП пречи да се приемат законови поправки за по-добро стопанисване на язовирите и за осъществяване на съдебната реформа. От БСП отвърнаха, че с извънредните законопроекти ГЕРБ се опитва да заглуши отстраняването на Камен Плочев.", "date": "2018.06.15", "title": "Заседанието на парламента беше прекратено след скандали между ГЕРБ и БСП (обновена)"}
{"url": "https://www.dnevnik.bg/evropa/2018/06/15/3200509_belgiia_podkrepia_tvurdite_deistviia_na_italiia_v/", "text": "Белгийският секретар по убежището и миграцията Тео Франкен подкрепя Италия в твърдите действия срещу незаконната миграция, съобщиха местни медии, цитирани от БТА. По неговите думи Белгия също прилага решителен подход. Според Франкен е време корабите с мигранти в Средиземно море да бъдат отблъсквани. Франкен защитава предложенията за обособяването на изнесени центрове в Африка, където мигрантите да изчакват произнасянето на решения по молбите им за получаване на закрила в ЕС. По думите на белгийския държавен секретар се водят преговори с Тунис да приема мигрантите, тръгнали към Европа от либийските брегове. Върховният представител на ЕС по външната политика и сигурността Федерика Могерини вчера защити предложението извън ЕС да бъдат обособени изнесени центрове за мигранти, търсещи закрила. В началото на миграционната криза години подобни центрове бяха наречени от ЕС \"горещи точки\". По нейните думи центровете, обособени по този начин вече в Либия, дават положителни резултати и са модел за подражание. Намерили сме правилния подход и следва да се придържаме към него, добави тя. В посочените центрове мигрантите от Африка получават временен подслон, подават молби за убежище в ЕС и междувременно самоличността им бива проверявана с взимането на отпечатъци от пръстите и дланите. Данните се въвеждат в система, в която се отчита също дали молбата им е била удовлетворена или отхвърлена. Системата предполага пресичането на злоупотребите, наблюдавани в последните години, в които мигранти, достигнали ЕС и получили отказ да останат, намираха начини да кандидатстват за убежище отново, включително в друга държава.", "date": "2018.06.15", "title": "Белгия подкрепя твърдите действия на Италия в спора за мигрантите"}
{"url": "https://www.dnevnik.bg/sviat/2018/06/15/3200538_povtornoto_razsledvane_sreshtu_klintun_e_bilo_greshka/", "text": "Бившият директор на ФБР Джеймс Коми е направил \"сериозна грешка в преценката си\" да обяви малко преди изборите за президент през 2016 г., че отваря отново разследването за имейлите на Хилъри Клинтън, но не е имал политически мотиви за това. Това гласи дългоочакваният 500-страничен доклад на министерството на правосъдието. Документът представя първата надпартийна гледна точка върху тези събитията. По-малко от две седмици преди вота, когато  Клинтън водеше в прогнозите , Коми обяви, че  открива разследването  за частния ѝ имейл сървър отново, и макар то да не откри нарушения и това да бе съобщено преди изборите, подкрепата за нея се срина. Според някои представители на Демократическата партия това решение  е струвало на Клинтън  изборите. Според доклада действията на Коми по случая \"Клинтън\" се отклоняват \"по явен и драстичен начин от стандартите на ФБР и министерството (на правосъдието)\", но и главният инспектор не е открил никакви доказателства заключенията на Коми или някой друг от прокурорите да са били пристрастни. Въпреки всичко \"тези решения са се отразили по отрицателен начин на образа на ФБР и министерството като органи на правосъдието\". В него се отбелязва и че макар и ФБР да има репутация на безпристристрастност, главният инспектор е открил, че няколко служители на бюрото, които са имали изключително важни роли в разследването, са изпращали политически съобщения. Това според документа е създало усещане за пристрастност и е породило въпроси за тяхната обективност. В документа се разкрива например необявявано преди това текстово съобщение между бившите служители на ФБР Питър Стързок и Лиза Пейдж, в което Стързок казва \"Ще попречим\" на Тръмп да стане президент. Съобщението е в отговор на друго, изпратено преди това от Пейдж, в което тя пише: \"Тръмп никога няма да стане президент, нали така? Нали?!\" В доклада пише, че тези съобщения говорят за \"готовност за предприемане на официални действия с цел да се повлияе на изборните шансове на кандидат за президент\". Допълва се, че това е в разрез с \"основополагащите ценности на ФБР и министерството на правосъдието\". Главният инспектор и преди това е откривал проклинтъновски съобщения между двамата, което подхрани твърденията на Тръмп за пристрастно отношение срещу него във ФБР. Първоначалното разследване за имейлите на Клинтън започна през 2015 г., след като се разбра, че като държавен секретар е използвала частен сървър в нарушение на правилата на Държавния департамент. През юли 2016 г. беше първият път, в който Коми заключи, че макар и използването от Клинтън на частен сървър да показва лоша преценка, това не представлява престъпление, и препоръча да не ѝ бъдат повдигани обвинения. Това беше и една от посочените причини  Тръмп да уволни Коми  през май 2017 г. Уволнението доведе до назначаването на специален прокурор Робърт Мълър, който да разследва дали президентът е възпрепятствал правосъдието в разследването за руска намеса в президентските избори. Днес Тръмп е бил уведомен за съдържанието на доклада. В свои публикации от по-рано този месец той даде да се разбере, че с нетърпение очаква документа. По-рано днес, часове преди да бъдат огласен докладът, Тръмп написа в \"Туитър\", че разследването за руска намеса в изборите е \"купчина боклук\". Той добави, че сега, когато се е върнал от срещата на върха със Северна Корея, \"за съжаление мисловният процес трябва да се върне към лова на вещици\". В публикацията си Тръмп отново настоява, че не е имало никакво съглашателство или възпрепятстване на правосъдието и че твърденията за престъпление са изфабрикувани. Той обвини демократите, че са измислили престъпление и са платили \"цяло състояние, за да направят така, че това престъпление да изглежда истинско\", и после са влезли в съглашателство, \"за да може тази купчина боклук да върви доживот по фалшивите новини\", пише президентът.", "date": "2018.06.15", "title": "Повторното разследване срещу Клинтън е било грешка, но не политически мотивирано"}
{"url": "https://www.dnevnik.bg/evropa/2018/06/15/3200536_semeistvo_makron_si_navleche_kritiki_zaradi_nov_serviz/", "text": "Френското президентство е поръчало нов сервиз за държавни вечери за пръв път от половин век, като се е опитало да скрие цената му, съобщи сатиричният седмичник \"Канар аншене\", цитиран от \"Франс прес\". В обявената поръчка посочената сума е 50 хил. евро. Манифактурата в Севр и Лимож, която осигурява тази услуга за Елисейския дворец от 18-и век, заяви, че сервизът е от 1200 части, а производството им ще отнеме три години, като първата доставка е планирана за края на 2018 г. Обявените 50 хил. евро покриват заплащането на участващите в проекта майстори и технически разходи, уточни манифактурата. Себестойността на самия сервиз още не е калкулирана. Според \"Канар аншене\", който пише, че президентството \"прикрива реалната цена на покупката\", цената на сервиза ще е от порядъка на половин милион евро, съдейки по тарифите на манифактурата в Севр - 400 евро за обикновена чиния и от 500 евро нагоре за по-съвременни модели. Всяка чиния от новия сервиз ще съдържа различен детайл от плана на Елисейския дворец и ще е уникат. Информацията се появи ден след спорно изказване на френския президент Еманюел Макрон за социалните помощи. В пуснато в \"Туитър\" видео  Макрон изразява съжаление , че тези помощи струват \"луди пари, без хората, които вземат минималните помощи, да могат да се издържат\". Елисейският дворец обясни, че е необходим нов сервиз за големите вечери, включително държавните, които наброяват около 300 куверта. Предишният е бил поръчан през 50-те години от президента Рене Коти.", "date": "2018.06.15", "title": "Семейство Макрон си навлече критики заради нов сервиз за държавни вечери"}
{"url": "https://www.dnevnik.bg/sport/2018/06/15/3200545_faliraliiat_boris_beker_poiska_diplomaticheski/", "text": "Носителят на шест титли от Големия шлем Борис Бекер поиска дипломатически имунитет, за да избегне съдебни обвинения. Легендарният тенисист, който обяви фалит през лятото на 2017 г., посочва ролята си като спортен аташе на Централноафриканска република. В четвъртък адвокатите на 50-годишния германец подадоха иск във Върховния съд на Великобритания. Бекер беше назначен за аташе на африканската страна по спортните, културните и хуманитарните въпроси в Европейския съюз през април тази година. Позицията му е обхваната от Виенската конвенция за дипломатическите отношения от 1961 г. Според нея германецът не може да бъде обект на каквито и да било съдебни производства без съгласието на външния министър Борис Джонсън и неговия колега в Банги, обясниха адвокатите му. Заявлението за обявяване в несъстоятелност на Бекер беше направено от частните банкери Arbuthnot Latham & Co за дългове на германеца, датиращи от 2015 г. Според Би Би Си бившият №1 в тениса е преследван за \"допълнителни активи\". \"Решението за стартиране на процедура по несъстоятелност срещу мен беше несправедливо и неоправдано. Анонимни банкери и бюрократи ме накараха да направя напълно ненужно обявяване на несъстоятелност, което ми причини купища щети както от търговска, така и от професионална гледна точка - на мен и на моите близки\", каза Бекер. \"Вече предявих искане за дипломатически имунитет, което всъщност съм задължен да направя, за да сложа край на този фарс и да започна да възстановявам живота си\", допълни той.", "date": "2018.06.15", "title": "Фалиралият Борис Бекер поиска дипломатически имунитет, за да не бъде съден"}
{"url": "https://www.dnevnik.bg/na_put/2018/06/12/3198412_fotogaleriia_shyonbrun_-_emblemata_na_imperska_viena/", "text": "Виена от години е   - чист, сигурен, с добър транспорт и с неизчерпаеми възможности човек да се докосне до актуалните достижения на музиката и изобразителното изкуство. И макар все повече да залага на модерния градски дух, австрийската столица продължава да пази имперската си аристократичност, емблема на която е дворецът \"Шьонбрун\" - лятната резиденция на Мария Терезия. ", "date": "2018.06.15", "title": "Фотогалерия: Шьонбрун - емблемата на имперска Виена"}
{"url": "https://www.dnevnik.bg/sviat/2018/06/15/3200553_deset_puti_poveche_britanci_sa_poiskali_belgiisko/", "text": "Броят на британците, поискали  белгийско гражданство , е нараснал над десет пъти в последната година, съобщават медии в Белгия. Отбелязва се, че исканията се увеличават заради неяснотите в условията за  напускането на ЕС от Великобритания . Процедурата изисква желаещите да подадат заявление в общината, където са регистрирани, и да платят такса от 150 евро. Те трябва да са живели законно в Белгия поне пет последователни години, да са се вписали в местното общество и да могат да докажат, че работят. На пожелалите белгийско гражданство се предлага курс за приобщаване, но едва 30 британци са се възползвали от тази възможност. Уточнява се, че получилите белгийско гражданство могат да запазят британските си паспорти. Неотдавна институциите на ЕС призоваха Белгия да улесни издаването на гражданство на британските служители. Белгийският премиер  Шарл Мишел  призна, че засега административната практика в неговата страна е обтекаема и в различни случаи чужди граждани с еднакви права може да получат различно решение по внесените молби според мястото, където са ги подали.  Британските служители в институциите получиха обещанието да запазят работата си и след напускането на Великобритания. Ако придобият друго гражданство от държава в ЕС, те ще могат да съхранят и произтичащите от това права на свободно движение. ", "date": "2018.06.15", "title": "Десет пъти повече британци са поискали белгийско гражданство в последната година"}
{"url": "https://www.dnevnik.bg/evropa/2018/06/15/3200546_povecheto_germanci_iskat_po-tvurda_poziciia_po_vuprosa/", "text": "Мнозинството германци искат по-твърда позиция по въпроса за имиграцията от тази на канцлера Ангела Меркел, сочи проучване за обществената телевизия АРД, цитирано от ДПА. Според изследването \"Дойчландтренд\" на института \"Инфратест димап\" 62% от запитаните смятат, че мигрантите без документи за самоличност трябва да бъдат отхвърляни още на границата - мярка, която подкрепя германският министър на вътрешните работи Хорст Зеехофер. Шейсет и един процента изразяват подкрепа за спорния план на Зеехофер по границите да бъдат изградени центрове за настаняване на мигранти, където те да остават от пристигането до евентуалната им депортация. Внушителни 86% от запитаните заявяват, че са за по-ефективна система за депортиране на хора с отхвърлени молби за убежище. Обявяването на резултатите от проучването съвпада с  гръмък скандал  в коалицията на Меркел, в която участват нейният Християндемократически съюз, баварските консерватори от Християнсоциалния съюз и Германската социалдемократическа партия. Зеехофер, който е дългогодишен политик от ХСС и отдавна е постоянен източник на проблеми за Меркел по въпроса за втвърдяването на германската позиция за имиграцията, заплаши, че ще заобиколи канцлера, за да прокара предложението си незаконните мигранти да бъдат депортирани още на границата.", "date": "2018.06.15", "title": "Повечето германци искат по-твърда позиция по въпроса за имиграцията от тази на Меркел"}
{"url": "https://www.dnevnik.bg/bulgaria/2018/06/15/3200554_poveche_ot_polovinata_ot_lekarite_sa_nad_55_g/", "text": "Повече от половината от българските лекари са на възраст над 55 години, а само един от четирима е под 45. Това сочат данните на Националния статистически институт, оповестени днес. Лекарското съсловие съставлява малко над 3000 души. Най много са общопрактикуващите - 15%, следвани от анестезиолозите - 5.3%, и хирурзите - 5%, педиатрите - 4.9%, гинеколозите - 4.8%. Осигуреността с лекари в края на 2017 г. общо за страната е 42.7 на 10 000 души от населението, а с лекари по дентална медицина - 11.9 на 10 000. Най-много лекари има в областите, в чиито центрове има медицински университети и университетски болници - Плевен (59.7 на 10 000 души от населението), Пловдив (51.4), София - град (51.0), Варна (49.8) и Стара Загора (43.4). Най-нисък е показателят за областите Кърджали (26.4), Добрич (27.2) и Перник (27.3). Осигуреността с общопрактикуващи лекари за страната е 6.4 на 10 000 души. Най-висок е показателят за областите Плевен (8.9), Видин (8.6), Монтана (8.2), Добрич (7.6) и Ловеч (7.5). Най-малко лични лекари спрямо населението има в областите Кърджали (4.0), Разград (4.7) и Търговище (4.9).", "date": "2018.06.15", "title": "Повече от половината от лекарите са над 55 г."}
{"url": "https://www.dnevnik.bg/kultura/2018/06/15/3200130_otkus_ot_iarost_na_salman_rushdi/", "text": "Салман Рушди пак е тук с \"Ярост\" – един колкото проникновен, толкова екстатичен роман, поредно доказателство за мощта на неговия разказвачески дар. \"Ярост\" е поредното предизвикателство на британския писател от индийски произход - мащабна и безмилостна трагикомедия за ужасните и абсурдни сътресения в съвременния глобализиран свят с епицентър Ню Йорк. Погнат от своята демонична кипяща ярост, милионерът Малик Соланка – индиец от Бомбай, образован в Кеймбридж, университетски преподавател, майстор на кукли – се опитва да предпази своите близки от самия себе си и търси път за бягство. От Лондон в Америка. От семейството към безопасната самота. От необозримо огромния свят към обозримата миниатюра. В епоха на безпрецедентно изобилие обаче, в кулминацията на американското богатство и могъщество, той попада сред взривната енергия на още по-унищожителна и повсеместна ярост и е принуден да опознае болезнено себе си и другите. Салман Рушди е ненадминат в изкуството да внушава свои версии за действителността. Името му нашумя с публикуването на романа \"Среднощни деца\", за който е удостоен с наградата \"Ман Букър\" през 1981 г. Осем години по-късно неговите \"Сатанински строфи\" предизвикаха гневна реакция в ислямския свят, иранският аятолах заклейми Рушди като \"вероотстъпник\" и издаде прословутата фетва - религиозна смъртна присъда. През 2007 г. британската кралица удостои писателя с рицарско звание за приноса му към литературата. Стилът на Салман Рушди изобилства от исторически мистификации и препратки към митологията, а темата за съжителството на Изтока и Запада минава като нишка през всичките му произведения. У нас са издадени още \"Земята под нейните нозе\", \"Две години, осем месеца и двайсет и осем нощи\", \"Харун и морето от приказки\", \"Срам\", \"Последният дъх на мавъра\". превод Надежда Розова Професор Малик Соланка, пенсиониран специалист по история на идеите, сприхав майстор на кукли, а след петдесет и петия си рожден ден – целомъдрен и самотен по собствен избор (охулван от мнозина), най-неочаквано откри, че в своите \"сребърни години\" преживява златен век. Навън беше дълго и влажно лято – първият горещ сезон от третото хилядолетие, прижуряше и изпотяваше. Градът кипеше от пари. Никога досега цената на жилищата и наемите не се бяха повишавали толкова, а модата не беше толкова на мода. На всеки час отваряха нови ресторанти. Магазини, агенции, галерии се състезаваха да посрещат стремително растящото търсене на все по-луксозни стоки: специален зехтин, тирбушони за по триста долара, джипове \"Хамър\" със специални екстри, най-нов антивирусен софтуер, компаньонки, включително близначки и акробатки, видеоинсталации, произведения на ар брют, шалове, леки като перце, изтъкани от мъха под брадичката на застрашен вид планински кози. Толкова много хора ремонтираха домовете си, че всякакви модерни уреди и битови прибори се радваха на огромно търсене. Имаше списъци с чакащи да си купят вани, брави за врати, вносна твърда дървесина, старинни камини, бидета, мраморни плочи и други неща. Въпреки неотдавнашния спад на индекса NASDAQ и цената на акциите на \"Амазон\", новите технологии водеха града за носа: все още се говореше за новооткрити компании, първично публично предлагане, интерактивност – първите проблясъци на невъобразимото бъдеще. А то беше като огромно казино, където всички залагаха и всички очакваха да спечелят. На улицата, където живееше професор Соланка, заможни бели младежи с размъкнати дрехи се излежаваха на порозовели от слънцето веранди и изискано имитираха бедност в очакване да станат милионери, което щеше да се случи съвсем скоро. Сексуално въздържаният, но все още шарещ поглед на професора се спря по-специално на висока млада жена със зелени очи и много високи скули, издаващи централноевропейския ѝ произход. Острата ѝ рижо-руса коса стърчеше клоунски изпод черно бейзболно кепе с логото на албума \"Вуду\" на Д’Анджело, а плътните ѝ устни бяха разтеглени в сардонична усмивка. Момичето се изкиска грубо и нехайно прикри устата си с длан, когато дребният и старомоден денди с бастунче Соли Соланка, издокаран с панамена шапка и кремав ленен костюм, мина покрай къщата по време на следобедната си разходка. Соли беше колежанската му самоличност, на която никога не беше придавал голямо значение, но така и не беше успял да се отърси изцяло от нея. – Ей, господине? Извинете, господине? – провикна се подире му блондинката властно, изискваща отговор. Сатрапите край нея станаха бдителни като преториански гвардейци. Тя нарушаваше правилото на живота в големия град, нарушаваше го дръзко, уверена в силата си, сигурна в територията и глутницата си, безстрашна. Безцеремонността на красиво момиче, нищо особено. Професор Соланка спря и се извърна към изтегнатата на прага богиня, която продължи безцеремонно да го разпитва: – Много се разхождате. Така де, пет-шест пъти дневно ви виждам да отивате някъде. Седя си тук, виждам как се задавате, виждам как отминавате, но нямате куче и не се връщате с някоя дама или с покупки. Пък и по странно време, така че едва ли ходите на работа. Затова се питам: защо този човек се разхожда все сам? Сигурно сте чували, че в града има някакъв тип, който удря жени с бетонен къс, ама ако ви мислех за откачалка, нямаше да говоря с вас. Пък и имате британски акцент – интересно, а? Няколко пъти дори ви проследихме, обаче вие никъде не ходите, само обикаляте. Останах с впечатлението, че търсите нещо, и реших да ви питам какво. Просто се държа дружелюбно, господине, добросъседски. Голяма загадка сте. Поне за мен. У него внезапно се надигна гняв. – Търся спокойствие! – тросна се той. Гласът му потрепери от ярост, много по-силна, отколкото заслужаваше натрапничеството на момичето, ярост, която го шокира, когато плисна в нервната му система. Младата жена долови ожесточението му и се отдръпна мълчаливо. – Човече – намеси се най-едрият и най-покровителствено настроен преторианец, който сигурно беше неин любовник и изрусен центурион, – не си ли твърде войнствен за човек, който търси спокойствие? Момичето му напомняше за някого, но не можеше да си спомни за кого, и този дребен пропуск на паметта, този \"старчески епизод\" го загложди вбесяващо. За късмет, момичето го нямаше, нямаше никой, когато той се връщаше от карибския карнавал с мокра шапка и целият вир-вода, след като го беше изненадал кратък и силен топъл порой. Покрай синагогата \"Шеарит Израел\" в Сентръл Парк Уест (подобна на бял кит сграда с триъгълен фронтон върху четири – или колко там бяха – масивни коринтски колони) професор Соланка притича под пороя и си спомни как през страничната врата беше мярнал бар мицва на тринайсетгодишно момиче, което с нож в ръка очакваше ритуала по благославянето на хляба. Никоя религия няма ритуал за измерването на божията благодат, помисли си професор Соланка, човек би допуснал, че поне на англиканците ще им хрумне подобно нещо. Лицето на момичето сияеше в сумрака, младите му пълни черти издаваха увереност в сбъдването на най-върховните очаквания. Да, блажен миг, ако си склонен да използваш думата \"блажен\", но Соланка като скептик не я използваше. На съседното Амстердам Авеню имаше лятно квартално парти, уличен базар, който въртеше оживена търговия въпреки пороя. Професор Соланка подозираше, че на повечето места на планетата стоките, които тук се продаваха на безценица, са подредени по рафтовете и витрините на най-изисканите малки бутици и най-скъпите универсални магазини. Из цяла Индия, Китай, Африка и в голяма част от Южноамериканския континент хората, които разполагаха с време и пари за мода – или казано по-простичко в по-бедните географски ширини: просто ламтяха да придобиват, – щяха да се избият за уличните стоки в Манхатън, а също за дрехите и меката мебел по пълните със стока вехтошарници, върнатите порцеланови сервизи и обезценените парцалки от известни марки по магазините за намалени стоки в центъра на града. Професор Соланка си помисли старомодно, че Америка оскърбява останалата част от света, като се отнася към това изобилие с нехайното лекомислие на незаслужено огромното богатство. В това благодатно време обаче Ню Йорк се беше превърнал в обект и цел на световните алчни въжделения, а \"оскърблението\" само подклаждаше още по-силно желание в останалата част на планетата. В Сентръл Парк Уест обикаляха конни файтони. Подрънкването на звънчетата по сбруите звучеше като звънтенето на монети в шепа. Филмовият хит на сезона представяше упадъка на Римската империя, а в образа на нейния цезар се беше въплътил Хоакин Финикс. Рим, в който достойнството и честта, а също развлеченията на живот и смърт, бяха сведени до компютърно възсъздадена гладиаторска арена – амфитеатъра на Флавий или Колизея. И в Ню Йорк имаше хляб и зрелища: мюзикъл за сладки лъвчета, мотоциклетни надбягвания по Пето Авеню, Спрингстийн в \"Мадисън Скуеър Гардън\" с песен за Амаду Диало, пронизан с четиресет и един куршума от полицията, заплахата на полицейския профсъюз да бойкотира този концерт на Боса, Хилари срещу Руди, погребението на някакъв кардинал, филм за умилителни динозаври, автомобилните кортежи на двама до голяма степен заменяеми и несъмнено непопулярни кандидатпрезиденти (Буш, Гор), Хилари срещу Рик, гръмотевичната буря, връхлетяла концерта на Спрингстийн на Ший Стейдиъм, ръкополагането на някакъв кардинал, анимационно филмче за симпатични британски пилета и дори литературен фестивал; плюс поредица \"пищни\" шествия, които ознаменуваха многобройните етнически, национални и сексуални субкултури на града и (понякога) приключваха с наръгване с нож и нападения (обикновено) над жени. Професор Соланка, който се смяташе за егалитарно настроен, изконен гражданин, убеден, че селото е само за кравите, в дните на парадите крачеше рамо до рамо (потно) със своите съграждани. Една неделя се отъркваше в тесния ханш на участниците в някой гей прайд, а следващата танцуваше до пуерториканка с дебел задник, препасала гърди с държавното знаме. Не чувстваше личното си пространство нарушено сред това човешко множество, напротив. Тълпата предлагаше приятна анонимност, липса на вмешателство. Никой тук не се интересуваше от неговите тайни. Всички бяха дошли, за да се изгубят. Такова беше неизразимото вълшебство на тълпата, а по онова време като че ли единствената цел на професор Соланка беше да се изгуби. През онзи конкретен дъждовен уикенд във въздуха се носеше ритъмът на калипсо, не просто ямайските сбогувания на Хари Белафонте и глупашките песни от мъничко неловките младежки спомени на Соланка (\"Казвам ти открито / не ме връзвай като магаре, / защото ще скачам и ще рева, / не ме връзвай като магаре!\"), а истинската сатирична музика на трубадурите опозиционери от Ямайка: \"Банана Бърд\", \"Куул Ранингс\", \"Уелоубели\" на живо в Брайънт Парк и от тонколоните по цял Бродуей, високи до рамото му. След като професор Соланка се прибереше от парада обаче, го завладяваше меланхолия, обичайната му тайна печал, която той сублимираше в обществената сфера. Нещо не беше наред със света. Отказал се от оптимистичната философия за мир и любов от младостта си, той вече не знаеше как да се примири с все по-фалшивата (мразеше иначе идеалната за този контекст дума \"виртуална\") действителност. Измъчваше го въпросът за властта. Какво ли вършеха скришом управниците на града, докато разгорещените граждани се хранеха с най-разнообразни видове лотос? Не такива като Джулиани или Сейфър, които реагираха презрително на оплакванията на нападнати жени, нищо че вечерните новини излъчваха аматьорски видеоклипчета на престъпленията. Не тези нескопосани марионетки, а онези нависоко, които бяха там постоянно, неизменно задоволяваха своите ненаситни желания, търсеха новото, поглъщаха красота и винаги, винаги жадуваха за още. Царете на света, които никога не срещаш, но тях неизменно ги има (безбожникът Малик Соланка избягваше да дарява тези човешки привидения с вездесъщност), сприхавите и смъртоносни цезари, както би ги нарекъл приятелят му Райнхарт, Болингброковците със студено сърце, трибуни, готови да го наврат отзад на Кориолановците кметове и полицейски комисари Професор Соланка потръпна при този образ. Достатъчно добре се познаваше, за да си дава сметка за алената буква на вулгарността в нрава си, но въпреки това грубият израз го шокира, когато изникна в мислите му.", "date": "2018.06.15", "title": "Откъс от \"Ярост\" на Салман Рушди"}
{"url": "https://www.dnevnik.bg/sport/2018/06/15/3200549_na_svetovno_kato_na_pogrebenie_-_trite_dni_koito/", "text": "Искам да напусна тази пресконференция сега, защото все едно сме на погребение, а ние започваме световното първенство, което е едно фантастично събитие. Време е да оставим всичко това зад гърба си.\" Така капитанът на Испания Серхио Рамос опита да тушира бурната седмица, която един от фаворитите за титлата в Русия преживя след  безпрецедентното уволнение на селекционера Хулен Лопетеги  ден преди началото на мондиала. Във вторник той беше  обявен за новия треньор на \"Реал\" . В сряда трябваше  да си стегне багажа  и да напусне Сочи, след като испанската федерация го уволни и обвини него и мадридския клуб в некоректно отношение и погазване на правилата. \"Фурия роха\" пристигна с реални амбиции да се върне на световния връх, със самочувствието на отбор в серия от 20 поредни мача без загуба и с настроение след още един сезон, в който испанският футбол доминираше на клубно ниво. На прага на  най-важния си двубой от груповата фаза  - срещу европейския шампион Португалия (днес от 21.00 ч.), един от най-силните отбори в света изглежда разклатен, а настроението в лагера на испанците е очаквано минорно. В четвъртък, с насълзени очи, Лопетеги беше  представен като треньор на \"Реал\"  в компанията на своята съпруга и трите си деца. \"Вчера изживях най-тъжния ден в живота ми от смъртта на майка ми, но днес е най-щастливият\", каза той, като последното със сигурност не си личеше по изражението му.  Половин час по-късно, на 3000 километра от Мадрид, Рамос и новият временен наставник на Испания - спортният директор на испанската федерация Фернандо Йеро, се появиха пред препълнената зала за пресконференция в Сочи с унили и тъжни лица. Принудените усмивки при позирането за снимки не можеха да скрият настроението, което очевидно е обхванало отбора. Реакциите за случилото се бяха разнопосочни. Едни подкрепят действията на президента на федерацията Луис Рубиалес и обвиняват Перес и \"Реал\", че са поставили клуба над националния отбор и в желанието си винаги да получават това, което желаят, са нанесли непоправими щети преди мондиала. Според други Рубиалес е трябвало да преглътне яда си и да не отвръща на удара, за да може да запази спокойна обстановката преди най-важното футболно събитие. Който и да е \"злодеят\" в тази ситуация, единственият реален потърпевш е националният отбор. Йеро, чийто опит като главен треньор се изразява в един колеблив сезон начело на втородивизионния \"Овиедо\", ще има тежката задача да върне позитивната енергия в отбора. \"Няма да се отклоним дори с милиметър от нашата футболна концепция и от това, което правим от дълго време насам. Ще видите испанския отбор такъв, какъвто сте свикнали да го виждате. Един отбор, който играе главната роля на терена, който обича да играе красиво и който има ясна стратегия\", каза Йеро в първото си изявление като треньор на Испания. За всички е ясно, че\"фурия роха\" няма да промени своя облик на терена, но големият въпрос е как ще преодолее шока в навечерието на мондиала, защото още в първия си мач срещу себе си ще има изключително труден за побеждаване отбор. \"Имаме много ясна цел. Работихме солидно в последните две седмици преди турнира. Голяма част от треньорския щаб все още е тук. Нашите принципи са ясни и ние няма да променим тази реалност за една нощ\", допълни Йеро. Той намекна, че едва ли ще прави промени в плановете за състава, които е имал Лопетеги. \"Очевидно е, че имаме много малко време за работа, така че няма да променяме много\", каза бившият капитан на Испания и \"Реал\" (Мадрид).", "date": "2018.06.15", "title": "На световно като на погребение - трите дни, които разтърсиха испанския футбол"}
{"url": "https://www.dnevnik.bg/evropa/2018/06/15/3200588_makdonalds_zamenia_plastmasovite_slamki_s_hartieni_vuv/", "text": "Макдоналдс\" (McDonald's) съобщи днес, че ще замени пластмасовите сламки в заведенията си във Великобритания и Ирландия с хартиени, предаде \"Асошиейтед прес\". Процесът на замяна ще започне през септември и ще приключи догодина. Веригата да бързо хранене използва 1.8 милиона сламки дневно във Великобритания, отбелязва Би Би Си. През април британското правителство предложи забрана на пластмасовите сламки и на клечките за уши във Великобритания, припомня \"Ройтерс\". Над 60 независими  британски фестивала забраниха  пластмасовите сламки като част от ангажимента си да се спре използването на пластмасови изделия за еднократна употреба до 2021 година. \"Макдоналдс\" и други компании от сектора се сблъскват с все по-голям натиск от клиенти и защитници на околната среда  за прекратяване на използването на пластмасови сламки , тъй като те могат да попаднат в морето и да навредят на морските костенурки, птици и други морски организми. Хартиените сламки за разлика от пластмасовите се разграждат. Над 6.3 милиарда тона пластмаса са произведени в света до 2015 г. Почти 80 процента от тях попадат в сметища или околната среда.", "date": "2018.06.15", "title": "\"Макдоналдс\" заменя пластмасовите сламки с хартиени във Великобритания и Ирландия"}
{"url": "https://www.dnevnik.bg/biznes/turizam/2018/06/15/3200594_angelkova_otreche_za_konflikt_sus_simeonov_imali/", "text": "Конфликт между мен и вицепремиера Валери Симеонов няма, имаме различни гледни точки, заяви пред журналисти в курорта Албена днес министърът на туризма Николина Ангелкова, цитирана от радио \"Фокус\" – Варна. Тя поясни, че идеята  курортите да се извадят от закона за шума  е на работещите в туристическия бранш. \"Бях сезирана от повече от 30 от най-големите организации с това да се прецени националните курорти да бъдат извадени от закона за шума, защото ние регламентираме техния правен статут в Закона за туризма и съответно детайлите по отношение на дейностите, които се извършват на територията на националните курорти, да бъдат регулирани в наредба и кметовете и местната власт, съответно и местният бизнес чрез консултативните съвети по туризъм да могат да определят, образно казано, зоните в даден курорт\", каза Ангелкова. Тя даде пример с Албена и кмета на Балчик. \"Кметът и ръководството на курорта заедно с представители на бранша в региона могат да преценят и да вземат решение примерно, че Албена е само една зона за семеен отдих, и да няма шум след 22.00 часа или след 23.00 часа, както прецени местната власт. Така контролните органи ще следят за спазване на всички тези мерки\", поясни идеята си министърът. Ангелкова даде и друг пример - кметът на Варна преценява, че курортът Златни пясъци е в две зони и всяка да има свой регламент. \"Ние искаме да дадем тази преценка на местната власт и на местния бизнес, които най-добре познават нуждите на региона. Това е нашето предложение. Оттам нататък какво ще решат народните представители аз не мога да коментирам\", обобщи министърът на туризма. От началото на месеца Николина Ангелкова и Валери Симеонов водят задочен спор през медиите, който е както за бъдещата наредба за шума, така и  за статута на популярни заведения  по плажовете. Вицепремиерът дори обяви, че министърът на туризма  подготвя продажба на земи, на които сега се плажува . В сряда след обсъждането на закона за шума в комисията по икономика  вицепремиерът Валери Симеонов намекна , че може да подаде оставката си до октомври, ако министърът на туризма Николина Ангелкова продължи да го саботира.", "date": "2018.06.15", "title": "Ангелкова отрече за конфликт със Симеонов, имали различни гледни точки"}
{"url": "https://www.dnevnik.bg/biznes/2018/06/15/3200604_chernomorskite_strani_planirat_da_razvivat_obsht/", "text": "Държавите - членки на Организацията за Черноморско икономическо сътрудничество (ОЧИС) планират да създадат общ Черноморски туристически бранд за развитие на вътрешнокруизния туризъм в Черно море. Това съобщи пресцентърът на Министерството на туризма след като Варна беше домакин на форум на организацията, който беше част от програмата на българското европредседателство и събра ресорните за туризма министри на страните - членки. Общият продукт ще обединява вино, гурме, културен, балнео и СПА туризъм. В обща декларация представители на държавите са обявили желание да работят за увеличаване на туристическите потоци между дестинациите и за превръщане на устойчивия туризъм в един от основните двигатели на социално-икономическото развитие в региона. Регионът е с население от над 333 млн. потребители с общ брутен вътрешен продукт от 2.8 трлн. долара, което представлява 14% от цялата европейска и 4% от световната икономика, е посочила министърът на туризма Николина Ангелкова на форума. Територията на държавите от ОЧИС е 423 000 кв. км. В последните години регионът се утвърди като водеща туристическа дестинация, посетена от над 115 млн. души през 2016 г. Това са 19 % от всички туристически посещения в Европа, е отбелязала Ангелкова. България вече е инициирала и създаването на общ Балкански маршрут, което е първи по рода си такъв проект за трансгранично сътрудничество между държавите в региона. Той ще окаже положително въздействие върху мерките за привличане на повече туристи от далечни и перспективни пазари към Югоизточна Европа, прогнозира Ангелкова. Организацията за Черноморско икономическо сътрудничество е международна регионална икономическа организация на страните от Черноморския регион. Седалището на организацията се намира в Истанбул, Турция. В момента страни членки са Албания, Армения, Азербайджан, България, Грузия, Гърция, Молдова, Румъния, Русия, Сърбия, Турция и Украйна.", "date": "2018.06.15", "title": "Черноморските страни планират да развиват общ туристически бранд"}
{"url": "https://www.dnevnik.bg/bulgaria/2018/06/15/3200624_biser_pekov_dnes_shte_smetne_kolko_pari_sa_nujni_za/", "text": "Социалният министър Бисер Петков обеща по-късно днес да има разчети на това колко пари ще са нужни за за лична помощ на хората с увреждания. Днес той се срещна с протестиращите в София майки на деца с увреждания, а на срещата присъства и омбудсманът Мая Манолова, съобщи \"Нова телевизия\". Държавата обаче не е готова да говори за пари и срещите ще продължат и в следващите три дни, каза Петков. \"Проблемът е, че министерството не разполага с данни за това какви са потребностите на различните групи лица с увреждания\", коментира омбудсманът Мая Манолова. Майките на деца с увреждания се заканиха да продължат протеста си с палатковия лагер пред парламента, който те разположиха там на 1 юни, докато не бъде приет законът. Вчера Петков се срещна с майки на младежи с множество увреждания във Варна, които живеят в палатков лагер в центъра на града. Те настояват за  индивидуален подход и избор на социалните услуги , които са им нужни.  В България има около 80 хил. души с над 90% увреждания. 10 хил. от тях са със 100% инвалидност и имат нужда от 8-часова грижа от друг човек. Отговорните за хората с увреждания са в командировка В същото време пряко отговорните служители в министерството - зам.-министър Росица Димитрова и държавният експерт от отдел \"Интеграция на хората с увреждания\" Надежда Харизанова, са на луксозна командировка в Ню Йорк, пише вестник \"Сега\". От 12 до 14 юни те представят \"положителния опит и постигнатите резултати в България\" за правата на хората с увреждания и деинституционализацията на децата с увреждания. Насред кризата с оставката на Петков, който в понеделник беше отстранен от Борисов, а във  вторник - върнат обратно , за да  \"отърве премиера от палатковите лагери\" , в профила на  министерството във \"Фейсбук\"  се появиха снимки на Димитрова и Харизанова от Ню Йорк. Общата стойност на пътуването на двете служителки е 16 150 лв., става известно от документ, с който \"Сега\" разполага.  След запитване на изданието за командировката пресцентърът на министерството разпространи съобщение до всички медии какво е правила зам.-министърът на конференцията. \"Социалното включване на хората с увреждания трябва да е на равни начала с всички останали групи от обществото\", заявила Димитрова в централата на ООН. Тя подчертала, че българското законодателство дава гаранции за недискриминация и равни възможности за всички. И обяснила, че у нас се разработва нов закон за социалните услуги, който \"ще създаде иновативен модел на финансиране и подобряване на качеството, ефективността, управлението и мониторинга на социалните услуги\". Тъкмо законът, който хвали Димитрова, е отхвърлен от майките, защото не подкрепя всички хора с увреждания, а само най-тежките случаи.", "date": "2018.06.15", "title": "Бисер Петков днес ще сметне колко пари са нужни за лична помощ на хората с увреждания"}
{"url": "https://www.dnevnik.bg/detski_dnevnik/2018/06/15/3198204_s_decata_v_pochivnite_dni_16_i_17_juni/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Творческа работилничка Kornel4Kids очаква деца над 4 години от 11 до 12 часа, за да си изработят цвете от креп хартия. Цената за участие е 5 лв., като участието на родителя не се заплаща допълнително. За записване можете да изпратите името на детето и възрастта му  във \"Фейсбук\" , на място в книжарница \"Корнел В\".  - Фолклорна танцова панорама ще популяризира българския танцов фолклор, като събере на една сцена професионални и самодейни групи за сценични танци на основата на българския музикален и танцов фолклор, както и да подпомогне участниците морално и материално. Проектът е на фондация \"Българско танцово изкуство\". Концертите са от 14 и 19 часа в Зала 1 на НДК.  - От 10 до 18 часа с вход свободен и многобройни атракции в Националния военноисторически музей ще се проведе Ден на бащата. Специално за събитието Българската армия представя военни машини \"Мерцедес\", бойна бронирана машина \"Командо-Селект\", брониран боен джип \"Пясъчна котка\", високопроходима линейка, участвала в мисии, и учебна катапултна седалка. Всички желаещи ще могат да влязат в кабините на едни от най-атрактивните машини от външната експозиция на музея – вертолет Ми-24, самоходна минохвъргачка \"Тунджа\" и ракетен комплекс 2К 52 Фрог \"Луна-М\". Музеят ще предлага още: програмиране на роботи и създаване на видеоигри, зона с виртуална реалност, конструктор за млади откриватели, сглобяване на къщички, приказки за парите, решаване на логически задачи и разнообразни интерактивни игри. Децата ще скачат на огромен матрак, сами ще си направят ключодържател или магнит от дърво, ще се снимат като военен пилот, ще рисуват дори върху вода, а в приказния град Щуроландия ще бъдат каквото си поискат – кмет, художник, готвач или журналист. Лятната читалня ще посрещне малки и големи с увлекателни четива, интригуващи истории и книжки за оцветяване. Изморилите се ще си отдъхнат в специално обособен тв кът, където децата ще се забавляват с любими детски филми. А любителите на природата ще си починат в скаутския лагер в двора на музея.  - От 10.30 часа, в парка за открит шахмат до Културен дом \"Красно село\" художничката Капка Кънева ще покаже на децата как с ножица и хартия е създала илюстрациите за \"Съвет към малките момичета\" от Марк Твен. Работилницата е част от поредицата безплатни  събития \"РазЛИСТи София!\" , които издателство \"Лист\" организира за деца с подкрепата на Столична община.  - БНР кани на Радио парк фест на Голямата поляна в Южния парк. Ще пеят и свирят едни от най-добрите български поп, рок, джаз и хип-хоп изпълнители. Специален гост на събитието ще бъде македонският китарист Влатко Стефановски, който ще свири с Биг бенда на общественото радио. Тракийският и античен град Кабиле край града ще стане сцена на внушителни исторически възстановки. Близо 200 участници от клубове от цяла България и гости от Румъния се включват в седмото издание на Панаира на туристическите забавления и анимации. Тридневното събитие (15 - 17 юни) е част от празничната програма за Деня на Ямбол 2018 и е с вход свободен за зрителите.  Летният сезон започва. Любителите на маунтин байка ще се радват на двудневна карта на цената на еднодневна, а трима щастливци ще спечелят и сезонна лифт карта за лятото. Неделя - детският научен център \"Музейко\" е приготвил специален ден, изпълнен с игра и предизвикателства за най-малките посетители. Всички от 3 до 8 години са добре дошли от 10 до 17 часа е центъра, а по случай Международния ден на бащата всички бащи ще ползват 50% намаление от стойнoстта на своя билет. Подробности можете да прочетете  тук . \"Био игри\" кани деца между 5 и 7 години от 11 до 12.30 часа в природонаучния музей на ателие \"Бактерии\". Необходимо е записване на  info@bio-game.org . При необходимост информация можете да получите на 0882/ 523281.  - БНР кани на Радио парк фест на Голямата поляна в Южния парк. Ще пеят и свирят едни от най-добрите български поп, рок, джаз и хип-хоп изпълнители. Специален гост в събитието ще бъде македонският китарист Влатко Стефановски, който ще свири с Биг бенда на общественото радио. - Началото на фестивал на живите статуи ще бъде поставено от 20.30 часа в централната градина на площад \"Свобода\". Тракийският и античен град Кабиле край града ще стане сцена на внушителни исторически възстановки. Близо 200 участници от клубове от цяла България и гости от Румъния се включват в седмото издание на Панаира на туристическите забавления и анимации. Тридневното събитие (15 - 17 юни) е част от празничната програма за Деня на Ямбол 2018 и е с вход свободен за зрителите.  - Фолклорна танцова панорама ще популяризира българския танцов фолклор, като събере на една сцена професионални и самодейни групи за сценични танци на основата на българския музикален и танцов фолклор, както и да подпомогне участниците морално и материално. Проектът е на фондация \"Българско танцово изкуство\". Концертът е от 20.30 часа на сцената на Летния театър.", "date": "2018.06.15", "title": "С децата в почивните дни (16 и 17 юни)"}
{"url": "https://www.dnevnik.bg/kultura/2018/06/15/3200609_lakme_otkriva_festivala_opera_v_parka/", "text": "Френската опера \"Лакме\" на Лео Делиб ще открие летния фестивал \"Опера в парка\", съобщават от Софийската опера и балет. От 15 юни до 15 юли в парка на Военна академия \"Г. С. Раковски\" в София ще се проведе деветото издание на фестивала. Днес и утре събитията няма да са в парка, заради лошото време, а ще се в операта. За другите дни все още не е уточнено, съобщават организаторите. Афишът на оперните заглавия влизат още \"Пепеляшка\" (на 16 юни) и Любовен еликсир\" (на 17 юни). Балетните представления са \"Дамата с камелиите\" (на 22 юни и на 1 юли), \"Жизел\" (на 22 и 30 юни), \"Зорба гъркът\" (на 24 и 29 юни). Ще има и програма и за децата. Историята за \"Трите прасенца\", \"Мечо Пух\", \"Червената шапчица\" и премиерата на \"История с патоци, мечо и лиса\" на композитора Георги Костов ще зарадват малките приятели на операта с много герои, познати и нови.", "date": "2018.06.15", "title": "\"Лакме\" открива фестивала \"Опера в парка\""}
{"url": "https://www.dnevnik.bg/sviat/2018/06/15/3200643_sasht_moje_da_napusnat_suveta_za_pravata_na_choveka_na/", "text": "САЩ може да се оттеглят от Съвета за правата на човека на ООН заради Израел – това съобщават активисти и дипломати пред агенция \"Ройтерс\". Сесията на съвета започва в Женева в понеделник и ще продължи три седмици, но според американски източник изтеглянето на Вашингтон от него е \"неизбежно\", а дипломатически източници твърдят, че въпросът дали САЩ ще напуснат не е дали, а кога. Американският посланик в ООН  Ники Хейли  преди година предупреди съвета, че това ще се случи, ако органът не спре с \"хроничните си антиизраелски пристрастия\". Създаденият през 2006 г. форум има за постоянна точка в дневния си ред нарушенията на Израел в  окупираните палестински територии  и Вашингтон иска тя да бъде премахната. САЩ бойкотираха съвета в продължение на три години по време на мандата на Джордж У. Буш, преди Барак Обама да прекрати акцията през 2009 г. Миналият месец 47-членният форум гласува да започна разследване на  убийствата в Газа  и обвини Израел в прекомерна употреба на сила, като само САЩ и Австралия гласуваха против. Евентуално оттегляне на Вашингтон от съвета ще остави Израел още по-изолиран и ще засили позицията на държави като Куба, Египет, Пакистан и Русия, които смятат, че ООН се меси във вътрешните работи на суверенни държави. ЕС няма обща позиция, предимно заради желанието на Белгия въпросът за Израел да остане в дневния ред за всяка сесия. САЩ искат още да се улесни изключването на държави, които нарушават човешките права, като дават за пример Венецуела, Китай и Саудитска Арабия. Съветът води разследвания в Мианма, Южен Судан и Сирия, които могат да доведат до наказания в бъдеще.", "date": "2018.06.15", "title": "САЩ може да напуснат Съвета за правата на човека на ООН заради Израел"}
{"url": "https://www.dnevnik.bg/sport/2018/06/15/3200613_nai-dobriiat_bulgarski_lekoatlet_propuska_ostatuka_ot/", "text": "Най-добрият български лекоатлет при мъжете Тихомир Иванов ще пропусне остатъка от сезона, включително най-важното състезание за 2018 г. - европейското първенство в Берлин (7-12 август). 23-годишният състезател в скока на височина се е подложил на операция на четириглавия бедрен мускул в края на миналата седмица. Това е същата контузия, която  извади Иванов от финала на световното първенство в Лондон  през 2017 г. През зимата той е продължил да изпитва болки, но в последните седмици травмата се е изострила. \"Операцията е лека, но няма да му позволи да се състезава този сезон\", каза треньорът му Георги Гетов пред  bgathletic.com . \"Вследствие на травмата се е получил проблем и на залавното място на четириглавия бедрен мускул (т.нар. спортна херния)\", допълни той. Гетов обясни, че вариантите пред Иванов са били два. Единият е бил лечение със стопроцентова почивка, което обаче не дава гаранция, че болките няма да се възобновят. Другият е бил артроскопия, която да реши окончателно проблема. \"След консултациите и прегледите нямахме друг избор и просто действахме. Не ми се скачаше по 220-225 см. Това щеше да е максимумът\", каза Иванов, който през януари  спечели наградата за най-добър български лекоатлет на 2017 г. С постижение от 231 см от миналото лято той беше след претендентите за челните места на европейското. Сега за него предстои възстановяване в клиниката в Истанбул, където се е оперирал. През септември се очаква той да поднови тренировки на пълни обороти, сподели Гетов. \"Световни и европейски първенства ще има и занапред. Предпочитам да сме напълно здрави за олимпийските игри (Токио 2020), а не да се яви проблем в ключови моменти в подготовката за 2020 г. Опитахме да тренираме с болките, но това беше компромис и няма смисъл. Той е млад състезател, а не човек на 30 години\", допълни треньорът на българския скачач.", "date": "2018.06.15", "title": "Най-добрият български лекоатлет пропуска остатъка от сезона заради операция"}
{"url": "https://www.dnevnik.bg/evropa/2018/06/15/3200644_tova_ne_e_igra_na_tronove_koaliciiata_na_merkel_e_v/", "text": "Консервативният съюз, ръководен от Ангела Меркел, може да се раздели в спора за имиграцията, каза съюзник на канцлера, докато третата партия в крехкото й правителство намекна, че търпението й се изчерпва, предаде \"Ройтерс\". Разногласията между християндемократите на Меркел и баварската им сестринска партия  Християнсоциален съюз заплашват бъдещето на коалицията три месеца след идването й на власт и на фона на  задаващите се разделения в Европа по темата за мигрантите . \"Мисля, че (Меркел) ще опита докрай да намери единство по въпроса\", заяви говорителят на партията по вътрешните въпроси Матиас Миделберг. Попитан дали съюзът с баварската партия може да се разпадне, той отговори: \"Това не може да бъде напълно изключено.\" Бавария бе на предната линия по време на мигрантската криза през 2015 г., когато политиката на \"отворените врати\" на Меркел допусна около милион бежанци в Германия. Според много консерватори тази политика е отговорна за възхода на крайнодясната \"Алтернатива за Германия\", превърнала се в основна опозиционна партия след изборите през септември. Вътрешният министър Хорст Зеехофер, който е лидер на Християнсоциалния съюз и е изправен пред регионални избори през октомври, иска Германия да отказва влизане на мигранти, които вече са регистрирани в южни държави, но Меркел отхвърля този план. Баварският премиер Маркус Зьодер, за когото се смята, че иска да отнеме председателския пост от Зеехофер, застана зад предложението в петък. \"Трябва да слушаме хората\", заяви Зьодер пред в. \"Билд\". Според  проучване на института \"Инфратест димап\"  62% от германците смятат, че мигрантите без документи за самоличност трябва да бъдат отхвърляни още на границата. Край на търпението Според германското издание \"Райнише пост\" парламентарният лидер на християндемократите Фолкер Каудер е помолил председателя на парламента Волфганг Шойбле да посредничи. Християнсоциалният съюз се опасява, че антиимигрантските настроения може да сложат край на продължаващата му вече десетилетия доминираща позиция в баварското правителство. Меркел обаче твърди, че неговият план ще завърже ръцете й, докато се опитва да постигне споразумение по предложението за споделяне на товара от бежанците поравно в ЕС, където друг спор за мигрантите  влоши отношенията между Италия и Франция . Лявоцентристкият коалиционен партньор на консерваторите, Социалдемократическата партия, подчерта, че спорът трябва да бъде уреден. Председателят на партията Андреа Налес заяви: \"Няма да позволим паниката на регионалното правителство на Християнсоциалния съюз да държи Германия и Европа за заложници.\" Финансовият министър и социалдемократ Олаф Шолц добави: \"Задачата за управлението на нашата страна не е епизод от \"Игра на тронове\", а много сериозен въпрос. Замесените не трябва да го забравят.\" Ако Зеехофер успее да прокара плановете си от позицията на вътрешен министър, Меркел може да бъде принудена да го отстрани, отслабвайки още повече коалицията си, но евентуално подпомагайки Християнсоциалния съюз в регионалната му битка с \"Алтернатива за Германия\".", "date": "2018.06.15", "title": "\"Това не е \"Игра на тронове\" \": Коалицията на Меркел е в риск заради спора за мигрантите"}
{"url": "https://www.dnevnik.bg/sviat/2018/06/15/3200660_iran_moje_da_suzdade_bazi_v_siriia_ako_e_nujno_obiavi/", "text": "Иран не разполага с военни бази и в Сирия и не е отправял искания да създаде такива, но това определено би било възможно, ако го поиска. Това каза сирийският президент Башар ал Асад в интервю за арабския новинарски канал  \"Ал Алам\" , цитиран от \"Ал Монитор\". За разлика от Иран Русия разполага с такива бази заради въздушната подкрепа, която оказва на сирийските сили в седемгодишната война, добави Асад. В последните години темата за военната инфраструктура на  иранските сили  е спорна - противниците на режима твърдят, че Иран има силно присъствие на терен и сериозна инфраструктура на разположение и обясняват и с тях  големия брой жертви , за които медиите съобщават при различни инциденти. Според държавния глава, макар на сирийска територия да няма ирански бригади и дивизии, на терен действат т.нар. съветници, които обаче влизат в битки и тогава се превръщат в \"бойци\". Асад обяви и че планира да посети Техеран и макар пътуването да е било отложено заради \"вътрешни обстоятелства\", ще се случи \"скоро\". През октомври 2015 г. Асад направи в Русия първото си посещение в чужбина, откакто започна войната. Последваха още пътувания, също за срещи с руския му колега Владимир Путин.", "date": "2018.06.15", "title": "Иран може да създаде бази в Сирия, ако е нужно, обяви Асад"}
{"url": "https://www.dnevnik.bg/sviat/2018/06/15/3200693_finlandski_sud_dade_dojivoten_zatvor_na_muja_ubil_s/", "text": "Финландски съд осъди мароканския мигрант Абдерахман Буанан на доживотен затвор заради убийството на две жени при нападение с нож в град Турку миналата година, съобщи \"Ройтерс\". При същата атака осем души бяха ранени. Това бе  първото подобно нападение  във Финландия и то подтикна страната да преразгледа част от  антитерористичното си законодателство . Буанан се признава за виновен, но настоява, че е воин на \"Ислямска държава\". Групировката обаче не е поемала отговорност за деянието му. Нападателят е кандидатствал за убежище през 2016 г., но молбата му е била отхвърлена.", "date": "2018.06.15", "title": "Финландски съд даде доживотен затвор на мъжа, убил с нож минувачи в Турку"}
{"url": "https://www.dnevnik.bg/bulgaria/2018/06/15/3200703_oshte_edin_sud_prekrati_deloto_sreshtu_kmeta_na/", "text": "И Специализираният наказателен съд прекрати делото срещу кмета на Пловдив Иван Тотев. Той е подсъдим заедно със заместника си Димитър Кацарски и кмета на район \"Западен\" Димитър Колев. Съдия Даниела Костова (бивш член на Висшия съдебен съвет - бел.ред.) прие, че обвинението е неясно, нелогично и не е подкрепено с факти. Съдебното ѝ определение подлежи на обжалване в седемдневен срок. Още през октомври 2017 г. окръжният съд в Пловдив прекрати делото и го върна на прокуратурата заради съществени процесуални нарушения, част от които спецсъдът прие днес, че не са отстранени. Процесът се разглежда вече от спецсъда заради промените в Наказателно-процесуалния кодекс от ноември 2017 г., които пратиха там много от делата за корупцията и други престъпления по високите етажи на властта. \"Не може да има съдебен акт по неясна обвинителна воля\", аргументира се още съдия Костова. По думите ѝ всяко неизпълнение на минималните изисквания към обвинителния акт нарушава правото на защита на подсъдимите. А в този обвинителен акт прокуратурата не е изпълнила задължението си за ясно, пълно и логично изложение. Държавното обвинение не е посочило с кои свои действия тримата подсъдими са осъществили това, в което са обвинени, както и с какво конкретно са нарушили служебните си задължения. \"Няма никаква яснота има ли плащане от общината и оттам настъпили ли са вредни последици\", допълни съдът. В обвинението не е посочено и кой е пострадал от действията на тримата и ако има такъв, е трябвало да му се даде възможност да се конституира по делото като граждански ищец. В обвинителния акт липсват и конкретни данни за съучастие на тримата и общ престъпен умисъл между тях. Прокурорът Димитър Петров каза, че \"категорично ще протестира\" днешното определение. По думите му спецсъдът е преписал определението за прекратяване на окръжния съд в Пловдив. Самият Иван Тотев отказа да коментира. Тримата кметове са обвинени в престъпление по служба във връзка с изграждането на т.нар. зоокът в Пловдив. Според държавното обвинение с действията си тримата са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне.", "date": "2018.06.15", "title": "Още един съд прекрати делото срещу кмета на Пловдив Иван Тотев"}
{"url": "https://www.dnevnik.bg/bulgaria/2018/06/15/3200657_antikorupcionnata_komisiia_ulichi_kmeta_na_septemvri_v/", "text": "Комисията за противодействие на корупцията и за отнемане на незаконно придобито имущество (КПКОНПИ) е установила, че кметът на Септември Марин Рачев е в конфликт на интереси, съобщава БНР. Причината е издаването на заповед за изготвянето на проект в полза на фирма, собственост на майка му. Имотът е в землището на курортното село Варвара, като целта е там да се построи семеен хотел. Сигналът до комисията е подаден от адвокат Николай Баташки от  инициативния комитет \"Да спасим община Септември\" . \"Става въпрос за промяна на предназначението на имоти от горския фонд в имот за застрояване. Оправданията на кмета, че не е знаел, че фирмата се притежава от майка му, са несъстоятелни, а последващото отменяне на заповедта му не поправя допуснатото нарушение\", коментира Баташки. Ако решението на комисията бъде потвърдено от съда, Рачев трябва да бъде отстранен от длъжност. Разследваният от Специализираната прокуратура Марин Рачев засега отказва коментар. Постановлението на комисията подлежи на обжалване пред Административен съд - Пазарджик, и пред ВАС. Паралелно с това  се води наказателно разследване срещу Рачев за умишлена безстопанственост  и ощетяване на община Септември с 13 млн. лева.", "date": "2018.06.15", "title": "Антикорупционната комисия уличи кмета на Септември в конфликт на интереси"}
{"url": "https://www.dnevnik.bg/sviat/2018/06/15/3200706_zaev_i_cipras_se_gotviat_za_sreshta_v_makedoniia/", "text": "Правителствата на Гърция и Македония подготвят срещата на премиерите Алексис Ципрас и Зоран Заев, на която ще бъде подписан договорът за край на спора за името между двете държави, пише в. \"Катимерини\". Събитието най-вероятно ще се проведе от македонската страна на Преспанското езеро, след като първоначалната идея беше това да се случи на гръцка територия. По-рано македонската агенция МИА съобщи, че се обсъжда и вариант делегациите на Заев и Ципрас да имат работен обяд в Македония, а самото подписване да се осъществи в Гърция. Решението на Скопие и Атина за името  \"Република Северна Македония\" , обявено във вторник, обаче е поставено под въпрос от  вота на недоверие  срещу Ципрас, внесен от най-голямата  опозиционна  партия \"Нова демокрация\". Разискванията на вота, които започнаха снощи и продължиха до 2 ч. сутринта, трябва да приключат утре следобед и ще се проведат на фона на очаквани многохилядни демонстрации. Засега срещата е предвидена за неделя. Договорът трябва да се подпише от първите дипломати на двете страни, Никос Коциас и Никола Димитров, в присъствието на Ципрас и Заев. Според агенция МИА организации в Гърция, които се обявяват против договора и не искат името на Македония да съдържа термина, обозначаващ географската област, вече организират превоз до Преспанското езеро за демонстрантите, които биха искали да се включат. Тази вечер и утре сутринта пред парламента в Атина ще се съберат протестиращи, които настояват да не се потъпква идентичността им чрез договора, който дава на Скопие право да запази думата \"Македония\" в името си, както и да употребява \"македонски\" и \"македонци\", говорейки за езика, народа и културата си. Два часа след началото на демонстрациите в Атина на площад \"Синтагма\" са се събрали стотици хиляди - близо 100 хил., които се събраха по-рано тази година в знак на протест срещу хода на преговорите за името, отбелязва \"Катимерини\". По-големият протест обаче се очаква в 20 ч. тази вечер. \"Правителството продава името на нашата Македония с крещящо нарушение на нашата утвърдена национална позиция. Ние няма да одобрим подпис на такъв срамен договор, с който в Скопие ще се наричат \"македонци\", а езикът им ще е \"македонски\",\" казват организаторите на серията митинги от Комитета за защита на гръцкия характер на Македония.", "date": "2018.06.15", "title": "Заев и Ципрас се готвят за среща в Македония въпреки протестите в Гърция"}
{"url": "https://www.dnevnik.bg/photos/2018/06/15/3200607_fotogaleriia_magiiata_na_futbola_koiato_zavladia_sveta/", "text": "В продължение на месец светът ще бъде зареден с магията на футбола. В деня на откриването на световното първенство в Русия агенция \"Ройтерс\" направи селекция от снимки на фенове от различни краища на планетата. На снимката: Фен на Колумбия", "date": "2018.06.15", "title": "Фотогалерия: Магията на футбола, която завладя света"}
{"url": "https://www.dnevnik.bg/biznes/turizam/2018/06/15/3200738_edinstvenoto_narushenie_na_baseina_na_plaja_v_kavarna/", "text": "Единственото нарушение, свързано с басейна,  изграден от наемателя на плажа в Каварна  и собственик на хотел до него местен бизнесмен Валентин Николов-Цуцко, е, че в момента е безплатен само за гостите на комплекса с пакет \"ол инклузив\". Това съобщи днес министърът на туризма Николина Ангелкова, която е на обиколка по Северното Черноморие. \"Потребителите имат равни права при ползване на една и съща услуга. И понеже на табелата пише, че басейнът е безплатен за гостите на хотела, трябва да е безплатен за всички посетители на плажа\", казва Ангелкова, цитирана от пресцентъра на Министерството на туризма. Тя припомни, че първата проверка за басейна на плажа показала, че той отговаря на схемата и за него не се излива бетон, а е с пластмасово корито, което му дава статут на преместваем обект. Министерството на туризма ще напише писмо до наемателя с искане до три дни да премахне несъответствията, както предвижда договорът. Ако това не бъде изпълнено, ще се търси неустойка. Ще бъде сигнализирана и Комисията за защита на потребителите, за да направи проверка. Министърът препоръча да се спрат строителните дейности до плажа Ангелкова препоръчва на община Каварна да вземе спешни мерки и да спре строителните дейности до плажа на града, които по същество са довършителни работи по хотела на Валентин Николов. Казусът д оведе до скандал в общинския съвет в сряда . \"Това е абсолютно забранено след 15 май. Редно е било така да се планира строителството на хотела и пътя до плажа, че да не нарушава забраната и да осигури максимален комфорт на туристите\", поясни министърът. Според нея, макар да има достъп до плажа от двете страни на строежа, той причинява дискомфорт на туристите. \"Ако община Каварна иска да привлича туристи и да осигури добри условия за плажуващите, не е редно да допуска такава ситуация. Ако е искала подобрения, е трябвало да си направи планирането така, че до 15 май строителните дейности да приключат, а не да са факт месец след забраната. Тук е добре да се намеси областната управа, смята министър Ангелкова и допълва, че Министерството на туризма няма правомощия за територия извън морския плаж.", "date": "2018.06.15", "title": "Единственото нарушение на басейна на плажа в Каварна се оказа режимът за достъп"}
{"url": "https://www.dnevnik.bg/zdrave/2018/06/15/3200835_zdravnoto_ministerstvo_publikuva_preporuki_zaradi/", "text": "Заради зачестили случаи на птичи грип сред домашни птици в България, Министерството на здравеопазването публикува препоръки да се спазват следните основни правила: При приготвяне на храната всички продукти от птичи произход, вкл. яйцата, да бъдат добре термично обработени. Птичият грип е заболяване, засягащо най-често дивите птици, но може да засегне и домашните птици. Заразените птици отделят вируси със слюнката, носния секрет и изпражненията си. Заразяването на хората с вируса на птичи грип се среща рядко и се извършва при директен контакт със заразени птици или замърсени повърхности и предмети. За рискови фактори се считат клане, обезперушаване, обработка на трупове на заразени птици и подготовката на птиче месо за консумация, както и консумацията на неправилно термично обработено месо от заразени птици. Важно е да се знае, че вирусите на птичи грип не се предават на хора при консумация на правилно приготвени птиче месо и яйца. В много редки случаи е установено предаване на заболяването от човек на човек. Заболяването при хората протича с различна клинична картина: от лека инфекция на горните дихателни пътища (треска и кашлица) до тежка пневмония, сепсис. Възможно е да се прояви и с конюнктивит, диария, повръщане, коремни болки, енцефалит.", "date": "2018.06.15", "title": "Здравното министерство публикува препоръки заради птичия грип"}
{"url": "https://www.dnevnik.bg/sport/2018/06/15/3200745_na_rojdeniia_si_den_salah_ostava_rezerva_v_purviia/", "text": "Звездата на Египет Мохамед Салах е оставен на резервната скамейка за първия мач на отбора на световното първенство - срещу Уругвай. Двубоят стартира днес от 15.00 ч. в Екатеринбург. Голмайсторът на \"Ливърпул\" и Висшата лига се възстановява от контузия в рамото, която получи  във финала на Шампионската лига  срещу \"Реал\" (Мадрид) (1:3) след  единоборство със Серхио Рамос . В четвъртък  селекционерът на Египет Ектор Купер заяви , че фланговият нападател, който днес навършва 26 години, с \"почти стопроцентова сигурност ще е готов за мача\". Аржентинският специалист все пак е решил да не рискува с пускането на Салах още от първата минута. Мястото на футболист №1 на Висшата лига за изминалия сезон ще бъде заето от Амр Уарда. Останалите титуляри в египетския тим са вратарят Мохамед ел Шенауи и полевите играчи Али Габр, Ахмед Хегази, Ахмед Фатхи, Мохамед Абдел-Шафи, Терек Хамед, Мохамед Елнени, Абдала ел Саид, Трезеге и Маруан Мохсен. Луис Суарес и Единсон Кавани очаквано повеждат атаката на Уругвай. Зад тях ще действат Джорджиан де Араскаета, Матиас Весино и Нахитан Нандес. Родриго Бетанкур ще е опорен халф. Мартин Касерес, Диего Годин, Хосе Хименес и Гилермо Варела сформират четворката в отбрана, а Фернандо Муслера е на вратата.", "date": "2018.06.15", "title": "На рождения си ден Салах остава резерва в първия мач на Египет"}
{"url": "https://www.dnevnik.bg/evropa/2018/06/15/3200760_idvat_li_poslednite_dni_na_merkel_kato_kancler/", "text": ". Нека първо да припомним какво се случи в четвъртък в политически Берлин. Цяла нощ германският канцлер и нейният вътрешен министър водят разговор в канцлерството. Но не съумяват да се обединят около обща миграционна политика. След това двете партии посестрими - ХДС и ХСС - се събират отделно на спешни съвещания, а текущото заседание на Бундестага е набързо прекъснато. Никога досега двете партии не са подхождали така една към друга. Това обаче не е всичко. По време на заседанието на ХСС вътрешният министър  Хорст Зеехофер обявява , че в краен случай ще действа на своя глава. Но какво точно иска да направи? Казано съвсем накратко: иска да затвори границите на Германия със съседните ѝ държави с цел да се спре притокът на кандидати за убежище. ХСС го подкрепя единодушно - партията не иска да допуска в Германия бежанци и мигранти, които се стъпили за първи път на територията на ЕС в някоя друга страна. А това са почти всички бежанци. Никой не знае как точно ХСС възнамерява да постигне целта си. Но и всъщност изобщо не става дума за това, а за Ангела Меркел и  за бъдещето ѝ като канцлер . И дали тя може да си позволи да преглътне този афронт. Какво предстои Позицията на Меркел е ясна - канцлерът не иска Германия да предприема солови акции и се застъпва за решение, с което да са съгласни всички европейски партньори. Меркел иска и това - по-добра защита на външните граници на ЕС, за да може да се гарантира и занапред, че вътрешните граници ще си останат отворени. Лошото е, че на европейско равнище не се очертава подобно решение. А ХСС не иска да чака повече. Какви са в такъв случай възможностите оттук нататък? В правомощията на канцлера е да определя посоката на правителствената политика. Тя би могла да уволни вътрешния министър Хорст Зеехофер, задето не следва нейната линия по един толкова централен въпрос. Това обаче би означавало край на сегашното правителство. Канцлерът разполага и с тази възможност: би могла да поиска вот на доверие в парламента. Едно обаче е сигурно още отсега - Меркел не може да позволи на Зеехофер да действа на своя глава, защото в такъв случай това вече няма да бъде нейното правителство. Разплата със системата \"Меркел\" В политиката често се стига до подобна развръзка: когато тлее твърде дълго, недоволството все повече расте и накрая може да изригне в рамките на броени мигове. От самото начало ХСС беше против миграционната политика на Меркел - още когато през 2015 година тя отвори границите и пусна бежанците от Унгария. Но не е само ХСС - също в партията на Меркел ХДС има немалко политици, при които чашата на търпението вече прелива. В своите избирателни райони те виждат с очите си как се топи поддръжката за либералната миграционна политика на Меркел. А и противопоставянето вече надхвърля рамките на бежанската политика. Духът на времето е националконсервативен. Поне такова е усещането на все повече хора. Подгонени от изборните успехи на \"Алтернатива за Германия\", ХСС и части от ХДС се разплащат с канцлера. И то не само с нейната миграционна политика, а с цялата система \"Меркел\". През септември в Бавария се провеждат избори. На този фон главната цел на баварския ХСС е да държи в шах \"Алтернатива за Германия\". В краен случай срещу Меркел и срещу правителството. Ще успее ли канцлерът и този път да овладее кормилото? Трудно е да си го представим след този ден.", "date": "2018.06.15", "title": "Идват ли последните дни на Меркел като канцлер"}
{"url": "https://www.dnevnik.bg/biznes/2018/06/15/3200777_nad_1_mlrd_lv_sa_propusnatite_polzi_ot_objalvaneto_na/", "text": "Търгът за изглаждането на тол система в България се обжалва повече от година, а щетите за държавата под форма на нереализирани преходи вече надхвърля 1 млрд. лв., съобщи вицепремиерът Томислав Дончев, цитиран от БТА, по време на форум на тема \"Подобряване достъпа до обществени поръчки\". Той разказа и за трагикомичните случаи на обжалване, при които хигиенист обжалва поръчка за изграждане на сложни система, а фирма за търговия с чорапи - търг за производство на софтуер. Пред журналисти той изтъкна, че обжалването е право на всеки търговски субект и то не може да бъде поставено под въпрос, защото не винаги има сигурност, че всеки възложител е изряден. Дончев подчерта, че целта на промените в законодателството (  -  приети от парламента в края на май ) е да се отстранят случаите, при които се злоупотребява с обжалванията и се изнудват възложители или кандидати в процедурите. Законодателно у нас се урежда възможността възложител, претърпял щети от неправомерно обжалване, да може по съдебен път да си търси правата от този, който е злоупотребил, каза Дончев и добави, че не очаква тези стъпки драстично да променят ситуацията, а да я прецизират. Европейският комисар за вътрешния пазар, индустрията, предприемачеството и малките и средните предприятия Елжбета Бенковска коментира, че чува често за този проблем и в други държави - членки на ЕС като по думите й е важно да се гарантира, че проектите не се забавят в резултат от злоупотреби при подадени съдебни искове.", "date": "2018.06.15", "title": "Над 1 млрд. лв. са пропуснатите ползи от обжалването на търга за тол системата"}
{"url": "https://www.dnevnik.bg/analizi/2018/06/15/3200771_sorry_ivanov_-_nishto_lichno/", "text": "Позицията на българското правителство по отношение последните развития на проблема за името на Македония е адекватна и зряла. България има своите неотменими национални интереси, свързани с нашата съседка Република Македония, и ние сме решили да защитаваме тези интереси в отговорно съгласие с позициите на нашите партньори и съюзници от ЕС и НАТО. - скандален е самият факт, че това уреждане се проточи в продължение на две десетилетия и половина. Заради проблема с името Македония не бе приета за член на НАТО през 2008 г. на срещата на високо равнище в Букурещ. Страната имаше най-голяма готовност сред другите страни в Западните Балкани да започне и преговори за членство в ЕС по същото това време. Спорът за името блокира пътя на Македония и тласна страната по пътя на корупционния авторитаризъм на клана Груевски. Отдалечаването на европейската и атлантическата перспектива за Македония бе в съгласие с дългосрочните стратегически интереси на Белград и Атина в региона на Балканите. Една независима и с уреден международен статут Република Македония би усложнила реализацията на старата геополитическа игра на оста Сърбия - Гърция: да контролират стратегическите ресурси на Балканите чрез общата граница помежду си, която получиха в резултат на Балканските и Първата световна война. За Белград бе също от ключово значение Македония да не се движи по-бързо от Сърбия към статута на пълноправен член на ЕС. Загниването на режима Груевски в Скопие улесни и проникването на други външни интереси в уравнението на македонската сигурност и на мястото на Македония в региона и в Европа. След провала на Москва да осуети членството в НАТО на Черна гора Македония се превърна във възможност за Важен напредък по пътя за решаването на спора за името бе разбирането от страна на гръцкия премиер Ципрас, че уязвимостта и лесната дестабилизация на Македония представляват средносрочен и дългосрочен проблем за интересите и сигурността на самата Гърция. Дългосрочната дестабилизация на югоизточната периферия на Европа, надигането на неоимперските мераци на Анкара, фокусирането на Русия върху Балканите като потенциална лесна плячка, хроничната и надвисваща с все по-голяма сила бежанска криза и натиск от юг и от изток - това са само част от процесите, довели до осъзнаването сред част от гръцкия политически елит, че поддържането на \"гнила държава\" и на общество в криза в Република Македония е опасно за всички в региона и в неговия по-широк контекст. Поведението на македонския президент Георге Иванов по повод на проектоспоразуменито между Ципрас и Заев е израз на неговата неотделимост от режима на Груевски. Тандемът Груевски - Иванов бяха пуснали в действие един \"вечен двигател\" - perpetuum mobile на своята безразделна власт в Македония: Национализъм - корупция - авторитаризъм - национализъм прим - корупция прим... Национализмът е трудолюбива емоция - трябва само да й хвърляш гориво в пещта. Така тръгна и се разрастна гротескният спектакъл на \"антиквизацията\" - понятие, което трябваше да отразява \"античната идентичност\" на Македония, но успя да отрази само тиквения манталитет на нейните управници. да се срещнат с гостуващия в София Иванов е не жест на пренебрежение - както самият Иванов го изтълкува, а позиция на национален интерес и интерес на евроатлантическата общност. България подкрепя уреждането на спора с името на Македония - при всички необходими защити както на своя суверенитет, така и на суверенитета на останалите си съседи. България подкрепя и интеграцията на Западните Балкани в ЕС и НАТО, защото това са единствените инструменти, които могат да създадат сигурност, перспектива и развитие за региона. Sorry, Иванов - нищо лично! Политиката не е еднопосочна улица - в нея има правила на поведение и общуване. Проблемът с името на Македония все още е открит. Предстои референдум, на който ще се произнесат македонските граждани. Предстои и решителна битка в Атина - където срещу Ципрас се изправиха всички тези, които създадоха и до ден днешен поддържат безизходицата на прословутия \"проблем с името\". На този фон България се държи зряло и сдържано. Ние сме направили своите компромиси и сме дали своя принос за уреждане на проблема. Нямаме основания за крачка назад - дори и в името на гостоприемството.", "date": "2018.06.15", "title": "Sorry, Иванов - нищо лично!"}
{"url": "https://www.dnevnik.bg/politika/2018/06/15/3200781_demokratichna_bulgariia_prenasia_borbata_sreshtu/", "text": "Пренасяме битката и в европейските институции. Смятаме, че там имаме много силни съюзници, заедно с които ще успее да спрем проекта АЕЦ \"Белене\". Този проект е финансово опасен за България, екологично опасен за България, сеизмично опасен за България.\" Това каза икономистът и бивш депутат Мартин Димитров на пресконференция на \"Демократична България\", която обединява \"Да, България\", ДСБ и партия \"Зелените\". Евродепутатът Светослав Малинов вече е имал среща с комисаря по енергетика Мигел Ариас Канете, на която го е уведомил за всички факти, както и анализите и опасенията на \"Демократична България\" по случая. Малинов е убеден, че ЕК ще следи много внимателно всичко, свързано с този проект, и ще изисква от българското правителство да изпълнява всички критерии – безопасност, ефективност, според много по-строгите (след Фукушима ) изисквания на ЕС. Малинов ще предприеме и други действия, като запознаване на всички евродепутати с опасностите от строежа на АЕЦ \"Белене\" и поредица от срещи с румънските си колеги от европарламента, както и с комисаря по регионална политика Корина Крецу. Малинов ще установи трайно сътрудничество в европарламента с групата на Зелените и ще организира специална конференция в ЕП. През цялото време ЕК ще бъда атакувана с въпроси свързани с развитието на темата в рамките на България и ЕС, каза Малинов. Димитров добави, че \"Демократична България\" ще настоява пред ЕП и ЕК всичко по отношение на АЕЦ \"Белене\" да започне отначало – нов ОВОС, нова социално-икономическа оценка, съобразяване с последните европейски директиви след случая с АЕЦ \"Фукушима\" за сеизмичните рискове. \"Защото сме убедени, че проектът \"Белене\" не може и не отговаря на всички тези изисквания. Европейските институции бързо ще разберат, че сеизмичният риск е не само за българските граждани, но и за всички европейци\", добави Димитров. Той е уверен, че с партньорството с европейските институции проектът ще бъде спрян, както беше спрян \"Южен поток\". \"Каквито и договорки да са направили от българската власт с Москва, те не важат за европейските институции и точно там е мястото тези уговорки и сделки да бъдат развалени и спрени\", каза още Димитров. Владислав Панев, съпредседател на \"Зелените\", заяви, че възобновяването на АЕЦ \"Белене\" е грешка на много нива, което прави спирането му приоритет номер едно. Панев е убеден, че АЕЦ \"Белене\" е беда не само от екологична, икономическа, финансова, но и от геополитическа гледна точка, а вредата ще бъде и върху всички останали отрасли на икономиката. Панев разказа за разговори със земеделски производители, които са обявили преместването на бизнеса си от Северна България поради бъдещото падане на цената на продукцията им и цената на земята в района. Това се случва само заради идеята за строителство на АЕЦ, независимо дали ще се осъществи или не, според Панев. Той подчерта, че АЕЦ \"Белене\" ще доведе и до нарастване на държавния дълг на България, който независимо от дивотиите на управляващите в последните 10-15 години е намалял. Възобновяването на идеята за нова ядрена централа ще ни вкара в спиралата на покачване на дълга на страната, е убеден Панев.", "date": "2018.06.15", "title": "\"Демократична България\" пренася борбата срещу \"Белене\" в европейските институции"}
{"url": "https://www.dnevnik.bg/evropa/2018/06/15/3200784_bezprecedentnata_nakazatelna_procedura_sreshtu_polsha/", "text": "Европейската комисия потвърди, че е предложила да бъде предприета следващата стъпка по наказателната процедура срещу Полша за нарушения на върховенството на закона, предаде БТА.  Процедурата предвижда възможност  Полша да бъде лишена от право на глас в Съвета на ЕС. Подобна мярка в ЕС досега не е прилагана. Съветът на ЕС е заложил в програмата на заседанието си за 26 юни в Люксембург да пристъпи към изслушване на становището на Полша. Предвижда се изслушването да премине в няколко части, като на посоченото заседание е насрочена първата част. След това еврокомисията ще обсъди на седмичното си заседание този въпрос. През декември Брюксел издаде препоръки на Варшава и изрази готовност да прекрати процедурата, ако те бъдат изпълнени в следващите три месеца. След като до днес комисията остава неудовлетворена от отговорите и  действията  на полските власти, тя е предложила на Съвета на ЕС да бъде предприета следващата стъпка с изслушването на Варшава. Досега чл. 7 от договора за ЕС, задействан срещу Полша, никога не е бил прилаган. Този текст от договора бе приет, след като през 2000 г. в управляващата коалиция в Австрия влязоха крайнодесните сили, участващи и в днешното австрийско правителство. Заради липсата на подобен текст преди 18 години държавите от ЕС едностранно замразиха отношенията си с Виена за девет месеца. Днес полският министър на външните работи Яцек Чапутович заяви, че страната ще продължи с осъществяването на съдебната реформа въпреки критиките на Европейската комисия. \"Нашата позиция се свежда до това, че ние сме суверенна държава, а организацията на съдебната система е от компетенциите на държавата. Ние реализираме своите права, не виждаме никакви заплахи за върховенството на закона в Полша и няма да променим своята позиция. Ще доведем докрай реформата на съдебната система\", каза министърът.", "date": "2018.06.15", "title": "Безпрецедентната наказателна процедура срещу Полша напредва по искане на еврокомисията"}
{"url": "https://www.dnevnik.bg/sviat/2018/06/15/3200783_trump_naloji_na_kitai_nakazatelni_mita_za_50_mlrd/", "text": "Американският президент Доналд Тръмп реши да наложи 25-процентни наказателни мита върху вноса на китайски стоки на стойност 50 млрд. долара, съобщи Би Би Си. В изявление, разпространено днес, Тръмп каза, че може да се вземат допълнителни мерки, ако Пекин изпълни заканата си за реципрочни действия. \"Съединените щати вече няма да търпят да губят технологии и интелектуална собственост чрез несправедливи икономически практики\", обяснява президентът. Намерението на администрацията на Тръмп беше обявено още в началото на пролетта,  като тогава се говореше за 1300 стоки , основно в технологичния сектор.  Китай заплаши с \"контрасанкции\"  - мита върху американския внос, също за стоки в размер на 50 млрд. долара. Представителят на САЩ по въпросите на търговията също публикува подробности за мерките срещу Китай. Информацията се появи във вид на два списъка - един за 818 категории продукти на стойност 34 млрд. долара (митата за тези стоки ще са в сила от 6 юли) и още един, с останалите 284, за които ще бъде взето решение по-късно. Категориите в списъка са малко под обявените през март 1300. Той обаче тласка Вашингтон и Китай в посока, която би могла да ги отведе до търговска война, пише \"Блумбърг\". Сред тях са и продукти, за които се смята, че се облагодетелстват от  националната програма \"Произведено в Китай 2025\" , пише \"Ройтерс\". Китай вече предупреди днес, че ще отвърне бързо, за да се защити, ако САЩ накърнят интересите му. След обявяването на списъка Пекин реагира незабавно: \"Китай не иска търговска война, но китайската страна няма избор освен твърдо да се противопостави на това заради късогледото поведение на САЩ, което ще навреди и на двете страни.\" През март Тръмп каза, че САЩ ще се съсредоточат върху сектори, в които според Вашингтон се извършва кражба на интелектуална собственост. След това президентът заплаши да увеличи списъка със стоки до 100 млрд. долара, но до този момент не е взел конкретни мерки.", "date": "2018.06.15", "title": "Тръмп наложи на Китай наказателни мита на стоки за 50 млрд. долара"}
{"url": "https://www.dnevnik.bg/biznes/2018/06/15/3200732_registriranata_bezrabotica_namalia_do_61_prez_mai/", "text": "Тенденцията за намаляване на безработицата продължава и през май спадът за месец е с 0.3 процентни пункта до 6.1%. Спрямо май 2017 г. показателят е с 1 процентен пункт по нисък, съобщи Агенцията по заетостта. По данни на институцията показателят е най-нисък от декември 2008 г. насам. В бюрата по труда се водят на отчет 200 458 безработни като през месеца са се регистрирали 19 963 души. От тях 1 258 са били неактивни, т.е. не са били нито заети, нито учещи, и не са търсили работа. От началото на годината служителите от бюрата по труда са активирали 28 272 души. Освен към безработните, дейността на бюрата по труда е насочена също към заети, учащи и пенсионери, като през май 443 души от тези групи са били регистрирани като търсещи работа. Общо 21 740 души са постъпили на работа през месеца, като 91.3% от тях - в реалната икономика. Заявените работни места на първичния пазар на труда през май са 21 301, като 87.3% от тях са в частния сектор. Най-много свободни работни места са заявени в преработващата промишленост (25.1%), хотелиерството и ресторантьорството (17.7%), търговията (13.6%), операциите с недвижими имоти (13.2%), селското, горското и рибното стопанство (5.2%). Най-търсените групи професии през май са били: бармани, сервитьори, готвачи, камериери; продавачи; работници в добивната и преработващата промишленост; работници в селското, горското и рибното стопанство; оператори на стационарни машини и съоръжения; водачи на моторни превозни средства и подвижни съоръжения; работници по събиране на отпадъци и сродни на тях; помощници при приготвяне на храни; чистачи; квалифицирани работници по производството на храни, облекло, дървени изделия.", "date": "2018.06.15", "title": "Регистрираната безработица намаля до 6.1% през май"}
{"url": "https://www.dnevnik.bg/evropa/2018/06/15/3200800_noviiat_ispanski_premier_kritikuva_nacionalniia/", "text": "Испанският премиер Педро Санчес призова днес да се работи \"за една нова Европа, в която националният егоизъм няма да надделява\", предаде \"Франс прес\", цитирана от БТА. Изказването на Санчес е по повод  разделението на държавите от Европейския съюз  за миграционната политика. То е част от публикация на премиера в \"Туитър\" в отговор на поздравленията на изпълняващия длъжността генерален секретар на италианската Демократическа партия Маурицио Мартина за \"благородния жест\"  по приемането на 600-те спасени  с кораба \"Акуариус\" мигранти. \"Скъпи Маурицио, ние сме готови да работим заедно за една нова Европа, в която националният егоизъм няма да надделява\", написа Санчес,  който смени на премиерския пост  в Испания консерватора Мариано Рахой след вота на недоверие срещу правителството на 1 юни. Италия, управлявана от коалиционното правителство на Движение \"Пет звезди\" и крайнодясната \"Лига\",  не разреши на \"Акуариус\"  да акостира на нейния бряг - проява, която раздели държавите - членки на ЕС, в много от които ксенофобията се засилва. Унгария  и Словакия, които провеждат политика срещу имиграцията, изразиха подкрепата си за правителството на Джузепе Конте и неговия вътрешен министър Матео Салвини. Френският президент Еманюел Макрон  силно разкритикува италианското ръководство , порицавайки неговия \"цинизъм и безотговорност\", но впоследствие в телефонен разговор с италианския министър-председател заяви, че не е имал за цел да обижда Италия и италианския народ. Мигрантският въпрос  създаде разделение и в германското правителство , противопоставяйки Ангела Меркел и нейния вътрешен министър Хорст Зеехофер. По данни на Международната организация по миграцията от началото на годината 44 570 души са влезли нелегално в Европейския съюз по земя и море.", "date": "2018.06.15", "title": "Новият испански премиер критикува \"националния егоизъм\" на страните в ЕС"}
{"url": "https://www.dnevnik.bg/sport/2018/06/15/3200764_trima_sauditski_futbolisti_shte_budat_nakazani_za/", "text": "Футболната федерация на Саудитска Арабия ще накаже трима играчи от националния отбор заради слабото представяне на тима в откриващия двубой на световното първенство в Русия. На стадион \"Лужники\" азиатският тим претърпя тежко поражение с 0:5 от домакина. Наказаните ще бъдат вратарят Абдулах ал Муаюф, защитникът Омар Хаусауи и основният голмайстор на отбора - Мохамад ал Сахлауи. Саудитската футболна федерация не съобщава какви дисциплинарни наказания ще наложи на тримата. \"Разочаровани сме от загубата. Резултатът е изключително незадоволителен, защото не показва нивото на нашата подготовка\", заяви президентът на футболната федерация на Саудитска Арабия Адел Езат. Разгромната загуба от Русия е втората най-тежка за Саудитска Арабия на световни финали след поражението с 0:8 срещу Германия през 2002 г. Тимът, воден от Хуан Антонио Пици, допусна груби грешки в защита, а изявите на вратаря Ал Муаюф допълниха кошмарната вечер на саудитците. Отборът завърши двубоя без точен удар, въпреки че владееше топката в 60% от времето. В следващия си мач Саудитска Арабия ще се изправи срещу Уругвай в сряда на стадиона в Ростов на Дон.", "date": "2018.06.15", "title": "Трима саудитски футболисти ще бъдат наказани за тежката загуба от Русия"}
{"url": "https://www.dnevnik.bg/bulgaria/2018/06/15/3200815_sudii_specheliha_delo_sreshtu_predsedatelia_si_za/", "text": "Десет съдии от Софийския районен съд (СРС) спечелиха на първа инстанция дело срещу председателя на съда а това, че не им е изплатил допълнителните възнаграждения за миналата година с мотива че слещу тях има заведени дисциплинарни производство. За това информира сайтът  lex.bg. Състав на Административен съд София град (АССГ) е отменил заповедта на председателя на СРС Александър Ангелов, с която той е лишил от коледни премии десетимата съдии. Решението за допълнителните възнаграждения бе взето от Висшия съдебен съвет в края на 2017 г. В жалбата си десетимата съдии посочват, че въпреки че техните дисциплинарни дела не са приключили, те са третирани в заповедта на председателя като наказани и са лишени от допълнителното трудово възнаграждение. В решението си съдията от АССГ Антоанета Аргирова подчертава, че образуването на дисциплинарно производство срещу магистрати все още не означава, че то ще приключи с налагане дисциплинарно наказание. \" Правилата на ВСС обаче не предвиждат възможност за изплащане на допълнително възнаграждение за приключен финансов период. Затова финалното решение на спора зависи от изхода на делото пред Върховния административен съд. Ако той потвърди решението на АССГ, ръководството на СРС ще трябва да изплати премиите. В противен случай съдиите ще трябва да заведат друго дело - гражданско, за неизплатените суми.", "date": "2018.06.15", "title": "Съдии спечелиха дело срещу председателя си за неизплатени премии"}
{"url": "https://www.dnevnik.bg/sviat/2018/06/15/3200923_izcheznaliiat_srubski_jurnalist_be_otkrit_jiv_i_zdrav/", "text": "Открит бе изчезналият журналист, разследвал убийството на сръбски политик от Косово. Стефан Цветкович е жив и здрав и е разпитван от полицията, съобщи премиерът Александър Вучич, цитиран от агенция \"Ройтерс\". Полицията обяви, че издирва репортера Стефан Цветкович, след като колата му бе открита в родния му град Бела Църква с отворени врати и включени фарове, пише електронното издание \"Болкан инсайт\". Десетки жандармеристи, водолази, кучета и два хеликоптера го търсят. През февруари журналистът обяви, че за  убийството на Иванович  са платени 40 000 евро, и показа снимка на заподозрени. През години той неведнъж се е оплаквал, че е получава заплахи от политици и олигарси заради работата си. През март 2017 г. няколко висши членове на  управляващата Прогресивна партия  го осъдиха за клевета, но по-висш съд отмени присъдата от две години и три месеца затвор. Той бе застрелян през януари в Митровица, което накара Сърбия да замрази преговорите с Косово. Иванович, председател на Гражданската инициатива \"Свобода, демокрация и справедливост\", беше сред основните партньори за диалог с НАТО, Организацията на обединените нации и Европейския съюз на територията на Косово.", "date": "2018.06.15", "title": "Изчезналият сръбски журналист бе открит жив и здрав"}
{"url": "https://www.dnevnik.bg/sport/2018/06/15/3200918_s_avtogol_v_94-ata_minuta_iran_izmukna_pobeda_sreshtu/", "text": "Иран спечели драматична победа в първия си мач на световното първенство. Успехът с 1:0 срещу Мароко дойде след автогол в 95-ата минута. В последните секунди след центриране от фаул вляво от вратата нападателят на африканците Азиз Бухадуз плонжира и с глава прати топката във вратата. Мачът имаше две лица, като през първото полувреме имаше повече вълнуващи моменти. След почивката картината се промени и изобилстваха единоборствата и нарушенията за сметка на головите положения. Мароко владееше повече топката през целия мач, като опитваше да притиска съперника си. В четвъртата минута Юнес Белханда от Мароко изпусна да открие след удар с глава. В 19-ата Мехди Бенатия стреля, но Алиреза Бейранванд спаси вратата си. Секунди преди почивката Иран пропусна отлична възможност да поведе. Тогава Сардар Азмун излезе сам срещу вратаря, но не можа да го преодолее. При добавката и Алиреза Джаханбакш не съумя да вкара. През второто полувреме футболът беше слаб. Най-добрата възможност беше пред мароканеца Хаким Зиех, който изпусна в 80-ата минута. В добавеното време се стигна до автогола на Бухадуз. В другия мач от група В в 21.00 часа играят Испания и Португалия.", "date": "2018.06.15", "title": "Автогол в 95-ата минута донесе измъчена победа за Иран срещу Мароко"}
{"url": "https://www.dnevnik.bg/sport/2018/06/15/3200915_voleibolistite_padnaha_tejko_ot_franciia_bulgariia/", "text": "Мъжкият национален отбор по волейбол записа седма загуба в Лигата на нациите. Българите допуснаха тежко поражение с 0:3 (21:25, 20:25, 23:25) срещу Франция в първия двубой от домакинския турнир във Варна. В отсъствието на голямата си звезда Ървин Нгапет \"петлите\" превъзхождаха националите във всички елементи. Пред погледа на малък брой зрители в зала \"Конгресна\" в играта на българите липсваше концентрация и настроение във важните моменти от мача. Проблемите с контузени играчи пред селекционера Пламен Константинов се увеличиха, след като посрещачът Тодор Скримов получи травма още след първата точка и не можа да доиграе двубоя. Най-резултатен в мача стана диагоналът на Франция Жан Патри с 16 точки. Жулиен Линеeл добави 11 точки за успеха, като левичарят завърши с впечатляваща успеваемост в атака от 83%. При българите най-резултатни бяха Валентин Братоев и Светослав Гоцев. Двамата се отчетоха съответно с девет и осем точки. Двубоят започна неприятно за българите, когато Скримов напусна игрището още след първата точка заради контузия. Това вероятно повлия на националите, които действаха разколебано в следващите няколко разигравания. С добре построен двоен блок и силен сервис французите взеха преднина с 8:5 до първата техническа почивка. В своя стил играчите на \"петлите\" играеха умно и не предприемаха излишни рискове в атака. Французите постепенно увеличиха преднината си и поведоха с 16:11. Силният сервис на Валентин Братоев обаче разколеба посрещането на \"петлите\", което доведе до съкращаване на разликата до една точка. Възпитаниците на Лоран Тили вкараха играта в своето темпо и затвориха гейма с 25:21. Французите запазиха инерцията си и бързо поведоха с 6:2 във втората част. Константинов потърси промяна и пусна в игра Розалин Пенчев. Това даде желания резултат и националите намалиха изоставането си до 6:7. Играта продължи точка за точка до средата на гейма. Французите се възползваха от загубата на концентрация при българите и взеха преднита с 16:13. Със силна игра в защита \"петлите\" не изпуснаха инициативаха и спечелиха втората част с 25:20. Играта в третия гейм вървеше равностойно. Българите се опитаха да се върнат в мача, но французите измъкнаха гейма с 25:23. Поражението е трето поредно за националите. Българите са с отрицателен баланс от три победи и седем загуби в Лигата на нациите. В 18.30 часа в събота и неделя волейболистите посрещат Канада и Бразилия.", "date": "2018.06.15", "title": "Волейболистите паднаха тежко от Франция, България загуби още един основен играч"}
{"url": "https://www.dnevnik.bg/photos/2018/06/15/3200679_fotogaleriia_svetovnite_snimki_na_denia_-_15_juni_2018/", "text": "Езерото Сукхна в Чандигарх, Индия.", "date": "2018.06.15", "title": "Фотогалерия: Световните снимки на деня - 15 юни 2018 г."}
{"url": "https://www.dnevnik.bg/sport/2018/06/15/3200897_fifa_shte_razsledva_prichinata_za_lipsvashtite_fenove/", "text": "Световното първенство по футбол започна с очаквана еуфория покрай мача на откриването, пълния стадион \"Лужники\" и  гръмката победа на домакините с 5:0 срещу Саудитска Арабия . По-малко от 24 часа по-късно се видя друга картина. В Екатеринбург се проведе първият мач на  причудливия стадион \"Централен\" . Уругвай  стигна до 1:0 срещу Египет след късен гол . Извън футбола вниманието беше разделено между празните места и изнесените трибуни. ФИФА обяви, че за мача са били продадени 32 278 билета, а официално посещаемостта е 27 015 души. Капацитетът на стадиона е 33 061.  Говорител на международната федерация обяви, че вече се проверява причината. \"Фактът, че действителната посещаемост е по-ниска от броя на продадените билети може да се дължи на различни фактори, включително и на на неявяване за мача\", заяви той. Според руския коментатор Георгий Черданцев билетите за феновете са били продадени. В \"Туитър\" той написа също, че празните седалки са от квотата на партньорите на ФИФА. \"Защо местата са празни - не е ясно\". Стадионът впечатлява с временните трибуни зад вратите. Те бяха изградени за световното, за да може да се изпълни изискването за минимален капацитет. На съоръжението в Екатеринбург ще се проведат още три мача от групите на световното. Следващият на 21 юни противопоставя Франция и Перу. След това са Япония - Сенегал и Мексико - Швеция.", "date": "2018.06.15", "title": "ФИФА разследва причината за липсващите фенове на стадиона с външните трибуни"}
{"url": "https://www.dnevnik.bg/sviat/2018/06/15/3200934_shefut_na_predizbornata_kampaniia_na_trump_shte_chaka/", "text": "Американски федерален съдия във Вашингтон отмени днес пускането под гаранция на Пол Манафорт - бившия шеф на предизборната кампания на президента Доналд Тръмп - което автоматично го праща в затвора в очакване на съдения процес срещу него, предаде \"Ройтерс\", цитирана от БТА.  Съдия Ейми Джаксън взе това решение, след като миналата седмица екипът на специалния прокурор Робърт Мълър, който разследва предполагаемата руска намеса в президентските избори в САЩ през 2016 г., обвини Манафорт и един от неговите сподвижници в опит за подкупване на свидетели по делото.  Бившият шеф на кампанията на Тръмп не се призна за виновен по това обвинение. Първото обвинение срещу Манафорт бе отправено през октомври и тогава той бе поставен под домашен арест, като трябваше да носи електронно устройство за контролиране на придвижването му. Делото е насрочено за септември.  В щата Вирджиния срещу него се води дело и по други обвинения, което е насрочено за идния месец. ", "date": "2018.06.15", "title": "Шефът на предизборната кампания на Тръмп ще чака присъда в затвора"}
{"url": "https://www.dnevnik.bg/kultura/2018/06/15/3200936_nedialko_iordanov_poluchi_nagradata_hristo_g_danov_za/", "text": "Министърът на културата Боил Банов връчи Националната награда \"Христо Г. Данов\" за цялостен принос в книжовната ни литература на Недялко Йорданов. Събитието се състоя в късния следобед на официална церемония в дома на Христо Г. Данов в Пловдив, в рамките на ежегодната инициатива \"Пловдив чете\", съобщи министерството. В категорията \"Българска художествена литература\" наградата отиде при Захари Карабашлиев за романа \"Хавра\". Надежда Розова бе наградена за превода на \"Химера\" от Джон Барт. В категория \"Хуманитаристика\" Инна Пелева бе отличена за \"Георги Марков. Снимки с познати\". Издателство \"Лист\" е отличено в категория \"Изкуство на книгата\" за Детска поредица \"Детски шедьоври от велики писатели\". Петя Кокудева взе наградата в категория \"Издание за деца\" за \"Лупо и Тумба\". Център за книгата на Нов български университет взе приза в категория \"Книгоразпространение\", а Амелия Личева в категория \"Представяне на българската книга\" за представяне на българските книги в книжни и електронни издания. Столична библиотека е отличена в категория \"Библиотеки и библиотечно дело\", а за сайт - \"Българска илюстрация\". Наградата \"Христо Г. Данов\" за принос в българската книжовна култура е учредена през 1999 г. от Министерството на културата, от тогавашния Национален център за книгата и община Пловдив във връзка с провеждането на \"Европейски месец на културата\".", "date": "2018.06.15", "title": "Недялко Йорданов получи наградата \"Христо Г. Данов\" за цялостен принос"}
{"url": "https://www.dnevnik.bg/sport/2018/06/15/3200938_bulgarskite_voleibolistki_specheliha_zlatnata/", "text": "Женският национален отбор по волейбол спечели титлата в Златната европейска лига. Българките стъпиха на върха след победа с 3:0 (25:12, 27:25, 25:14) срещу домакина на финалния турнир Унгария. С успеха си воденият от Иван Петков отбор си осигури участие в Купата на претендентите на FIVB, като двубоите ще се проведат от 20 до 24 юни в перуанската столица Лима. Там съперници на българките в груповата фаза ще са Пуерто Рико и Австралия. Победителят в турнира ще се класира за участие в Лигата на нациите за сезон 2019. Най-резултатна в българския състав с 11 точки стана Гергана Димитрова. Десет добави добави Мария Каракашева. За съперника Река Шедмак приключи с 12. Българките започнаха силно и поведоха с 8:2. След това те увеличаваха постепенно преднината си, за да спечелят убедително първата част. Вторият гейм беше оспорван. В него унгарките имаха водеща роля, като бяха напред при двете технически прекъсвания - 8:5 и 16:14. В най-важните мигове обаче българките съумяха да променят хода и увеличиха преднината си. Третият гейм върна картината от първата част. Той отново започна с 8:2 за българския отбор, след което разликата само се увеличаваше.", "date": "2018.06.15", "title": "Българските волейболистки спечелиха Златната европейска лига"}
