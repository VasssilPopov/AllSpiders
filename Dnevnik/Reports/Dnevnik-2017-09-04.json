{"url": "http://www.dnevnik.bg/sport/2017/09/04/3036236_propastta_mejdu_bogatite_i_ostanalite_e_kljuchoviiat/", "text": "Увеличаващата се разлика между богатите клубове и всички останали е ключовият проблем пред европейския футбол, заяви президентът на УЕФА Александър Чеферин. По думите му основна задача на организацията е да се справи с него. \"Нека сложим картите на масата и да бъдем честни пред себе си: най-голямото предизвикателство пред нас в следващите години ще бъде състезателният баланс\", каза словенецът по време на заседание на Асоциацията на европейските клубове. \"Как можем да продължим да развиваме футбола в Европа и да избегнем увеличаването на пропастта между най-влиятелните и останалите? Това е въпрос за милион долара. Аз съм прагматик - отворен съм към всяко практично предложение, което може да е от полза на европейския футбол\", заяви президентът на УЕФА. Сред идеите за овладяване на проблема са въвеждането на таван на заплатите, ограничения в отборите и промяна в трансферната система. Още в началото на годината в задълбочен анализ  УЕФА посочи, че има суперклубове, които са недостижими за останалите . Миналата есен организацията обяви промени в Шампионската лига, според които 16 от 32 места в групите на Шампионската лига ще са за отбори от четирите водещи първенства в Европа. Това породи недоволство сред по-слабите първенства, но беше разчетено като мярка срещу евентуалното \"отцепване\" на големите клубове в Суперлига. Преди месец ПСЖ купи Неймар за 222 млн. евро, а \"Манчестър сити\" стана клубът, похарчил най-много пари в рамките на един трансферен прозорец. УЕФА започна разследване срещу парижани, но  отрече, че проверява и \"гражданите\" .", "date": "2017.09.04", "title": "Пропастта между богатите и останалите е ключовият проблем във футбола, каза Чеферин"}
{"url": "http://www.dnevnik.bg/bulgaria/2017/09/04/3036085_mima_kuckova_e_izbrana_za_koordinirasht_prokuror_koito/", "text": "Мима Куцкова беше определена от Софийската районна прокуратура (СРП) за координиращ прокурор, който ще приема сигнали за нападения срещу лекари. Чудомир Спасов пък ще е заместник районен прокурор, който ще я замества при нужда, съобщава  \"Правен свят\" . Спасов е ръководител на отдел \"Престъпления срещу личността\" към СРП, като именно това звено се занимава с престъпленията срещу медицински служители, уточни ръководителят на съда Радослав Димов. Координиращият прокурор ще приема сигнали за инциденти в центровете за спешна помощ и общинските и държавни болници в София. Телефонът му ще бъде изпратен до центъра за спешна помощ, лечебните заведения със спешен прием и родилни отделения в столицата. Той ще бъде денонощно на разположение на болниците. Идеята за подобна длъжност беше лансирана в средата на юли  на среща на главния прокурор Сотир Цацаров със здравния министър Николай Петров и с вътрешния Валентин Радев. Повод за разговора им станаха зачестилите случаи на нападения над лекари. Тогава беше обявена статистиката за 2014 г., според която са образувани пет разследвания за посегателство на медицински лица. От тях осъдените са четирима - един с ефективна присъда, един с условна, един на пробация и един на глоба. За 2015 г. са извършени четири досъдебни производства, в резултат на които един е осъден на глоба. Разследванията за миналата година са били две. Те са завършили с четирима осъдени - двама условно и двама на глоба. Димов уточни, че нападенията над лекарите вече ще се разследват с приоритет, без забавяния и при възможност по реда на бързото производство. От своя страна директорите на болници ще имат грижата да осигурят явяването на медицински специалисти по заведените дела.", "date": "2017.09.04", "title": "Мима Куцкова е избрана за координиращ прокурор, който да приема сигнали за нападения срещу лекари"}
{"url": "http://www.dnevnik.bg/photos/2017/09/04/3036084_fotogaleriia_da_vurnem_peshehodcite_v_pristanishteto_-/", "text": "Плавни линии, пешеходни пространства и водни елементи - това ще бъдат основните характеристики на пристанището на естонската столица Талин, след като реновацията му остана в ръцете на Zaha Hadid Architects. Компанията на  спечели конкурса за преобразяване на пристанищната част на града.", "date": "2017.09.04", "title": "Фотогалерия: Да върнем пешеходците в пристанището - студиото на Заха Хадид ще преобрази Талин"}
{"url": "http://www.dnevnik.bg/bulgaria/2017/09/04/3036107_tursiat_se_dobrovolci_za_bulgarskoto_predsedatelstvo/", "text": "Министерството за Българското председателство на Съвета на ЕС обяви набиране на доброволци, които да участват в организирането и провеждането на събитията по време на председателството. \"Бъди част от първото Българско председателство\", апелира ведомството на Лиляна Павлова, което търси студенти със завършен втори курс или млади висшисти. Сред изискванията са владеене на английски, френски или немски език на ниво минимум B2 и познания и интерес към въпросите на ЕС и международната дейност. Набират се доброволци, придружаващи делегациите на високо ниво, доброволци, обслужващи информационните бюра в НДК, резиденция \"Бояна\" и хотелите на делегатите, и доброволци, подпомагащи дейността на пресцентъра на председателството. \"Единствено вие ще имате преимуществото да: станете \"посланик\" на Българското председателство; контактувате с международни делегации на най-високо ниво; използвате своите езикови познания, общувайки с хора от различни националности, професии и култури, но с обща визия за Обединена Европа; получите сертификат за участие в доброволческата дейност за Председателството, както и препоръка за резултатите от вашето активно участие в реализацията на първото Българско председателство; преминете през обучение по протокол и етикет и инструктажи за ориентиране\", се посочва в обявата. Желаещите да станат доброволци следва да изпратят автобиография и мотивационно писмо, сертификат за владеене на чужд език и служебна бележка за завършен втори курс на обучение или диплома за висше образование на имейл  volunteers.eu2018bg@government.bg . Документи се приемат до 10 октомври, а одобрените ще бъдат поканени на интервю. Повече за условията за кандидатстване четете  тук .", "date": "2017.09.04", "title": "Търсят се доброволци за българското председателство на ЕС"}
{"url": "http://www.dnevnik.bg/sport/2017/09/04/3035934_obratno_v_goliamata_igra_-_sharapova_zagurbi_kritikite/", "text": "Изискана черна рокля с камъни \"Сваровски\", мачове на централния корт, огромно медийно внимание... Да, Мария Шарапова е обратно в голямата игра - както на корта, така и извън него. Участието на US Open вероятно ще се окаже повратна точка за възраждането на кариерата на 30-годишната рускиня. В САЩ тя игра за първи път в турнир от Големия шлем след 15-месечно наказание за употреба на допинг. В отсъствието на някои от големите имена в тениса - от рекордьорката в Големия шлем Серена Уилямс до част от водещите състезатели при мъжете, Шарапова се завърна с блясък на кортовете във \"Флашинг медоус\". Носителката на пет титли от Големия шлем  отпадна в осминафиналите в надпреварата , но още от самото начало прикова погледите към себе си. Феновете я приеха с отворени обятия, докато присъствието ѝ на US Open беше като шестица от тотото за притежателите на телевизионните права и Американската тенис асоциация. В центъра на вниманието Всеки един от четирите мача на Шарапова се игра на централния корт \"Артър Аш\", който е с капацитет от почти 24 хиляди места. Това само показва влиянието, което има бившата номер 1 не само в спорта, но и като бизнес марка. Облеклото на Шарапова в първия ѝ мач от US Open срещу световната номер 2 Симона Халеп беше забележително. Рускинята излезе на корта в изцяло черен екип, покрит с диаманти \"Сваровски\". Завръщането на Шарапова донесе радост на публиката в Ню Йорк, но като основна тема доведе и до коментари сред някои от останалите тенисистки. Най-остри в своите изказвания бяха Халеп,  канадката Южени Бушар  и Каролин Вознячки. Поставената под номер 5 датчанка трябваше да играе своя мач от втория кръг на US Open на външен корт, докато Шарапова обра аплодисментите на централния. \"Кой се завръща от наказание за употреба на допинг, а после изведнъж играе всеки мач на централния корт. Това поражда някои въпроси и не дава добър пример\", заяви бившата номер 1 Вознячки, която отпадна във втория кръг. Шарапова отговори с думите, че основният акцент трябва да е върху представянето на тенисистките. Рускинята не пропусна да отбележи, че е завършила по-напред в турнира. \"Аз съм в четвъртия кръг, но не съм сигурна къде е тя (Вознячки)\", каза Шарапова. \"Подобно на повечето спорни спортисти, Шарапова има стабилни защитници. Но има и такива, които омаловажават нейните действия и тяхното значение за играта\", каза директорът на Sports Business Group Дейвид Картър пред \"Ройтерс\". Марката \"Шарапова\" на и извън корта 30-годишната рускиня направи своето завръщане в тениса в края на април след 15-месечно наказание заради употреба на мелдоний. Тя достигна до полуфинал в първия си турнир в Щутгарт. Последва загуба във втория кръг в Мадрид и отказване в надпреварата в Рим. Шарапова не беше поканена за \"Ролан Гарос\"  и пропусна целия сезон на трева заради контузия. Рускинята игра на US Open с \"уайлд кард\", като след достигането до осминафиналите тя ще се изкачи от 146-ата позиция до място в близост до първата стотица. \"Американ Експрес\", \"Ейвън\" и \"Таг Хойър\" разтрогнаха спонсорските си договори с Шарапова, докато параметрите на тези с \"Найки\", \"Хед\", \"Евиан\" и \"Порше\" бяха сериозно намалени по време на отсъствието ѝ от тениса. Новата глава в кариерата на рускинята вероятно ще доведе до нови хоризонти. Въпреки че не успя да направи по-сериозен пробив на кортовете във \"Флашинг медоус\", доброто ѝ представяне показва ясни сигнали за изкачване в класирането и за завръщането ѝ обратно като най-добре платената тенисистка. Носителката на пет титли от Големия шлем оглавяваше класацията на \"Форбс\" за най-добре печелещата жена в спорта 11 поредни години от 2005 до 2015 г. \"За да може тя да си възвърне широко разпространената търговска слава, нейното представяне ще трябва непрекъснато да се подобрява с течение на времето, а грешките трябва да бъдат забравени\", каза Боб Дорфман от Baker Street Advertising.", "date": "2017.09.04", "title": "Обратно в голямата игра - Шарапова загърби критиките и се завърна под прожекторите"}
{"url": "http://www.dnevnik.bg/razvlechenie/2017/09/04/3036125_rejisyorut_na_stranata_la-la-la_shte_snima/", "text": "След оскаровия триумф на мюзикъла \"Страната Ла-ла-ла\" (La La Land) режисьорът Деймиън Шазел се захваща с още по-амбициозен проект. Американецът ще снима телевизионен сериал за стрийминг услугата \"Нетфликс\", който не само ще бъде музикален, но и многоезичен - с песни на френски, арабски и английски, предаде \"Ройтерс\". The Eddy ще е драма, чието действие се развива в днешен Париж и ще разказва за града от гледната точка на собствениа на клуб и група музиканти, които свирят там. Сериалът ще бъде сниман във френската столица. Винаги съм мечтал да снимам в Париж, казва 32-годишният режисьор, който има френска кръв по бащина линия. Глен Балард, шесткратен носител на \"Грами\" и съавтор в албумите Bad на Майкъл Джексън и Jagged Little Pill на Аланис Морисет, ще напише музиката.", "date": "2017.09.04", "title": "Режисьорът на \"Страната Ла-ла-ла\" ще снима сериал-мюзикъл за \"Нетфликс\""}
{"url": "http://www.dnevnik.bg/bulgaria/2017/09/04/3036127_cvetan_cvetanov_pripozna_kato_svoia_kauza_da_niama/", "text": "Управляващите от ГЕРБ няма да подкрепят изграждането на волфрамова мина във Велинград. Това стана ясно от посещението в града на председателя на парламентарната група и заместник-председател на партията Цветан Цветанов, който дори припозна на среща с местните като своя кауза \"да няма волфрамова мина във Велинград\". \"Това е политическо и управленско решение, защото през 2009 г., дни преди да си тръгне, то е взето от тогавашното правителство. В община Велинград живеят над 42 хил. души, а мината ще осигури работни места на около 400 души. Кое е по-важно, да бъде защитен общественият интерес или да бъде продаден?\", заяви Цветанов, цитиран от пресцентъра на Министерство на околната среда и водите. Според него в района няма изградена инфраструктура за развитието на рудодобив. ГЕРБ обещава, по думите на Цветанов, пътищата да бъдат прехвърлени на общината, за да може тя да кандидатства по проекти и да има необходимата инфраструктура. \"Екипът на министър Нено Димов ще бъде подкрепен от парламентарната група на ГЕРБ, защото Велинград е перлата на минералните избори на Балканите. Ето защо ние сме готови да я запазим дори и с цената на законодателни промени\", каза още председателят на ГЕРБ, цитиран от МОСВ, като вероятно е имал предвид минералните извори, а не избори. От своя страна Нено Димов е обяснил, че през 2009 г. МОСВ се е опитало да прекрати процедурата по оценка за въздействие върху околната среда, но след съдебно жалене са принудени да продължат. На 27 септември 2017 г. ще се гледа ОВОС във Велинград, на 28 август бяха обявени пред Басейнова дирекция-Пловдив вододайните зони 1 и 2. Те гарантират чистотата на водата и забраняват каквато и да е дейност. \"Няма да допуснем да се реализира концесията за добив на волфрам на територията на община Велинград. За всеки непредубеден човек е ясно, че тя е вредна за общината,\" е заявил кметът на Велинград д-р Костадин Коев. Той иска от Цветан Цветанов съдействие за промяна на концесионния договор и настоя пред министър Ненов МОСВ да сезира Министерството на енергетиката, което да промени концесионния договор въз основа на това, че водата в обсега на мината вече не е за санитарно-хигиенни нужди, а за питейно–битови цели. 75% от водата на тези водохващания е за Велинград, а останалите 25 на сто се изпращат към Ракитово, обоснова се кметът Коев.", "date": "2017.09.04", "title": "Цветан Цветанов припозна като своя кауза да няма мина във Велинград"}
{"url": "http://www.dnevnik.bg/sviat/2017/09/04/3036064_venecuelskata_opoziciia_zapochna_ot_parij_obikolka_na/", "text": "Френският президент Еманюел Макрон ще приеме представители на венецуелската опозиция по-късно в понеделник, съобщи Елисейският дворец, цитиран от \"Ройтерс\". Посещението на венецуелски представители в Париж бележи началото на \"совалката\" им из големите европейски столици в търсене на подкрепа срещу режима на президента  Николас Мадуро . Президентът, който миналата седмица определи страната като \"диктатура\", ще се срещне с председателя на Конгреса Хулио Борхес и заместника му Фреди Гевера, който в последно време е говорител на противниците на Мадуро. Законодателният орган на практика е изтласкан от политическата система на Венецуела от близо месец заради свиканото Учредително събрание за пренаписване на конституцията. След Париж те ще посетят Мадрид, Берлин и Лондон. Гевара обяви в неделя, че обиколката ще цели \"набиране на подкрепа\" за \"смяна на правителството\", както и \"обсъждане на спешен хуманитарен канал за Венецуела\". Ситуацията във Венецуела намира силен отзвук във Франция - миналата седмица Макрон определи страната като \"диктатура, която се опитва да оцелее на цената на безпрецедентни хуманитарни последици\". Същевременно режимът на Мадуро се ползва от подкрепата на други сили в страната като \"Непокорна Франция\" на спечелилия третия най-добър резултат на президентския вот Жан-Люк Меланшон. Задържаният Леополдо Лопес, който стана най-известният опозиционен лидер в началото на протестите, ще бъде представляван от Гевара, тъй като властите са попречили и на съпругата му и активист за човешките права Лилиан Тинтори да излети за Европа, обяви самата Тинтори в \"Туитър\". В петък властите обявиха, че са открили в автомобила ѝ 200 милиона боливара (около 10 000 долара на черния пазар, широко използван от венецуелците). В неделя венецуелските власти междувременно са връчили протестни ноти на колегите си в Германия, Испания, Италия и Обединеното кралство заради призива им към официален Каракас да разреши пътуването на Тинтори, съобщи агенция \"Ефе\". Венецуела е поискала \"уважение\" от лидерите в Германия и Франция към своите институции.", "date": "2017.09.04", "title": "Венецуелската опозиция започна от Париж обиколка на европейските столици"}
{"url": "http://www.dnevnik.bg/biznes/2017/09/04/3036153_izostaveniiat_galeria_mall_vuv_varna_moje_da_bude/", "text": "Строителството на пети мол във Варна ще бъде възобновен. Това става ясно от разпространена днес информация. Според нея зад проекта стоят бизнесмените Ангел Ангелов и Петър Дудоленски, както и сръбската \"Делта риъл истейт\" (Delta Real Estate). Сделката по придобиването на недовършения \"Galeria Mall\" в града, заедно с прилежащия му терен вече е финализирана, а според предварителната информация след приключването на строителните работи бъдещият нов мол ще се нарича Dеltа Рlаnеt Vаrnа. В него ще бъдат вложени нaд 230 млн. лв., ĸaтo за сега откриването на новия търговски и развлекателен център е планирано за пролетта на следващата година. Пpoeĸтът за строителство на Gаllеrіа Маll беше започнат от пoлcĸaтa GТС (Glоbаl Тrаdе Сеntrе), която построи дpyги двa тъpгoвcĸи цeнтъpa със същото име - в Бypгac и Cтapa Зaгopa. Dеltа Рlаnеt Vаrnа трябва да е c oбщa плoщ 110 хил.ĸв.м., на 4 eтaжa и подземен паркинг на 3 нива. В мола е планиран и мултиплекс с 12 ĸинoзaли. Изпълнител на проекта трябва да е варненската строителна компания \"Планекс\". Новината за откриване на пети мол във Варна идва на фона на повишено търсене на търговски площи през първото полугодие на т. г. в сравнение с последните месеци на миналата. По данни на консултантската компания Colliers, най-много търговска площ е усвоена в Пловдив - 97%, и Варна - 92%, докато в София тя е 88%. В същото време не се очаква до края на годината предлаганите пространства да нараснат. Ангел Ангелов и Петър Дудоленски са прокуристи на акционерното дружества \"AΠ инвecтмънтс\", собственост на регистрираната в Люксембург \"Юропиън ридейл инвестмънт С.А.\". Заедно с Александър Минов те управляват и едноличното дружество с ограничена отговорност \"Галерия Варна\". Сръбската Dеltа Rеаl Еѕtаtе е част от холдинга Delta на събрина Мирослав Мишкович. През 2009 г. той купи варненската верига супермаркети \"Пикадили\" през групата си \"Делта макси\". Няколко години по-късно я продаде на белгийската Delhaize Group. През юни 2014 г. веригата отново смени собствеността си и за кратко стана притежание на \"АП март\" на Ангел Ангелов (част от групата \"Градус\") и Петър Дудоленски. В началото на март. т.г. \"Пикадили\" бе обявена във фалит.", "date": "2017.09.04", "title": "Изоставеният \"Galeria Mall\" във Варна може да бъде довършен и ще се нарича Dеltа Рlаnеt"}
{"url": "http://www.dnevnik.bg/sport/2017/09/04/3036173_uefa_otreche_da_razsledva_manchestur_siti/", "text": "УЕФА отрече да води разследване срещу \"Манчестър сити\" заради възможно нарушаване на финансовия феърплей. Изявлението на европейския футболен съюз дойде след становище на испанската футболна лига. От Ла Лига призоваха \"гражданите\" да бъдат проверени, след като влязоха в историята като клуба,  похарчил най-много средства в рамките на летния трансферен прозорец - 215 млн. паунда . Англичаните продадоха играчи за 85 милиона. \"Разследване срещу \"Манчестър сити\" не се води. Всякакви информации, споменаващи подобно разследване, са неоснователни\", обявиха от УЕФА. \"Манчестър сити\" беше наказан за нарушаване на финансовия феърплей през 2014 година. Клубът беше глобен с 53.6 милиона лири, които трябваше да плати в следващите три години. УЕФА вече разследва ПСЖ. Парижани платиха почти толкова за нови играчи, колкото и \"Сити\", като в основата беше трансферът на Неймар.", "date": "2017.09.04", "title": "УЕФА отрече да разследва \"Манчестър сити\""}
{"url": "http://www.dnevnik.bg/sviat/2017/09/04/3036110_rusiia_spasi_nai-goliamata_chastna_banka_v_poslednata/", "text": "Дали всичко е било за добро? Андрей Начаев, бивш руски министър на икономиката от деветдесетте години, не е много сигурен. Той говори за експеримент. \"Едва след няколко години ще се разбере дали това е бил правилният път\", казва той в разговор с ДВ. Под \"път\" той разбира поглъщането на най-голямата частна банка \"Откритие\" от Руската централна банка (РЦБ). Подобно нещо не се беше случвало в по-новата банкова история на Русия. Руската централна банка пое най-малко 75% от активите на изпадналата в затруднения банка \"Откритие\" и веднага започва да ръководи и оперативната ѝ дейност. Досега санирането на банките протичаше по друг модел. Парите пак идваха от РЦБ. Но те попадаха в трезорите на някой добре функциониращ банков институт, за да може той да погълне задлъжнелия конкурент и да го изправи на крака. Невинаги обаче тази практика е водела до успех. Помощи за милиони често пъти изчезваха безследно в нечии джобове. Независима ли е РЦБ Какъв точно е случаят с \"Откритие\"? Банката спадаше към осемте най-големи банки в Русия - т.е. беше  твърде голяма, за да бъде оставена да фалира . Обявяването на несъстоятелност би могло да разтърси цялата банкова система в Русия. РЦБ не можеше да поеме подобен риск, още повече че от години води курс за стабилизиране на банковия сектор. През последните години тя отне лицензите на над 300 финансови институции. Много от тях имаха твърде малко собствен капитал, бяха затънали в различни спекулативни сделки или бяха зависими от парите на отделни олигарси и големи инвеститори. Шефката на РЦБ Елвира Набиулина, която се ползва с доверието на президента Путин, продължава курса на консолидиране на банковия сектор. Всъщност РЦБ е независима от държавата. Поне на хартия. В действителност РЦБ не може да взима никакви важни решения без предварителното одобрение на президента и неговата администрация. Последиците от прекаления апетит Същото се отнася и до спасяването на банка \"Откритие\". Засега не е ясно дали в обозримо време банката ще бъде отново приватизирана, или ще остане в ръцете на държавата. Представители на Германската външнотърговска камара, които пожелаха анонимност, предполагат, че банка \"Откритие\" ще бъде върната в частния сектор. Други експерти са по-скептични. Във всеки случай с поглъщането на \"Откритие\" се увеличава влиянието на държавата над бизнеса. Нещо, което критикуват много експерти. През последните 9 години банка \"Откритие\" се разрасна значително. В повечето случаи чрез поглъщането на други банки. Вероятно разрастването ѝ е било прекалено бързо, твърди експертът Максим Осадший. Банката изпадна в затруднения, след като един от най-големите акционери внезапно изтегли парите си. Други акционери последваха примера му и през юни рейтинговата оценка на банката падна до най-ниското възможно ниво. Без доверие Междувременно \"Откритие\" отново обслужва клиентите си. Касите работят, банкоматите са пълни с пари. Въпреки това много клиенти са разколебани. Избегнатият в последна минута фалит беше важна тема и в руските медии. Курсът на банковите акции показа огромни амплитуди. Първоначално акциите загубиха почти изцяло стойността си, а след съобщението за намесата на РЦБ, курсът им главоломно се покачи. Независимо от спасяването на \"Откритие\" много клиенти изгубиха доверие в банката, изтеглиха парите си и ги довериха на други държавни банки.", "date": "2017.09.04", "title": "Русия спаси най-голямата частна банка в последната минута"}
{"url": "http://www.dnevnik.bg/sport/2017/09/04/3036192_plishkova_preletia_skorostno_kum_chetvurtfinalite_na/", "text": "Водачката в световната ранглиста по тенис Каролина Плишкова се класира скоростно за четвъртфиналите на US Open. Чехкинята даде само гейм на Дженифър Брейди при 6:1, 6:0. Мачът продължи едва 48 минути и премина при пълното превъзходство на Плишкова. Следващата ѝ съперничка ще е победителката от мача между сънародничката ѝ Луцие Шафаржова и Коко Вандевеге. \"Исках да играя по-добре от предния си мач и играх много по-добре. Мисля, че тя беше малко напрегната, това ѝ беше първият мач на \"Артър Аш\" и е нормално. Исках да се възползвам от това. Надявам се и следващия мач да съм тук\", заяви победителката. Плишкова държеше мача под пълен контрол. Дори и в единствения гейм, който Брейди спечели, чехкинята водеше с 40:15 и имаше две възможности за пробив. Във втория сет водачката в световната ранглиста изпусна само седем точки при общо 32 разигравания. Тя постигна 92% успеваемост при първи сервис срещу едва 25% за американката, която е 91-а в света.", "date": "2017.09.04", "title": "Плишкова прелетя скоростно към четвъртфиналите на US Open"}
{"url": "http://www.dnevnik.bg/bulgaria/2017/09/04/3035993_cvetan_vasilev_ot_2009_godina_neprekusnato_sum/", "text": "Аз не съм част от мафията. От 2009 година непрекъснато съм рекетиран, това казва в интервю по телевизия Би Ай Ти мажоритарният собственик на Корпоративна търговска банка Цветан Василев. Първата част от разговора с банкера и съпругата му Антоанета Василева беше излъчен в предаването на Люба Кулезич \"Честно казано\".  Банкерът така и не влезе в конкретика за рекета, но за сметка на това посочи, че някои от  промените в Н аказателно процесуалния кодекс , приети от парламента, могат да бъдат на наречени \"поправките Василев\". Според него  вместо да гарантира сигурността му , президентът Румен Радев е трябвало да наложи вето върху промените в закона.  Антоанета Василева пък допълни, че след като не е получила отговор от българския президент  на писмото си по повод обвинението срещу нейната дъщеря в пране на пари , смята да изпрати питания и до държавни глави на други държави. \"Прокуратурата разчита ние да не говорим за нашите обвинения, защото обвиняемите обикновенно се срамуват от това, което са извършили, ние не се срамуваме и ще направим случая световно известен\", допълва тя.  Следващите две част от интервюто с Цветан Василев и съпругата му ще бъдат излъчени във вторник и сряда.", "date": "2017.09.04", "title": "Цветан Василев: От 2009 година непрекъснато съм рекетиран"}
{"url": "http://www.dnevnik.bg/sviat/2017/09/04/3036197_angela_merkel_i_prezidenta_na_jujna_koreia_poiskaha/", "text": "Германският канцлер Ангела Меркел и президентът на Южна Корея Мун Дже-ин проведоха телефонен разговори, по време на който осъдиха последния ядрен опит на Северна Корея и призоваха за по-строги санкции срещу Пхенян, предаде Ройтерс, като цитира говорител на германското правителство. Щефен Зайберт уточни, че двамата са определили последните действия на Северня Корея като \"неразумна и конфронтационна позиция\". И двамата лидери са подчертали, че е важно съюзниците да координират тясно действията си по въпроса, съобщи Зайберт. Според него общата цел е да се избегне военна ескалация и да се стигне до мирно решение. По-рано днес темата беше обсъдена и от президентите на Русия и Южна Корея Владимир Путин и Мун Дже-ин. В телефонен разговор двамата са посочили, че действията на Пхенян грубо нарушават резолюциите на Съвета за сигурност на ООН, подкопават режима на глобално неразпространение на ядрените оръжия и създават сериозна заплаха за мира и сигурността в региона. \"От руска страна отново беше акцентирано, че уреждането на тази изключително сложна ситуация е възможно само и единствено чрез подновяване на преговорите и дейно използване на политико-дипломатическите средства\", съобщи пресслужбата на Кремъл. На среща на 6 септември в рамките на Източния икономически форум във Владивосток двамата лидери ще продължат да обменят мнения по въпроса, заяви още руското президентство.", "date": "2017.09.04", "title": "Ангела Меркел и президента на Южна Корея поискаха по-строги санкции срещу Пхенян"}
{"url": "http://www.dnevnik.bg/photos/2017/09/04/3036011_fotogaleriia_svetovnite_snimki_na_denia_za_4_septemvri/", "text": "Симон Годжек изпълнява каскада по време на проекта Extension Man в Просковице, Полша.", "date": "2017.09.04", "title": "Фотогалерия: Световните снимки на деня за 4 септември 2017"}
{"url": "http://www.dnevnik.bg/sport/2017/09/04/3036210_nadal_mina_vihreno_sreshtu_dulgopolov_za_50-ata_si/", "text": "Водачът в световната ранглиста Рафаел Надал се класира за четвъртфиналните на US Open с бърза и убедителна победа. Испанецът спечели с 6:2, 6:4, 6:1 срещу Александър Дългополов. След само 1.42 часа игра двукратният шампион постигна 50-ата си победа в Откритото първенство на САЩ. Следващият му съперник ще  Андрей Рубльов, отстранил Григор Димитров във втория кръг . Руснакът продължи силното си представяне и се наложи със 7:5, 7:6, 6:3 срещу Давид Гофен. С успеха си 19-годишният Рубльов стана най-младият четвъртфиналист на US Open след Анди Родик от 2001 г. \"Мисля, че това беше най-добрият ми мач до момента. Играта ми беше по-добра, условията бяха по-удобни за мен. Във втория сет можех да бъда по-убедителен, но направих няколко грешки\", каза Надал пред \"Евроспорт\". Той завърши с по-малко печеливши удари - 23 срещу 25. Украинецът обаче направи много повече непредизвикани грешки - 39 срещу 11. Испанецът имаше и голямо превъзходство при изпълнението на началния удар. Преследващият третата си титла Надал проби рано, след което в шестия гейм спаси единствените две възможности за пробив, до които съперникът му стигна в мача. След нов пробив испанецът направи 6:2. Вторият сет предложи размяна на бързи геймове, като в деветия водачът в световната ранглиста проби и след това увеличи преднината си на 2:0 сета. В третия интрига нямаше и Надал даде само гейм на Дългополов.", "date": "2017.09.04", "title": "Надал мина вихрено срещу Дългополов за 50-ата си победа на US Open"}
{"url": "http://www.dnevnik.bg/sport/2017/09/04/3035675_rusiia_se_vurna_na_vurha_v_evropeiskiia_voleibol/", "text": "Русия е шампион на  Евроволей 2017 , след като победи в страхотен мач Германия с 3:2 (25:19, 20:25, 25:22, 17:25, 15:13). Сборная се върна на върха след 2013 г. когато отново спечели, но този път титлата дойде много по-трудно. Руснаците се нуждаеха от 120 минути, за да пречупят германците, а освен това за първи път в турнира изгубиха гейм. Бундестима предложи много мотивирана и приятна игра. Съставът, воден от Андреа Джани се превърна в приятната изненада на турнира. Италианският специалист изуми всички, като на второ европейско първенство извежда отбор до финала. Преди две години Джани стигна до битката за златото, водейки Словения. По-опитният отбор на Русия започна много уверено финала, като в момчетата на Андреа Джани си личеше притеснение. Наложи се той да взима прекъсване много равно в мача, за да може да ги успокои. Едва в края на първата част Германия изравни играта и най-вече след заставането на Тобиас Крик на сервис започна да създава проблеми на Сборбная. Все пак благодарение на взаимодействието Гранкин – Михайлов Русия измъкна първата част с 25:19 след 28 минути.  Това до голяма степен освободи психически германският отбор, който започна да играе с огромно настроение. Химията между Грозер и съотборниците му на полето си личеше, а германците започнаха да рискуват много повече при начален удар, което даде резултат. Всичко в играта на Германия се получаваше – центровете Крик и Бьоме се справяха блестящо, а много силно играеше и капитанът Кампа. Слабо за Русия играеше посрещачът Клюка, който постоянно беше търсен от германските нападатели при сервис. Това го разколеба, той допусна доста грешки при посрещането и беше заменен. Бундестима спечели втория гейм с 25:20, а това беше и първата част, която Русия загуби в турнира. Последва нов гейм за Русия, но и той не дойде толкова лесно. Тимът на Сергей Шляпников не играеше с типичната си лекота, а минаваше през много нерви и промяна в поведението си на полето. Русия допусна 10 грешки на сервис. Бяха нужни 31 минути, за да може Сборная да спечели с 25:22 и да поведе отново. На няколко пъти Германия беше на косъм да измъкне частта, но в решаващите моменти Максим Михайлов беше на много високо ниво. Вместо това отново да пречупи Германия се случи точно обратното. Руските волейболистите станаха още по-нервни, а германците заиграха с огромна лекота. Край полето Джани им вдъхваше още по-голямо самочувствие. Те доведоха нещата до тайбрек след 25:17, а на моменти разликата наброяваше повече от 10 точки. Петият сет не започна добре за германците, които набързо изостанаха с 0:2. Това не ги притесни особено и след няколко много силни атаки на Грозер и добри изяви при мрежата обърнаха в своя полза до 5:2. За капак флот сервисът на Крик за пореден път създаваше големи проблеми на руското посрещане. Последваха още няколко обрата преди Германия да поведе с 8:7 при размяната на игралните полета. След това обаче Русия показа по-здрави нерви и успя да измъкне мача. Ключови се оказаха трите поредни точки при 10:9 в полза на руснаците.", "date": "2017.09.04", "title": "Русия се върна на върха в европейския волейбол"}
{"url": "http://www.dnevnik.bg/zelen/2017/09/04/3035628_sedmicata_zapochva_s_po-niski_temperaturi/", "text": "Днес ще е предимно слънчево. След обяд ще има временни увеличения на облачността, но ще остане почти без валежи, съобщи \"Фокус\", позовайки се на данни на Националния институт по метеорология и хидрология към БАН.  Ще продължи да духа умерен, а в Дунавската равнина до силен вятър от запад-северозапад и с него ще нахлува хладен въздух. Температурите ще се понижат и максималните ще са предимно между 21° и 26°. Над Черноморието ще бъде предимно слънчево. След обяд ще има временни увеличения на облачността, но вероятността за валеж е малка. Ще духа до умерен запад-северозападен вятър. Максималните температури ще там ще са 24-27°. Температурата на водата ще е между 23 и 25°. Вълнението на морето ще бъде около 3 бала, привечер ще се усилва. Над планините отново ще преобладава слънцето. По-значителна облачност ще има в сутрешните часове, но още преди обяд ще се разкъса и намалее. Ще духа силен, по високите и открити части до бурен вятър от запад-северозапад. Максималната температура на височина 1 200 метра ще е около 15°, на 2 000 метра – около 9°. Атмосферното налягане ще по-ниско от средното за месец септември и ще продължи да се понижава. Във вторник ще бъде сравнително хладно, с променлива облачност, почти без валежи. В сряда и четвъртък ще преобладава слънчево време, но ще има и по-значителни увеличения на облачността. Вероятността за валежи е малка. Във вторник и сряда ще бъде ветровито, а в четвъртък чувствително ще отслабне. От сряда започва затопляне.", "date": "2017.09.04", "title": "Седмицата започва с по-ниски температури"}
{"url": "http://www.dnevnik.bg/bulgaria/2017/09/04/3034861_izbori_i_pak_izbori_-_kakvo_predstoi_prez_noviia_sezon/", "text": "Тази година се оказа ключова откъм избори в съдебната система. След промените в Закона за съдебната власт през юли за пръв път новите членове на Висшия съдебен съвет (ВСС) от професионалната квота бяха избрани след гласуване на всички магистрати, а не чрез делегати, както досега. След като през август съдебната и законодателната власт бяха във ваканция, сега завърналите се през септември депутати ще трябва да допълнят състава на съвета с 11-членна парламентарна квота. Предстои и избор на нов председател на Върховния административен съд (ВАС) - съдът, който контролира всички актове на властта. След ваканцията ще се проследи и как работят последните законови промени, които политиците записаха преди лятото - в Закона за съдебната власт (ЗСВ) и Наказателно-процесуалния кодекс (НПК). За последните обаче вероятно ще се произнесе Конституционният съд, след като от адвокатурата дадоха знаци, че ще го сезират. Депутатите ще трябва да приемат и антикорупционен закон, след като проекти представиха и управляващият ГЕРБ, и опозицията в лицето на БСП. И двата антикорупционни проекта обаче отнесоха критики от неправителствения сектор и юридическите среди. Избор на членове за съдебния съвет от парламента Кандидатите, които партиите издигнаха, са 18. Най-много предложения направи левицата, след като издигна шестима магистрати, ГЕРБ са с петима, \"Патриотите\", ДПС и \"Воля\" са с по две номинации. В последния възможен за това ден се появи и кандидатура от Ангел Исаев, който не членува в никоя парламентарна група. Тяхното изслушване от правната комисия ще бъде в четвъртък - на 7 септември. Промяна има и в правилата за избор на членове на съвета от парламента. Сега той трябва да стане с квалифицирано мнозинство - 2/3 от гласовете на народните представители, или над 160 гласа. Т.е. съответният кандидат ще трябва да бъде подкрепен с мнозинство от гласовете на ГЕРБ и БСП или ГЕРБ и ДПС. Досега винаги изборът се е случвал с партийни договорки и на квотен принцип. Квалифицираното мнозинство беше въведено по искане на Брюксел, за да няма партийна доминация, но на практика ще направи договорките още по-наложителни.  По информация на \"Дневник\" тази година формулата е 4:3:2:2 - ГЕРБ: БСП:ДПС:Обединени патриоти. Повече за кандидатите на депутатите четете  тук   Мандатът на този съдебен съвет изтича на 3 октомври. По закон новият трябва да бъде избран месец преди това, но според председателя на правната комисия в Народното събрание Данаил Кирилов този срок бил инструктивен. Съветът се състои от 25 членове - трима от които - т.нар. трима големи - председателите на върховните съдилища и главния прокурор са членове по право. Депутатите избират 11 души, магистратите също толкова. ВСС е вече разделен на две колегии - съдийска и прокурорска, които заседават поотделно, а съветът се събира в пълния си състав на заседания веднъж седмично. Магистратите вече излъчиха своите представители през юли. Впечатляващ беше изборът на съдиите, които, от една страна, демонстрираха висока избирателна активност, а, от друга, направиха своебразна съпротива срещу статуквото и избраха предимно върховни магистрати. Изборът на съдиите беше съпътстван от информация за спуснат списък с кандидати, които трябвало да бъдат избрани. В крайна сметка само един от избраните фигурираше в този списък. Избор на нов председател на Върховния административен съд През ноември тази година ще изтече 7-годишния мандат на единия от т.нар. тримата големи - председателя на Върховния административен съд (ВАС), който контролира всички актове на властта -  Георги Колев . За поста му бяха издигнати двама кандидати. Единият - Георги Чолаков, бе предложен от колегите си в съда, а Соня  Янкулова бе номинацията на трима членове във Висшия съдебен съвет (ВСС) , част от т. нар. малцинство. Миналата седмица се проведе общо събрание  на магистратите във ВАС. На него те трябваше да изразят становище по двете кандидатури. Стигнаха до гласуване, след което Чолаков получи 48 гласа, а Янкулова - 13. Някои съдии обаче, сред които и Янкулова, определиха процедурата като дописване на закона. Според тях събранието трябва да изрази само становище за професионалните качества на кандидатите, а не да избира с гласуване един от тях. На предишното общо събрание, когато бе издигната номинацията на Чолаков, бяха приети правила - че трябва с гласуване - явно и поименно, да се подкрепи един кандидат. Но такова изискване в закона няма, обясниха съдии, и затова според тях приетите вътрешни правила са дописване на закона. На общото събрание присъстваха една трета от съдиите. Такива бяха и опасенията на членове на ВСС, които настояваха изборът, който те ще направят, както и общото събрание преди него да бъдат на по-късна дата - след като е свършила съдебната ваканция и почивните дни през септември.  Друг спор между кадровците на Темида стана дали този или следващият състав на съвета следва да избере нов шеф на единия от двата върховни съдилища, тъй като новия ВСС ще работи с избрания председател. Освен това новият състав на кадровия орган на Темида трябва да  встъпи в длъжност на 3 октомври, а мандатът на Колев изтича в края на ноември. По негово лично настояване обаче изборът за негов наследник ще бъде направен от този състав на съдебния съвет, и то малко след съдебната ваканция през лятото - на 11 септември. В ден, в който обикновено няма заседания на пленума на ВСС. Мотиви за това Колев не посочи. Предложението на комисията по атестиране и конкурси беше изборът да е на 21 септември или през ноември. За да бъде избран нов председател на ВАС са необходими гласовете на 17 от членовете на ВСС и потвърждаване от президента Румен Радев, който издава указ за назначаване. В последния мониторингов доклад на Европейската комисия провеждането на прозрачен избор за председател на ВАС и нови членове на ВСС бяха посочени като условие за отпадане на наблюдението. Нов антикорупционен закон Два проекта за антикорупционен закон изработиха управляващите и опозицията. Единият е на ГЕРБ, подготвен от работна група в Министерството на правосъдието, другият - на БСП. Преди началото на политическия сезон и двата проекта бяха подложени на обществено обсъждане. БСП обсъди проекта си с експерти и представители на институциите. Партийният лидер Корнелия Нинова и депутати се срещнаха с най-голямата магистратска организация -  Съюза на съдиите ,  с представители на Върховния административен съд , с  главния прокурор Сотир Цацаров  и  с президента Румен Радев , който според БСП трябва да назначава ръководителя на антикорупционното звено. На заседанието на Националния си съвет в  събота левицата единодушно прие проекта . Предстои да го внесат в Народното събрание. В него се предлага с борбата по високите етажи на властта да се заеме ресорната дирекция в ДАНС, която да бъде извадена от агенцията, да има разследващи функции, директорът да се назначава от президента, а членовете да се избират от парламента с 2/3 мнозинство. Проектът на ГЕРБ бе обществено обсъден в петък.  В него се предвижда създаването на нов единен независим орган, който да обединява функциите на съществуващи публични органи и звена с основната роля да извършва реални проверки на декларациите за имущество и интереси, да осъществява производства за установяване на конфликт на интереси и да извършва отнемането на незаконно придобито имущество. Новият независим орган трябва ще се нарича Комисия за противодействие на корупцията и отнемане на незаконно придобитото имущество според проекта на ГЕРБ. Бъдещата комисия ще стъпи на базата на сега действащата Комисия за отнемане на незаконно придобито имущество, като към нея се вливат Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР), съответното звено от Сметната палата. Според Цачева в република с парламентарно управление председателят на този единен орган следва да се избира от Народното събрание и останалите му членове. Представители на съдебната система, както и на неправителствения сектор отправиха критики и към двата проекта. В събота Нинова заяви, че има три условия, при които би се съгласила двата проекта да бъдат обединени. Повече четете  тук . Предстои гласуването им в парламента. Това е поредния опит за приемане на антикорупционен закон. В края на мандата на предишния парламент от програмата на правната комисия и Народното събрание отпадна проектът,  известен като закона на тогавашния вицепремиер Меглена Кунева. Ако бъде създаден антикорупционен орган през новия съдебен сезон ще се види как ще заработи той. Делата, за които се търси съд Една от последиците от дейността на законотворците преди лятната им ваканция ще е преместването на делата за корупция по високите етажи на властта от Софийския градски съд - който ги разглежда сега, в спецсъда. Дотам може и да не се стигне, ако промените в Наказателно-процесуалния кодекс влязат в Конституционния съд,  за което заявка даде адвокатурата , и той ги обяви за противоречащи на основния закон. В противен случай всички разследвания на прокуратурата срещу депутати, министри, кметове и т.н., свързани с корупция ще се гледат от специализирания наказателен съд. Промяната цели навярно разглеждането и решаването на тези дела да става по-бързо, но специализираният съд не е доказал своята ефективност или бързина, а и процесите зависят до голяма степен и от прокуратурата. Освен това според юристи, сред които и председателят на Върховния касационен съд (ВКС) Лозан Панов, промяната цели заобикаляне на СГС, в който след смяната на председателя Владимира Янева, се наложи ред в администрирането на делата от новото ръководство и Калоян Топалов. Други представители на юридическите среди, сред които и членовете на Висшия съдебен съвет (ВСС) пък смятат, че промяната е противоконституционна, защото водещ за прехвърлянето на корупционните дела е субектът на извършване на престъплението, т.е. хора с имунитет - депутати, министри, магистрати и др., а не материята им, т.е. вида на деянието. Докладът на ВКС за работата на специализираното правосъдие от края на миналата година пък посочи, че то е сбъркано на законодателно ниво, спецструктурите са изначално създадени без ясна визия и поглъщат съдийски ресурс и средства без да дават насреща рационален резултат. Освен това над половината дела приключват със споразумения между прокуратурата и подсъдимия, и леки наказания – пробация или условни присъди, включително за тежки престъпления на организираната престъпност. Той посочваше още, че специализираният съд връща два или три пъти повече дела на прокуратурата от СГС. А разпорежданията за прекратяване и връщане на делата като качество не отговарят на стандартите. Повече четете  тук . Специализираният съд бе създаден при първото управление на ГЕРБ основно по предложение на Цветан Цветанов, за делата с престъпления на организираната престъпност. Впоследствие се оказа, че съдът е много слабо натоварен. В свои медийни изяви миналата година Екатерина Захариева обясняваше, че целта на промените не е да се намери работа на спецсъда. Присъствали на обсъждането на идеите в Съвета за съдебна реформа миналата година разказаха пред \"Капитал\", че не са чули каквито и да е било аргументи в подкрепа на преместването на делата за корупция в специализираните съдилища. Съществени аргументи липсват и в мотивите на законопроекта, което засилва съмненията, че същинската цел е заобикаляне на Софийския градски съд.", "date": "2017.09.04", "title": "Избори и пак избори - какво предстои през новия \"сезон\" за съдебната система"}
{"url": "http://www.dnevnik.bg/biznes/2017/09/04/3035472_shefove_izlizat_ot_kuhnite_za_da_gotviat_na_ulicata/", "text": "Всеки уважаващ себе си туристически град по света предлага на гостите си и изобилие от улична храна, която е част от местната култура. Или по-общо на онова, което можеш да си купиш на открито и да го изядеш или изпиеш докато вървиш. София може и да не е точно туристически град, но заради бума на нискобюджетните полети до нея, все повече чужденци откриват за себе си града. В края на месеца и жителите на града, и гостите му ще имат възможност да прекарат един ден на първия по рода си фестивал на открито за качествена храна и напитки - StrEAT Fest. Той отваря \"врати\" на 30 септември, събота, от 10:00 до 22:00 часа и е организиран от изданието \"Бакхус\" съвместно с \"Пазари Възраждане\" ЕАД и с подкрепата на район \"Възраждане\". В специално обособена фестивална зона в реновираната част на \"Женски Пазар\", StrEAT Fest ще представи селекция от 40 изложители, разделени по категории: Бандата джаз музиканти Brazz Vilidj ще свирят на живо през деня, а следобяд първият формат на StrEAT Fest ще завърши с парти с гост-диджеи. Ключова част от фестивала ще бъде зоната с ресторанти, които ще адаптират менюто си за \"улицата\" и ще предложат на посетителите типични ястия от различни национални кухни: португалска (TUGA Bar&Restaurant), тайландска (Royal Thai), японска (Hamachi-ni), френска (L'Instant Boutique & Catering), италианска (Борис Палаханов, Da Bono focacceria pizzeria), модерна българска кухня (БАГРИ), турска (Turquoise) и още. Ресторант Soul Kitchen ще се погрижи за веган обиколката на света, а \"Бакхус\", заедно с партньорите на събитието Kaufland ще участват със съвместен щанд, на който трима гост-готвачи ще приготвят още изненади от кулинарната географска карта. Повече за ресторантите и останалите изложители може да прочетете  тук. За любителите на виното, в зона \"Вино&Бира\" ще може да се купят вината на \"Вила Мелник\", \"Загрей\", \"Боровица\", \"Старо Оряхово\", Thirst Wines, \"Братанови\" и други. За преследвачите на крафт бира, магазин \"100 бири\" и Brewforia ще представят разнообразна и подбрана гама от крафт марки. Партньорите на фестивала Stolichno ще участват освен с бира и с иновативен бирен сладолед, приготвян на място от MIAM. В \"Сладко&Солено\" посетителите ще бъдат изкушени от макарони Chez Fefe, хляб с квас и сладкиши на \"Хляб&Soul\", нови смутита Blu, септемврийските сладоледи на Gelateria Naturale, подбраните кафета и чайове от Drekka. Зона \"Български производители\" ще представи изложители с висококачествени сезонни, месни, млечни и опаковани продукти. Сред участниците са \"100панство Мусачево\", \"Веселата Ферма\", \"Чифлик Ливади\", шоколади \"Гайо\", лютиви сосове Chilli Hills, Roobar, Roseymark. На втори етаж, за гостите на StrEAT Fest ще има коктейли и напитки от бар By The Way, кафе от Chucky’s и специални предложения от Bulleit Bourbon - партньор на събитието. Събитието има вход - 10 лв. за възрастни, в които са включени 5 лв. консумация, а за деца 5 лв., от които цялата сума е консумация. Разплащането на щандовете ще става с фестивална валута, която всеки може да обмени на няколко предназначени за целта пункта. \"Женски пазар\" е най-стария и голям централен пазар в София. Място с дух и история, голяма част от нея забравена, друга променена, трета, за съжаление, облечена в предразсъдъци, обясняват организаторите. Днес пазарът привлича чужденци и млади хора заради екзотичната атмосфера в центъра на града, ароматните мулти-култи спирки за ядене, скрити места, уникални магазинчета и продукти, които само там могат да се открият. Част от концепцията на събитието е да промотира района и да даде начало на повече кулинарни фестивали от такъв тип. За нова информация и още подробности следете  сайта  и  Фейсбук страницата  на събитието.", "date": "2017.09.04", "title": "Шефове излизат от кухните, за да готвят на улицата"}
{"url": "http://www.dnevnik.bg/analizi/2017/09/04/3035643_cum_da_stane_muzei_na_neolita/", "text": "Из България се строят исторически паркове, средновековни стени и замъци, възстановяват се средновековни църкви и крепости на места, на които може някога да ги е имало, може и не. В същото време наистина ценни културни паметници остават незабелязани. Може би най-краен е случаят с неолита. Онова, което имаме по нашите земи и из българските музеи от епохата на неолита е уникално. И е много. Великолепни експонати на по 6-8,000 години пълнят музейни депа из страната. В нашите ръце е изящна керамика, изработена преди появата на грънчарското колело, добре запазени съдове и фигури, богатата материална култура на една мистериозна цивилизация, процъфтяла и изчезнала преди появата на египетските пирамиди. На всичко отгоре неолитните експонати са красиви, човек може дълго да ги наблюдава и да им се наслаждава без да има каквато и да било представа от историческия им контекст или стойност. Неолитът не ни е оставил писмено наследство или какъвто и да било исторически разказ. Няма как да кажем, че сме наследници на славните неолитни българи или славяни. Или на непобедимите неолитни владетели. Неолитното ни наследство е подчертано апатриотично. Изпуснали сме и възможността Людмила Живкова да изпадне във възторг от него. Другите владетели от близкото минало пък се увличаха най-вече от заводи, ловни стопанства и зоологически градини. След тях дойде времето на Божидар Димитров, който пък най-вече обича да зида. В археологическия музей в София има прекрасна, макар и малка експозиция. Музеи и депа в Стара Загора, Варна, Враца и други притежават прекрасни колекции, които обаче не са изложени достатъчно добре и не са събрани по начин, който заслужават. А неолитът трябва да заеме централно място у нас. без да доизвайва вази, достроява църкви и измисля история. България може да създаде музей на неолита, който да стане световна забележителност. Вероятно това е единственият шанс на България да създаде музей със световно значение. Колкото и интересно да е тракийското изкуство, колкото и да са очарователни българските икони и манастири, българските възрожденски къщи и носии, колкото и добре да е запазен античния театър в Пловдив или цялото ни римско наследство, България има и идеално място за подобен музей. ЦУМ. След като Партийният дом, разумно или не, се превърна в административна сграда на Парламента, ЦУМ остава сграда, която е много подходяща за музей. И която, в епохата на моловете, не е вече никак подходяща за магазин. Откупуването на ЦУМ от собственика му, чиято най-вдъхновена постъпка досега беше да сложи жив тигър в една от витрините му, би било разумен разход. ЦУМ се намира и в идеална експозиционна среда след разкриването на римските старини около него. Има и два начина подобна идея да се опорочи. Едната е да кажем, добре де, ще направим един музей на неолита, ще намерим някоя сграда из София или до София. Така навремето беше намерена сграда на Историческия музей и в резултат на това, София реално няма исторически музей. Другият начин е да кажем, хубаво, ще направим музей, ама не може само на неолита. Ще сложим и икони, и стенописи, и тракийски жертвеник, и римска мозайка. и да се изгради като завършена експозиция и като амбициозен изследователски и образователен международен институт. Тогава ще можем да сравняваме София с Атина или Рим. Онези, които смятат, че музей на неолита ще е прекалено скъп лукс и е по-добре вместо това да вдигнем пенсиите, трябва да си дадат сметка, че подобно начинание ще си върне разходите много бързо и успешно през увеличените посещения на София и през рекламата, която музеят ще прави на София и на България. Ще има и немалко хора, за които смисълът от създаването на музей на неолита няма да се сведе единствено до туристически приходи, а ще е въпрос на цивилизационна гордост и на желание да се наслаждават на едно уникално притежание в адекватна среда. ", "date": "2017.09.04", "title": "ЦУМ да стане музей на неолита"}
{"url": "http://www.dnevnik.bg/skorost/2017/09/04/3035319_fotogaleriia_smartut_na_budeshteto_spodelen/", "text": "Производителят на автомобили \"Смарт\" ще покаже на автомобилния салон във Франкфурт, който се открива на 12 септември, концептуален модел без волан и педали. Електрическата автономна кола показва идеята на концерна \"Даймлер\" за градския транспорт на бъдещето.", "date": "2017.09.04", "title": "Фотогалерия: Смартът на бъдещето: споделен, електрически и автономен"}
{"url": "http://www.dnevnik.bg/sport/2017/09/04/3035678_petur_hubchev_niakoi_futbolisti_si_misliat_che_sa_v/", "text": "Националният селекционер Петър Хубчев беше критичен след загубата от Холандия, която остави отбора без шансове за класиране на световното първенство. \"Много неща не ми харесаха, но едно нещо беше очевидно. Не бяхме по-свежият отбор, физически тотално отстъпвахме на Холандия. В най-голяма степен това беше най-голямата разлика\", започна Хубчев. Той не пожела да се оправдава с липсата на свежест у играчите си, а определи  загубата с 1:3  като напълно заслужена. \"Има и още нещо, което се видя от трибуните. Има момчета, които си мислят, че са национали по право, без да дават всичко от себе си. Има и момчета, които въпреки тази умора, се опитаха да минат тази граница и дадоха всичко от себе си. Ще разговарям с едните, и с другите\", добави треньорът. \"Те имат качества и съм сигурен в това, но във футбола не става само с качества, трябва да показваш сърце и много хъс. Аз не го виждам в някои хора\". Селекционерът не пожела да дава персонални оценки и да говори за ранните смени, които предприе в мача, но обясни реакцията на отбора след ранното попадение на Холандия. \"Още преди мача казах на момчетата, че дори да поведат с 2:0, ние можем да се върнем. Нашият отбор е съставен от такива футболисти, че можем да реагираме\", добави треньорът. Той мотивира избора си на играчи, заявявайки отново, че те са най-добрите на този етап, но обясни, че не винаги в мачовете всеки ход сработва. \"Аз не искам да говорим за някакви хвалби, за израстване и т.н. Не бързайте с такива коментари. След като сме загубили, значи сме сбъркали и първата причина е в мен. Малко ме интересува кой какво е казал за мен\", каза още селекционерът. Опитният треньор е честен, че може да извади повече позитиви от последната седмица, но вижда и негативи в отбора.", "date": "2017.09.04", "title": "Петър Хубчев: Някои футболисти си мислят, че са в националния отбор по право"}
{"url": "http://www.dnevnik.bg/detski_dnevnik/2017/09/04/3034212_na_uchilishte_strashnite_roditelski_strahove/", "text": "\"Да не дава Господ да ти се случи това, дето майка ти го мисли\", казват старите хора. Макар да го чуват и по-рано, обикновено хората разбират смисъла на поговорката едва след като станат родители. В онзи момент, когато през нощта проверяват с огледалце пред нослето на новороденото бебе дали диша, или по-късно - докато стискат нервно телефона в очакване да се обади от първата екскурзия, треперят дали е преодоляло успешно булеварда с многото коли на връщане от училище или прималяват от съобщението \"телефонът на абоната е изключен или извън обхват\". Най-ясно става, разбира се, когато наследникът нагази с двата крака в пубертета и някоя сутрин се събуди като сърдит млад човек, чиято основна задача е да установи има ли на този свят щуротия, която не може да направи. Лошата новина е, че притесненията на родителите никога не отминават напълно. Добрата - че страховете често са по-големи, отколкото е реалната опасност. В това издание на \"На училище\" екипът на  \"Детски Дневник\"  се постара да потърси отговори за някои от най-често срещаните родителски притеснения на децата в училищна възраст - от първолаците до гимназистите. Разговаряхме със специалисти за това как да научим малките ученици да реагират на агресията и да не се страхуват от новостите в училище, как да им създадем навици за учене, но и как да умеят да оказват първа помощ в критична ситуация. Потърсихме съвет как да разговаряме с тях за цигарите, алкохола и наркотиците. Питахме какво искат да знаят тийнейджърите за секса, а също и защо не искат много да спортуват, пренебрегват хигиената и защо се държат често като егоисти. От създателите на \"Телерик Академия\" ще разберете как те учат децата си да \"живеят\" безопасно онлайн, а от психолога Хенриета Илиева-Стоянова защо лъжат хлапетата в различни възрасти и как родителите да реагират. С кинезитерапевта Мария Цветкова разговаряхме за гръбначните изкривявания и как се лекуват те. От диетолог пък събрахме правилата срещу затлъстяването. Припомняме и полезна информация за важните неща, които не трябва да забравят родителите преди първия учебен ден - основните правила за връщане към дневния режим и за адаптацията след ваканцията. В поредицата очаквайте снимки на училищна тема и видео за това как децата откриват фалшивите новини.", "date": "2017.09.04", "title": "\"На училище\": Страшните родителски страхове"}
{"url": "http://www.dnevnik.bg/bulgaria/2017/09/04/3035702_gerb_izdiga_zam-ministura_na_truda_ivailo_ivanov_za/", "text": "Днес изтича срокът, в който парламентарните групи трябва да обявят кандидатурите си за управител на Националния осигурителен институт (НОИ). До днес единствено ГЕРБ са обявили кандидатурата си. Това е зам.-министърът на труда Ивайло Иванов. Той е завършил \"Финанси и кредит\" в Свищов и е юрист от Югозападния университет \"Неофит Рилски\". Работил е в няколко застрахователни компании, а от 2003 г. е в Агенцията за социално подпомагане където се издига от експерт до изпълнителен директор. Зам.-министър е от юни 2016 г. Бил е член на надзора на НОИ, а сега е в ръководството на Сребърния фонд. Досегашният управител - Бисер Петков, напусна поста си, за да стане министър на труда и социалната политика в кабинета \"Борисов 3\". Това стана три години преди изтичането на втория му четиригодишен мандат в НОИ. До избора институтът се ръководи от дългогодишния подуправител Весела Караиванова.", "date": "2017.09.04", "title": "ГЕРБ издига зам.-министъра на труда Ивайло Иванов за шеф на НОИ"}
{"url": "http://www.dnevnik.bg/sviat/2017/09/04/3035371_iskrata_na_pravosudieto_oshte_poddurja_ogunia_na/", "text": "Когато македонската политическа криза беше във вихъра си през пролетта, управляващите тогава ВМРО-ДПМНЕ и подкрепяният от тях президент Георге Иванов настояваха, че съпротивата им срещу коалиция с най-голямата албанска партия ДУИ и срещу възможно партньорство на сегашния премиер Зоран Заев с тях е заради искането албанският да стане втори официален език в страната. Всъщност редица македонски издания тогава съобщиха, че коалиция между партията на Никола Груевски и ДУИ е възможна и доскорошният премиер приема идеята за статута на албанския език, но \"ябълката на раздора\" е друга – колко дълго да работи Специалната прокуратура на Македония и колко дълго да може да повдига обвинения. От месеци, откакто Заев е на власт, намиращият се в опозиция Груевски говори все по-малко за \"албанската карта\" и все повече за специалната прокуратура, известна в Македония със съкращението CJO (Специjално jавно обвинителство). Причината – повечето от лицата, срещу които тя повдигна обвинения в скандала, са от неговата партия. В известен смисъл споровете около CJO, създадена, за да разследва отприщилия политическата криза скандал с подслушванията, са част от симптомите, че кризата продължава под повърхността. Ограничен мандат Наблюдаващите Македония експерти от години предупреждават, че след 25 години преход публикуваните от Заев подслушвани разговори са върхът на айсберга в съмнителните сделки с участието на македонски политици. В годините на приватизация директори на държавни предприятия по съмнителни начини стават техни собственици. През 90-те години в медиите често се появяват съобщения за случаи на злоупотреби с ембаргото, наложено на Югославия. Неразследван докрай остава и скандалът с \"Мадяр телеком\", получила присъда за нелоялна конкуренция в американски съд през 2011 г. заради афера, в която са замесени министри от няколко партии (включително управляващата СДСМ) в средата на предишното десетилетие. \"Когато ВМРО-ДПМНЕ дойде на власт през 2006 г., внесе една нова енергия, нов начин на работа. Всички бяха въодушевени, защото за пръв път министрите бяха между народа,\" спомня си в разговор с \"Дневник\" Дзвонко Давидович, адвокат по наказателни дела и кандидат за главен прокурор заедно с още няколко колеги. \"След това обаче много бързо започнаха да затварят държавните медии. Започна да се говори, че има злоупотреби с бюджетни пари, със съдебната власт, с подслушването. В мига, когато се появиха \"бомбите\", излезе, че всичко всичко, което знаехме от уличен разговор или в кулоарите, е било точно.\" \"Бомбите\" - записите, публикувани от Заев в края на 2014 г. и според него изобличаващи случаи на незаконно подслушване на хиляди политици, юристи, журналисти и интелектуалци, доведоха до мащабни протести и до нуждата ЕС и САЩ да се намесят в кризата, а по-късно хаосът се засили от опита на президента Иванов да даде амнистия на част от замесените. До обвинения обаче се стигна едва след договора от скопския квартал Пържино от 2015 г., които направиха възможно създаването на Специализираната прокуратура – институция с  много по-дълго официално име  Договорката между четиримата лидери, седнали на масата с посредниците - Никола Груевски, Зоран Заев, Али Ахмети и Мендух Тачи - беше че тя ще действа като извънреден орган за 18 месеца от деня, в който получи материалите. Единствено в този период (който изтече на 30 юни) повдигаше обвинения, но ще съществува и след него за общо пет години, без право да внася нови и без право да се занимава със случаи, различни от тези в \"бомбите\" (а последните създадоха доказателствен материал за корупция, злоупотреба със служебно положение и други предполагаеми постъпки на лица от тогавашната власт). Всички срокове за удължаване на работата ѝ изискват, според тогавашния закон, две трети мнозинство, каквото в момента никой няма. В Специализираната прокуратура влязоха редови прокурори, прехвърлени в новата институция – сред тях и шефът ѝ Катица Янева. \"Машата на СДСМ\" срещу \"машата на ВМРО\" Новият орган започна работа на фона на взаимни обвинения от двете най-големи политически сили - едните казват, че срокът му на работа е твърде кратък, за да преодолее блокажа на съда, който според СДСМ е силно политизиран и в който кадрите са близки до ВМРО-ДПМНЕ. Последната партия твърдеше, че Специалната прокуратура се използва като партийна маша на СДСМ, а след като Заев пое властта - и като средство за политически патронаж. Според представители на социалдемократите съдът, който блокира работата ѝ, непрекъснато връщайки обвинения и други документи, на теория беше напълно независим от Груевски, от други членове на правителството или от парламента. В записите обаче се чуват разговори, според които в Съдебния съвет на Македония - който назначава съдиите - многократно са участвали в партийна координация с лица от ВМРО-ДПМНЕ, където са обсъждани рокади в съдебната система. \"Стига се до изкривяване на Съдебния съвет и закона. Ако си близък до управляващата партия, няма да отговаряш. За всеки друг законът важи. Така е и със Специалната прокуратура - ако тя поиска задържане на дадено лице, това рядко ще бъде удовлетворено от съда. Ако \"нормалната\" прокуратура го направи, шансът за арест е 89 процента.\" През юни СJО повдигна обвинение на самия Груевски и обяви, че ще поиска задържането му. Единствената мярка, разрешена от съда, обаче беше оставянето му без дипломатически паспорт. На практика специалният орган започна да обвинява едва през последните месеци, преди да изтече срокът. На прицел освен Груевски бяха лица, свързани с неговото управление от последните години, като бившият вътрешен министър Гордана Янкуловска и бившият шеф на разузнаването (и братовчед на Груевски) Сашо Миялков, както и сътрудници на службите, които са били на подчинение на Миялков, както и редица кадри на ВМРО-ДПМНЕ. Сред обвиняемите има и съдии, на които по искане на CJO Съдебният съвет отне имунитета в средата на миналия месец. Критиките от среди на съдии, адвокати и експерти, както и от социалдемократите, са, че прокуратурата дълги години е функционирала за \"обикновени\" случаи като убийства, кражби на коли, разпространение и трафик на наркотици. Същевременно всички случаи, в които има съмнение за намеса на политици във властта, приключват без повдигане на обвинения или разследване. \"Когато се появиха бомбите, прокуратурата беше призована да реагира, защото в записите можеше да се чуе за големи злоупотреби на държавни пари, крадени от бюджета. За подслушване без съдебно разрешение. Един от подслушаните съм и аз,\" каза Давидович. Премиерът по това време Никола Груевски определи случващото се като \"държавен преврат\", за който помага чужда разузнавателна служба. Междувременно онези, които се оказаха подслушвани, получиха възможност да научат подробности за извършваната срещу тях дейност. \"Подслушван съм с разрешение на съда 7-8 месеца, но много повече време без разрешение. Защо, не знам, а и никой не знае,\" добави адвокатът. На някои от записите може да се чуе участието на съдии, избрани от същия Съдебен съвет, включително председателите на Върховния съд и на Основния съд (най-ниската съдебна инстанция в страната). Някои от тях са ключови фигури в системата, които с процедурни хватки успяват да блокират работата на CJO, връщайки нейни документи в продължение на месеци. Магистратите обаче не считат \"бомбите\" за доказателства сами по себе си, че дадени назначения са партийни и са резултат от намеса в съдебната власт. \"Беше взето решение, че подслушваните разговори не могат да са доказателства. Да, може би не всички могат, но един дял от тях са такива, дори сами по себе си. Ако чуваш, че е направена партийна координация някой да стане съдия, а той е действително избран за съдия, имаш доказателство.\" Това се промени за един от случаите на 4 август, когато Апелативният съд реши по жалба на CJO, че материалите от \"бомбите\" могат да се използват като доказателство в едно от наказателните производства. Бившият външен министър от ВМРО Антонио Милошоски тогава определи решението на Апелативния съд като \"скандално\" и резултат от \"политическия натиск, оказван от СДСМ и медиите, близки до CJO\". \"Съдът не издържа на натиска. Доказателствата, набавени по незаконен начин и всички доказателства, които произлизат от тях, не могат да се използват и на тяхна база не може да има съдебно решение.\" Според Милошоски целта на CJO и СДСМ е да се прикрие \"престъплението, извършено от господин Заев\" като кмет на Струмица - обвинение, по което е обвинен, че е поискал подкуп от 160 000 евро и по което ще се изправи пред съда на 27 септември. Колко е трудно да задържиш обвиняем Информацията за нерегламентирано подслушване, предоставена от записите, се разпростира на всички нива, включително в държавната сигурност. Повечето случаи, с които се занимава специализираната прокуратура, са свързани със злоупотреба на власт. Дори по най-сериозните от тях, когато има опасност обвиняемият да се укрие, е истинско изпитание той да бъде задържан. \"Има двоен аршин за CJO – винаги когато публичната прокуратура иска налагане на арест от съда, той го дава. Само за Специалната прокуратура се стигна дотам, че без разрешение от Върховния съд не може да се изпълни искане за задържане,\" каза Дзвонко Давидович. Бившият шеф на Пето управление на УБК Горан Груйевски и подчиненият му Никола Бошкоски, обвинени в незаконно подслушване, избягаха, преди да бъдат арестувани, заради закъсняло решение на съда. Причината беше, че Върховният съд, който задължително потвърждава всички искания на CJO за арест, одобри решението за задържане, издадено от Апелативния съд, едва няколко дни по-късно. ТВ 21 съобщи миналата седмица, че първият разполага и с втора самоличност, Владимир Варелов, под която е издирван от Интерпол. Люпчо Палевски, бизнесмен от Скопие и бивш кадър на СДСМ, също беше задържан по искане на СJO. ВМРО-ДПМНЕ реагираха с коментара, че специалната прокуратура\"нарушава закона\" и че той трябва да отговаря пред основната прокуратура, която е \"единствената легитимна и компетентна прокуратура за нови производства и обвинения\". Тогава все още не беше известно дали искането за задържане на Палевски, официално свързано с \"нерегламентирано подслушване\", не е част от случай, по който прокуратурата вече е повдигнала обвинения. Колко е важно да бъдеш главен прокурор Тези инциденти напомниха за \"голямата борба\" в съдебната система на Македония от последните месеци – кой ще бъде новият главен прокурор на мястото на освободения Марко Звърлевски – за разлика от специалния той ще може да повдига нови обвинения на базата на материали от CJО дори след като изтекат петте години, след които специалният орган трябва да се разпусне. Звърлевски беше под засилен натиск след \"Кървавия четвъртък\" в парламента – безредиците от 27 април тази година. Те нямаше как да са част от дейността на СJO, защото бяха извън обхвата на работата ѝ. В Скопие обаче много активисти, юристи и политици поставиха под въпрос решението на Звърлевски да не се самосезира след \"разузнаваческия\" скандал с парламента, особено когато се оказа, че агент на сръбските служби е бил в сградата по време на сблъсъците (в момента македонският президент твърди, че не е имал разрешение за това) или най-малкото заради факта, че в законодателния орган на страната се стигна до подобно насилие. Звърлевски, назначен през 2013 г., задочно присъстваше и в \"бомбите\", където министри го споменават заради предполагаемата възможност да окаже влияние и да не се образува наказателно производство срещу бившия министър на финансите Зоран Ставрески. Най-явно подкрепящите Заев медии още по времето, когато ВМРО-ДПМНЕ беше на власт, го определяха като \"последна крепост\" на Груевски във властта. Заседанието, с което трябваше да бъде освободен Звърлевски, започна в началото на юли, но на практика депутатите гласуваха окончателно през август, тъй като опозицията твърдо се противопоставяше. В опита да се отложи освобождаването му по искане на ВМРО-ДПМНЕ се намеси дори държавната антикорупционна комисия, която в средата на август изрази становище пред парламента, че заседанието, на което мярката е обявена, все още продължава, а това е в разрез с разпоредбата да не се назначават и уволняват лица след насрочването (през август) на местните избори. В македонски медии вече се появиха предположения, че изборът - и одобряването от парламента - на следващия главен прокурор може да продължи седмици или дори повече. Ако времето потвърди съмненията за партийните пристрастия на съдиите обаче, назначаването на \"подходящ\" главен прокурор (който се предлага от правителството с подкрепата на Съдебния съвет и трябва да се гласува и от парламента) няма да реши въпроса. Решенията по делата срещу Груевски и бившите официални представители от времето, когато той беше във властта (а и по това за подкуп срещу Заев, несвързано с подслушванията) тепърва предстоят и са в ръцете на съда. С това отчасти правителството мотивира идеята да включи \"повторна оценка\" на сегашните съдии като част от дълго рекламирания план 3-6-9 с кратко-, средно- и дългосрочни цели за реформи по пътя към Европейския съюз и НАТО. И тук сегашната опозиция оказва отпор, а медиите, които остават близки до нея, говорят за \"преназначаване\" на магистратите с цел да се поставят зависими от властта лица и да се назначат нови \"Катици\" - препратка към оглавяващата CJO Катица Янева. Подкрепящите правителството медии съответно влизат в режим на оборване и отделят значително време да обяснят, че не става въпрос за \"генерален реизбор\" на съдии, нито за \"партизиране на съда\" или опит за защита на Заев от делото заради поискан подкуп. Самият кабинет настоява, че нова система за оценка на всички магистрати е нужна в светлината на \"бомбите\" и сянката на съмнение, която те хвърлят върху репутацията на съдиите. Невинни до доказване на противното В последните месеци CJO отново става обект на атаки по всевъзможни поводи. През юли партията на Груевски я обвини, че \"има за задача да води цял един политически процес с едно единствено намерение - елиминация на ВМРО-ДПМНЕ с цел отслабване на държавата.\" Партията повтори обвинението си, че СJO е \"канцелария на социалдемократите.\" Според Груевски CJO беше дори главен коз за отвличане на вниманието, имайки задачата \"всеки път, когато е актуален договорът с България, с който СДС приема обща история и се сменят исторически факти, тема да не е договорът, а самото CJO.\" В края на август пък Орце Георгиевски от ВМРО-ДПМНЕ обвини CJO, че \"тенденциозно\" се е прицелила в двама членове на Държавната изборна комисия и петима съдии от административния съд и така се е намесила в местните избори, тъй като \"контролира\" двете институции и така \"на СJO/СДС им се отваря пътят да изиграят волята на гражданите.\" Управляващите често апострофират с въпроса от какво се притеснява партията на Груевски, ако може да се докаже, че обвиненията на CJO са безпочвени, в съдебната зала – и това само удължава спора. Дзвонко Давидович е имал възможност да защитава лица, обвинени от Специализираната прокуратура, но решава да не го прави. Въпреки всички нападки, които публично е отправял към тях - заради които и отказва да работи с тях, според него е важно те да бъдат изправени пред съд дори магистратите впоследствие да ги сметнат за невинни. \"Вярно е, че всеки е невинен до доказване на противното. Тези хора заслужават защита и никога не съм твърдял, че са доказано виновни. Съмненията трябва да се прегледат докрай - където има проблем, да има процес, а където няма, да има извинение, но властите спокойно да могат да кажат: \"Проверихме\". Обвиненията и от двете страни, че противникът се опитва да \"овладее\" и \"партизира\" съдебната система, може да са опасни, защото тя на теория би трябвало да е независима. Ако не бяха записите, публикувани от Заев, навярно щеше в много по-голяма степен да изглежда такава. Размяната на реплики и стъпките на кабинета обаче дават сигнали, че надпреварата кой да има \"последната дума\" - както в надзора на правосъдието, така и в начина, по който обществото ще възприема новите правосъдни политики. От това съдебната система може да загуби, но може и много да спечели.", "date": "2017.09.04", "title": "Искрата на правосъдието още поддържа огъня на македонската политическа криза"}
{"url": "http://www.dnevnik.bg/bulgaria/2017/09/04/3035397_angelinka_nikolova_kandidat_za_vss_ot_volia_bez/", "text": "Ангелинка Николова и прокурорът Димитър Томов са номинациите на партия \"Воля\". Те двамата заедно с издигнатата от независим депутат адвокат Нели Виодорова бяха  единствените кандидати от парламента за ВСС, които се отзоваха през юли на поканата за изслушване,  организирано от гражданския сектор /Български институт за правни инициативи - БИПИ/. В концепцията си Николова обяснява разрушеното обществено доверие в съдебната власт и с изгубения авторитет на ВСС. \"ВСС изгуби авторитет с липсата на последователност и принципност в работата си, с непрекъснатите скандали вътре в съвета и между членовете му, с вземането на немотивирани решения и пълното откъсване от магистратите\", пише Николова. В момента се забелязма мислене на съдиите, че е по-добре да си стоят на местата, отколкото да попаднат под негативен унизителен и в повечето слбучаи извънпрофесионален обстрел от всички посоки. За да се промени това мислене, трябва да бъдат променени критериите в посока да се оценява обективно досегашната работа заедно с нравствените качества на кандидатите, като се изискват мнения и от обществени и професионални организации, е мнението на Николова. Дисциплинарната практика на ВСС е друг акцент в концепцията на Николова. Административните ръководители трябва да носят отговорност според нея за това че са търпени колеги за нарушени срокове или за поведение което накърнява престижа на съдийската работа. Трябва да серазработи ясен механизъм за 5извършване на проверките по сигналите, а образуванитедисциплинарните дела да се решават бързо и решенията да се оповестяват на обществеността. Само тогава наказанията ще имат смисъл и превантивен ефект, препоръчва Николова. Всяка година Инспекторатът към ВСС да изготвя ежегоден анализ на причините за отменените съдебни актове, ще настоява Николова, ако бъде избрана за член на ВСС. И да се организират семинари за съдиите по темите, ако решенията сае отменени поради неправилно прилагане на закона или некомпетентност на съда. Разкриването на причините за отмяна на съдебните актове е превенция против корупционните схеми, а също е и стимул за самообразоването, за проучването на съдебната практика и нейното приложение, казва Николова. Николова напомня, че в средствата за информация се появяват нападки срещу съдиите от страни по делата и съветът не реагира. ВСС следва да реагира, да извърши проверка по сигнала и да излезе със становище в защита на магистрата, или да предприе4ме действия за негомото санкциониране, ако той наистина и нарушил закона или Етичния кодекс, казва кандидатката. И препоръчва ВСС на всеки три месеца да излиза чрез медиите пред обществото с доклад за своята работа, за предприетите мерки срещу зависимости и лошото качество на работата. Семейството на Ангелинка Николова притежава в Търговище според имуществената й декларация 5 апартамента, единият е дарение, два офиса, четири гаража, урегулиран парцел с къща. Посочени са още два апартамента с паркоместа във Варна. Декларирани са също две стопански сгради в Антоново и земеделски земи около 120 дка в Търговищко. Имуществото е придобито - без земеделската земя, със спестявания и с кредити. Деклариран е банков кредит на Николова от 120 хил. лв. Семейството е закупило на лизинг два автомобила - \"Шевролет каптива\" /през 2009 г./ и \"Хюндай соната\" /2006 г./ съответно за 52 000 и 41 000 лв. И \"Мерцедес С 200\" през 2016 г. за 605 лв.", "date": "2017.09.04", "title": "Ангелинка Николова, кандидат за ВСС от \"Воля\": Без прозрачен избор съдебната власт няма да спечели доверие"}
{"url": "http://www.dnevnik.bg/sviat/2017/09/04/3035704_kanclerut_merkel_pobedi_v_televizionniia_debat_sreshtu/", "text": "Германският канцлер Ангела Меркел е обявена за победител в снощния телевизионен дебат със съперника й социалдемократ Мартин Шулц, който я атакува за политиката към бежанците, отношенията с Турция и с президента на САЩ Доналд Тръмп, предаде БТА. Дебатът бе единственият между двамата основни кандидати за канцлерския пост преди парламентарните избори в Германия на 24 септември в ситуация, при която около половината от избирателите не са решили за кого да гласуват. . Преди дебата Меркел, която се бори за четвърти мандат, имаше 14 пункта преднина пред Мартин Шулц в социологическите проучвания. Анкета на агенция \"Инфратест Димап\", поръчана за телевизия А Ер Де показа, че Меркел е била по-убедителна в дебата за 55 на сто от зрителите, които смятат, че тя е по-подходяща за лидер на Германия в сегашните глобални кризи. За 35 на сто по-убедителен е бил Шулц. Кандидатът на социалдемократите възприе агресивен подход срещу канцлера от самото начало на 97-минутния дебат. В отговор на атаката на Шулц, че ако бъде избран за канцлер, ще спре преговорите на Турция за присъединяване към ЕС, Меркел заяви, че според нея Турция никога няма да стане член на ЕС. \"Винаги съм била сигурна, че Турция няма да стане член на Европейския съюз. Ще разговарям с колегите си от ЕС, за да видя можем ли да постигнем обща позиция по този въпрос и да прекратим преговорите\", каза канцлерът. Тя се върна на проблема за Турция дори след като модераторите преминаха към въпрос за политиката на президента Доналд Тръмп към Северна Корея, отбелязва Ройтерс. Шулц обвини американския президент, че тласка света към ръба на криза със своите туитове и каза, че Германия трябва да работи с европейските си партньори, с Канада, Мексико и вътрешните опоненти на Тръмп, който според него е твърде непредвидим. В отговор Меркел каза, че е разговаряла вчера с президента на Франция Еманюел Макрон за Северна Корея и ще говори и с Тръмп, както и с лидерите на Русия, Китай, Япония и Южна Корея в близките дни. \"Не мисля, че някой може да реши този конфликт без американския президент. Но според мен трябва да се заяви възможно най-ясно, че за нас е възможно единствено мирно дипломатическо решение\", каза Меркел. Държавническият й опит изглежда оказа влияние върху избирателите, отбелязва \"Ройтерс\". Анкетата на А Ер Де показа, че за 49 процента от зрителите на дебата тя се е представила като по-надеждна, а 29 на сто са харесали повече Шулц. Социалдемократът я атакува и по въпроса за бежанците. Той я упрекна, че не е съгласувала с европейските страни по-добри ответни действия на бежанската криза през 2015 г., когато решението й да отвори границите на Германия за стотици хиляди мигранти, мнозина бягащи от войните в Близкия изток, предизвика силен спад на подкрепата за нея. \"Щеше да е по-добре, ако тогава се бяха включили нашите европейски съседи\", каза Шулц. Отговорът на Меркел бе: \"Тогава имахме много драматична ситуация. В живота на канцлера има моменти, в които трябва да взима решения. Взимала съм решения в много драматични ситуации - за еврото и бежанската криза и продължавам да стоя зад тези решения\", каза Ангела Меркел. Единият от четиримата модератори упрекна канцлера за неохотата й да критикува автомобилната индустрия заради скандала с дизеловите двигатели на \"Фолксваген\". Меркел реагира остро: \"Напротив, потресена съм и съм изключително много разгневена\". Въпреки, че бе нападателен, Шулц не успя да нанесе на Меркел никакъв тежък политически удар, отбелязва ДПА. Малко е вероятно дебатът да помогне на социалдемократите да обърнат тенденцията в електоралните нагласи, посочва \"Франс прес\".", "date": "2017.09.04", "title": "Канцлерът Меркел победи в телевизионния дебат срещу съперника си Мартин Шулц"}
{"url": "http://www.dnevnik.bg/video/2017/09/04/3034733_naiasno_li_ste/", "text": "В екипа обичаме да чуваме тази фраза. Приемаме я като оценка, че успяваме да информираме, научим, обясним. Като продължение на целта на \"Дневник\" да казва не само какво и защо се случва и какво означава, но и да разказва истории и да бъде полезен - създадохме и нова видео рубрика. малко известни факти, интересни тенденции със средствата на анимацията. Както и вече популярната  \"С две думи\" , тя е част от стратегията на \"Дневник\" да създава качествено и различно видео съдържание. Разработихме я  заедно с екипа на ФАЗА (PHAZZA) . Както те се представят \"това е нов екип от артисти, занимаващи се с анимация и визуална комуникация. в разбирането на сложните обществени и персонални процеси и така да допринасяме към развитието на по-осъзнати личности, който да стоят в основата на здраво и функциониращо общество.\"  В началото на всеки месец ще е премиерата на новия епизод в \"Наясно\". Започваме с една много важна тема - за кръвта и ефекта от кръводаряването за дарителите - гледайте  тук . И вече ще сте наясно. С \"Дневник\".", "date": "2017.09.04", "title": "Наясно ли сте..."}
{"url": "http://www.dnevnik.bg/video/2017/09/04/3034728_kakvo_pechelim_ako_dariavame_kruv_video/", "text": "\"Докато гледате това видео тялото ви ще бъде сцена на милиони раждания и смърт.\" Да, защото в него непрекъснато се раждат, живеят и умират милиони клетки. Какво точно обаче се случва с кръвните клетки и знаете ли какъв е ефектът за вас, ако дарявате кръв - вижте във видеото. То е първи епизод от нова видео рубрика на \"Дневник\" -  \"Наясно\" , разработена заедно с екипа на \"Phazza\". В нея с анимация  ще обясняваме важни теми и проблеми . Моля, гледайте видеото с включен звук и изпратете да гледа и някой друг.", "date": "2017.09.04", "title": null}
{"url": "http://www.dnevnik.bg/bulgaria/2017/09/04/3035716_sblusuk_na_dva_tira_i_kamion_zatvori_prohoda_na/", "text": "Катастрофа между два тира и товарен автомобил е станала в Прохода на републиката, съобщи МВР. Товарните автомобили изчакват на място, леките биват пренасочвани през прохода \"Шипка\". Сигналът за удар между два тира и камионе постъпил в полицията към 6.35 часа тази сутрин. За преглед в болница са откарани тримата водачи. След удара товарните превозни средства са се завъртели и препречват пътното. До изтеглянето им ще бъде ограничено движението, като товарните автомобили изчакват на място, а леките биват пренасочвани през \"Шипка\". От двете страни на прохода са разположени екипи на \"Пътна полиция\", които подпомагат движението и насочват водачите по обходния маршрут.", "date": "2017.09.04", "title": "Сблъсък на два тира и камион затвори Прохода на републиката"}
{"url": "http://www.dnevnik.bg/sport/2017/09/04/3035719_sharapova_i_mugurusa_otpadnaha_ot_us_open/", "text": "Носителката на пет титли от Големия шлем Мария Шарапова и тазгодишната шампионка от \"Уимбълдън\" Гарбине Мугуруса отпаднаха в осминафиналите на US Open. Рускинята допусна обрат срещу латвийката Анастасия Севастова - 7:5, 4:6, 2:6, а испанката загуби от чехкинята Петра Квитова с 6:7 (3), 3:6. Шарапова, за която това беше първи участие в Големия шлем от миналогодишния Australian Open, започна много силно мача с поставената под №16 Севстова. С напредването на мача обаче физическите й сили се изчерпваха, докато латвийката беше по-свежа и излезе победител в 136-минутната битка. Бившата №1 влезе в US Open с покана от организаторите и не беше играла от края на юли, когато победи Наоми Брейди от САЩ в първия кръг в Станфорд. В Ню Йорк тя изигра едва петия си турнир, откакто изтърпя 18-месечно наказание за употреба на допинг. Шарапова спечели няколко много здрави битка на US Open, където не беше играла от 2014 г. Срещу много добре подготвената и стигнала доста по-лесно до осминафиналите Севастова обаче рускинята не успя да продължи серията и напусна надпреварата, след като прекара малко повече от девет часа на кортовете във \"Флашинг медоус\". Шампионката в Ню Йорк от 2006 г. започна отлично и спечели четири от първите пет гейма, реализирайки пробив в четвъртия. Рускинята загуби целия си аванс и резултатът беше изравнен при 4:4. Тя обаче спечели следващите си две подавания, а при 6:5 направи решителен втори пробив, за да спечели първата част. Шарапова имаше шанс за ранен пробив във втория сет, но Севастова се спаси - 1:1. Още в следващия гейм латвийката на свой ред получи възможност да пробие и не я пропусна, след което затвърди предимството си за 3:1. До края на втората част бившата №1 два пъти получи точка за връщане на пробива, но не се възползва и сетовете бяха изравнени. В решителния трети сет Шарапова видимо се умори, не се движеше толкова добре по корта и правеше грешка след грешка. Севастова разчиташе на това да кара рускинята да прави допълнителни удари и да чака пропуски от ракетата й, което се и случи. Латвийката поведе с 3:0 след два пробива в първите две подавания на съперничката. Шарапова върна единия, след което намали до 2:3. Това обаче беше всичко, което петкратната шампионка в Големия шлем успя да направи до края на двубоя. Шарапова завърши мача с 42 завършващи удара, но допусна и 51 непредизвикани грешки. Севастова направи само 21 уинъра, но и значително по-малко пропуски от рускинята - 14. Двете имаха по шест възможности за пробива в мача, но латвийката беше много по-ефективна. Тя реализира пет от шансовете си, а Шарапова - три. Страхотна битка предложи и двубоят между Мугуруса и Квитова. Испанката беше безапелационна до този момент и беше загубила едва девет гейма в първите си три мача. Двукратната шампионка от \"Уимбълдън\" обаче се оказа непреодолимо препятствие, въпреки че началото не предвещаваше подобен развой на двубоя. Мугуруса започна ударно, спечели четири от първите пет гейма, а след това имаше цели три възможности да реализира втори пробив и да поведе с 5:1. Квитова обаче се измъкна след почти десетминутен гейм, който сложи началото на обрата в мача. Чехкинята спечели пет поредни гейма и получи шанс да сервира за спечелването на сет при 6:5. Мугуруса върна пробива в последния момент, а след това нанесе първия удар в тайбрека и поведе с 3:1. Квитова обаче отговори по впечатляващ начин и след пет последователни точки в своя полза измъкна драматичната първа част. Мугуруса започна по-добре и втория сет, като реализира пробив още в първия гейм. Квитова обаче не само че веднага върна пробива, а записа серия от четири поредни гейма и взе солиден аванс от 4:1. При 5:3 чехкинята сервираше за победата и позволи на съперничката си да стигне до три шанса за връщане на пробива пасив. Форхендът обаче предаде Мугуруса и след пет грешки от тази страна, три от които непредизвикани (две на точки за пробив), Квитова сложи точка на спора след 106 минути игра. В спор за място на полуфиналите чехкинята, чиято кариера беше под въпрос след нападение с нож в дома й през декември, ще се изправи срещу Винъс Уилямс. Двукратната шампионка от US Open победи испанката Карла Суарес Наваро с 6:3, 3:6, 6:1. Другата американка в долната половина на схемата - Слоун Стивънс, също се класира за четвъртфиналите. 24-годишната тенисистка, която в последната една година непрекъснато беше измъчвана от контузии, победи Юлия Гьоргес от Германия с 6:3, 3:6, 6:1. Стивънс се класира за четвъртфиналите в Ню Йорк за пръв път в своята кариера. Тя достига до финалната осмица в турнирите от Големия шлем за трети път след полуфинала на Аustralian Open и четвъртфинала на \"Уимбълдън\" през 2013 г.  Тази вечер ще се изиграят осминафиналите в горната половина. Те противопоставят Каролина Плишкова срещу Дженифър Брейди, Коко Вандъуей срещу Луцие Шафаржова, Елина Свитолина срещу Мадисън Кийс и Дария Касаткина срещу Кая Канепи.", "date": "2017.09.04", "title": "Шарапова и Мугуруса отпаднаха от US Open"}
{"url": "http://www.dnevnik.bg/na_put/2017/09/04/3030895_reikiavik_e_purviiat_grad_v_koito_dronove_raznasiat/", "text": "Човек лежи на дивана в къщи вечерта, гладен е, а няма нищо в хладилника. Мързи го да отиде до магазина, поръчва храна и след като на вратата се позвъни, се поглежда в огледалото и вижда разчорлена коса и смачкана пижама. Вече започва да съжалява, че ще се покаже пред непознат. Съвсем скоро подобни проблеми няма да имат жителите на Рейкявик. Исландската столица стана първият град в света, в който може да се поръча храна, доставена с дрон до точно определено място. Услугата се предлага от местна компания, като целта ѝ е да се намали употребата на гориво и да се съкратят сроковете на доставка. Проектът се реализира с производителя на дронове Flytrex. Досега подобна услуга се предлагаше от лидера в областта на онлайн продажбите \"Амазон\" (Amazon). Компанията обаче прави доставки с дрон само до някои села във Великобритания и не обслужва градски райони. Дроновете ще излитат от централата на исландската компания \"АНА\", която се намира в индустриалната зона на града до едно от пристанищата. Машините ще кацат в един от централните паркове в Рейкявик, както и в едно от предградията като именно оттам клиентите ще могат да взимат своята поръчка. Идеята на компанията е нейни шофьори да взимат храната от двете места и да я закарат до вратата на поръчалите я и по този начин да се спести стоенето в задръствания или интензивния на моменти трафик. Ако услугата бъде приета добре, ще бъдат добавени още дестинации. Първоначално от \"АНА\" искат хората да се запознаят с технологията, да свикнат с идеята, че няма да се срещнат с жив човек, който да им достави храната и чак тогава дроновете да започнат да летят до точно определени жилищни квартали, а след това дори и до конкретни сгради.", "date": "2017.09.04", "title": "Рейкявик е първият град, в който дронове разнасят поръчки с храна"}
{"url": "http://www.dnevnik.bg/sviat/2017/09/04/3035752_zashto_stranite_ot_briks_ne_stanaha_novite/", "text": "Срещата на върха на държавите от БРИКС (Бразилия, Русия, Индия, Китай и Република Южна Африка) в китайския град Сямън е добре дошъл повод Китай да демонстрира своята мощ преди важния 19-ти конгрес на Китайската комунистическа партия. Както пред света, така и във вътрешнополитически план. Щекотливите теми навярно ще бъдат загърбени, за да не се внася смут преди предстоящото прегрупиране на ръководния политически елит. Вместо това вероятно ще бъдат подхванати теми, по които съществува консенсус - като свободната търговия, опазването на климата и защитата от кибератаки. Ще се обсъждат и предизвикателствата пред дигитализираната икономика – тема, която беше особено важна за индийското председателство на БРИКС. Големият форум и демонстративното единомислие обаче не могат да прикрият факта, че Китай отдавна се е сбогувал с основната идея на БРИКС. С инициативата си за \"Нов път на коприната\" Пекин преследва собствени цели и иска да увеличи своето надмощие. Усложняващ фактор е и това, че времената на необуздания икономически растеж отдавна отминаха. Едно време на страните от БРИКС - Бразилия, Русия, Индия, Китай и Южна Африка – се гледаше като на новите икономически суперсили. Смяташе се, че е само въпрос на време, докато БРИКС изпревари мудните западни индустриални нации. Китай извършва рискована маневра Тази еуфория също отмина. Вярно е, че домакинът Китай създава две трети от общия БВП на страните от БРИКС, но времената на двуцифрен стопански ръст отдавна отминаха и в Народната република. През 2016 година стопанският ръст намаля повече от два пъти и падна до ниво от 6.7 процента. За 2018 година се прогнозират 6 процента. Чрез това \"контролирано забавяне\" Китай иска да съживи конюнктурата на вътрешния пазар и залага повече на услугите, отколкото на производството на евтини продукти. Това е рискована маневра, защото наред с известните свръхмощности в тежката индустрия, спекулативния бум на недвижимите имоти и задлъжнялостта на предприятията, все по-бързо се топят и валутните резерви на Китай. Русия е принудена да приватизира държавна собственост Още по-мрачна е картината в Русия. Поради падащите цени на петрола и западните санкции руската икономика се свива, рублата губи все повече от стойността си и цените се покачват. Притиснат от всичко това, Путин е принуден да приватизира държавна собственост в големи мащаби, за да влее пари в празната държавна хазна. Драматична ситуация в Бразилия Не по-малко драматична е ситуацията в Бразилия. Първоначалният носител на надежди в Латинска Америка не може да излезе от политическата и икономическата криза. Падащите цени на петрола отслабват икономиката на страната, вътрешното потребление намалява, безработицата расте. Още преди политическата криза държавата хазна беше празна, както можа де се убеди целият свят по време на Световното първенство по футбол през 2014 година. Южна Африка – висок дълг и политическа несигурност Икономиката на Южна Африка също крета на сравнително ниско ниво. През десетте години от новия век икономическият ръст се сви значително. Вносът надвишава износа и държавните дългове достигнаха критично ниво. Към лошите икономически рамкови условия се прибавя политическата несигурност и лошото държавно управление. Всички тези фактори плашат чуждестранните инвеститори, от които страната има спешна нужда. Индия се развива добре Индия остава единственият носител на надежда сред държавите от БРИКС. Икономиката на субконтинента се развива добре. За тази и следващата година МВФ прогнозира стопански ръст от 7.6 процента. Индия овладя и двуцифрената доскоро инфлация. Страната става все по-привлекателна за чуждестранните инвеститори. Правителството иска да премахне допълнителни бюрократични бариери и да хармонизира различните правила, съществуващите в 29-те федерални щата. А това буди надежди. Същевременно Индия е изправена пред сериозни предизвикателства, доколкото близо две трети от населението не усеща ползите от стопанското оживление и новото благоденствие. Новият \"Път на коприната\" не бива да е еднопосочна улица Индия с право играе важна роля сред страните от БРИКС. Ако тази група действително иска да бъде нещо повече от един акроним, тя има нужда от важна тема, по която да се обединят усилията на всички. Това е и пътят за преодоляване на последните напрежения между Индия и Китай. Индия би трябвало да даде важни импулси по този въпрос на срещата в Сямън (4 и 5 септември) и да не оставя инициативата изцяло в ръцете на Китай, който е решен да засили надмощието си. Индия би трябвало да е особено алармирана от тези  китайски претенции  за надмощие, особено когато те се сблъскват с интересите на останалите партньори от БРИКС. А \"Новият китайски  път на коприната \" не бива да се превръща в еднопосочна улица.", "date": "2017.09.04", "title": "Защо страните от БРИКС не станаха новите икономически суперсили"}
{"url": "http://www.dnevnik.bg/sviat/2017/09/04/3035761_vupreki_prolivniia_dujd_rumuncite_otnovo_protestiraha/", "text": "Хиляди румънци снощи отново излязоха на протест въпреки проливния дъжд, съобщават румънските вестници. \"И да вали, и да гърми, заедно ще победим\", скандираха протестиращите, които поискаха оставката на премиера Михай Тудосе, пише в. \"Ромъния либера\", цитиран от БТА.  Над 1000 демонстранти се събраха снощи на букурещкия Площад на победата, за да изразят несъгласието си с проектите за изменения в правосъдното законодателство, за национализиране на частната пенсионна система и за оттегляне на кандидатурата на златодобивния район Рошия Монтана за включването му в наследството на ЮНЕСКО. Подобни демонстрации се състояха също в редица други градове като Клуж-Напока, Брашов и други. В края на август Европейската комисия  изрази безпокойство  от плановете на правителството в Букурещ за съдебна реформа. ", "date": "2017.09.04", "title": "Въпреки проливния дъжд румънците отново протестираха срещу плановете за съдебна реформа"}
{"url": "http://www.dnevnik.bg/sport/2017/09/04/3035750_kueri_andersun_shvarcman_i_karenyo_busta_stignha_do/", "text": "Сам Куери, Кевин Андерсън, Диего Шварцман и Пабло Кареньо Буста ще излъчат единия от финалистите в 137-ото издание на US Open. Четиримата достигнаха до четвъртфиналите в долната половина на схемата, като за трима от тях това е рекордно класиране в Ню Йорк. Куери, който преди месец и половина игра полуфинал на \"Уимбълдън\", беше най-безапелационен и даде само пет гейма на поставения под №23 Миша Зверев. 29-годишният американец даде солидна заявка за нещо голямо във \"Флашинг медоус\" след успех с 6:2, 6:2, 6:1 за едва 75 минути. Куери пласира 18 аса и общо 55 завършващи удара и направи само осем непредизвикани грешки. Той спечели впечатляващите 92% от първите си сервиси (35 от 38), които вкара в 61% от случаите. Американецът не даде нито един шанс за пробив на Зверев и реализира шест от своите 12 възможности. В спор за място на полуфиналите Куери ще се изправи срещу Андерсън в двубой между двама от най-добре сервиращите тенисисти в света. Южноафриканецът имаше труден мач срещу италианския ветеран Паоло Лоренци, но се наложи в четири сета - 6:4, 6:3, 6:7 (4), 4:6. Андерсън достига до четвъртфиналите на US Open за втори път в кариерата си след 2015 г. Тогава той беше спрян от Стан Вавринка. Сега южноафриканецът ще има срещу себе си тенисист, който за пръв път е част от финалната осмица в Ню Йорк, но който игра полуфинал и четвъртфинал в последните две издания на \"Уимбълдън\". Шварцман и Кареньо Буста също достигат до тази фаза на US Open за пръв път. Сърцатият аржентине продължи впечатляващия си поход в Ню Йорк след победа със 7:6 (3), 7:5, 2:6, 6:2 срещу поставения под №16 Лука Пуи от Франция. Преди този US Open Шварцман имаше едва две победи в 11-те си мача в турнирите от Големия шлем извън \"Ролан Гарос\". Най-доброто му представяне в Шлема пък беше достигането до третия кръг на тазгодишната надпревара на червените кортове в Париж. Следващият съперник на Шварцман е Кареньо Буста, чийто най-големи успехи също са на клей. Испанецът сложи край на приказката на канадския тинейджър Денис Шаповалов след страхотна битка, приключила в три тайбрека - 7:6 (2), 7:6 (4), 7:6 (3). 26-годишният тенисист от Хихон ще играе четвъртфинал в Големия шлем за втори път в кариерата си след тазгодишния \"Ролан Гарос\", където беше спрян в четвъртфиналите от Рафаел Надал. Той получи контузия при резултат 2:6, 0:2, а травмата го принуди да пропусне и \"Уимбълдън\". В Ню Йорк Кареньо Буста елиминира последователно четирима квалификанти - Евън Кинг, Камерън Нори, Никола Маю и Шаповалов. За 18-годишния канадец това беше едва второто участие в основна схема на турнир от Големия шлем. Първото беше на \"Уимбълдън\", когато той загуби в първия кръг от поляка Йежи Янович. Шаповалов направи истински фурор в последния месец и даде заявка за страхотно бъдеще още в първия си пълен сезон при мъжете. Той стигна до полуфиналите на мастърса в Синсинати, като елиминира последователно Рожерио Дутра Силва, Хуан Мартин дел Потро, Рафаел Надал и Адриан Манарино, а в Ню Йорк записа победи срещу Даниил Медведев, Жо-Вилфред Цонга и Кайл Едмънд. Тази вечер ще се изиграят осминафиналите в горната половина на схемата. Те противопоставят Рафаел Надал срещу Александър Долгополов, Давид Гофен срещу Андрей Рубльов, Роджър Федерер срещу Филип Колшрайбер и Доминик Тийм срещу Хуан Мартин дел Потро. ", "date": "2017.09.04", "title": "Куери, Андерсън, Шварцман и Кареньо Буста стигнха до 1/4-финалите в Ню Йорк"}
{"url": "http://www.dnevnik.bg/sviat/2017/09/04/3035765_iran_i_sauditska_arabiia_se_gotviat_za_purvi_kontakt/", "text": "Делегация от Саудитска Арабия се очаква да посети в близките седмици Иран, съобщи иранското външно министерство, цитирано от ДПА. Това ще е първият дипломатически контакт между двете регионални сили за последните почти две години.  Говорителят на иранското външно министерство Бахрам Гасеми каза в интервю, разпространено от държавната информационна агенция ИРНА, че след като завършат празненствата, свързани с годишното поклонение пред светите места на исляма, ще има размяна на делегации от двете страни. Те ще посетят посолствата си, които са празни, откакто двете страни скъсаха дипломатическите си отношения.  Хаджът  приключва утре, уточнява ДПА.  Иран от няколко седмици показва, че е готов да нормализира отношенията с регионалния си съперник. Миналия месец, без да споменава изрично Саудитска Арабия, иранският президент Хасан Рохани каза, че за да има мир, страната му \"трябва да се обърне към всички съседни страни и да ги прикани заедно с нея да постигнат тази цел\".  Рияд  скъса отношенията си с Техеран  през януари 2016 г., след като разярена тълпа нападна саудитското посолство в иранската столица в отговор на решението на Саудитска Арабия да екзекутира шиитския духовник дисидент Нимр ал Нимр, обвинен в тероризъм. /БТА", "date": "2017.09.04", "title": "Иран и Саудитска Арабия се готвят за първи контакт от близо две години"}
{"url": "http://www.dnevnik.bg/sviat/2017/09/04/3035773_polskiiat_premier_othvurli_shantaja_i_diktata_na/", "text": "Полската премиерка Беата Шидло отхвърли \"шантажа\" на Европейския съюз по въпроса за задължителните миграционни квоти за преразпределяне между страните членки на хилядите кандидати за убежище, дошли в Гърция и Италия, предаде \"Франс прес\". \"Няма да се подадем на  шантажа на ЕС да ни бъдат орязани  част от европейските фондове като наказание за това, че не приемаме пренастаняването на мигранти от Северна Африка и от Близкия изток\", каза Шидло. В края на юли европейският комисар по въпросите на миграцията Димитрис Аврамопулос съобщи, че Брюксел е задействал втората фаза на процедура за нарушение, подета още през юни срещу Прага, Будапеща и Варшава заради отказа им да изпълнят задълженията, произтичащи от плана на ЕС за миграционните квоти. Трите страни може да бъдат глобени, което според Варшава ще се изразява в съкращаване на европейските средства. \"Европейските фондове и кохезионната политика са стълбовете на ЕС също както свободата на движение на стоки и услуги. Ние имаме право на това. Ние настояваме следователно европейските договори да бъдат спазвани и отхвърляме диктата на най-големите страни по въпроса за квотите\", каза Шидло. В сряда Европейският съд се произнася по  жалбите на Унгария и Словакия  срещу плана на ЕС за пренастаняване на мигрантите, чието начало бе поставено през 2015 г. Целта му е да се намали огромният миграционен натиск, тегнещ над Италия и Гърция. Европейският план предвиждаше пренастаняването на 160 000 души за 2 години от Италия и Гърция към други страни - членки на ЕС. Той касаеше кандидати за убежище, на които е почти гарантирано предоставянето на такова убежище, като например сирийци или еритрейци. За близо 2 години само малко над 24 000 кандидати за убежище бяха пренастанени. Само през 2015 г. в двете южни страни - членки на ЕС, дойдоха над 1 милиона мигранти. Повечето от тях продължават пътя си към Северна Европа. Полша не е приела нито един кандидат за убежище според плана за квотите. /БТА", "date": "2017.09.04", "title": "Полският премиер отхвърли \"шантажа\" и \"диктата\" на Брюксел за миграционните квоти"}
{"url": "http://www.dnevnik.bg/sviat/2017/09/04/3035774_obama_v_pismo_do_trump_pazete_mejdunarodniia_red_i/", "text": "Отдавнашна и изискана традиция в Белия дом е отиващият си президент да оставя на своя приемник писмо, което новият президент намира в Овалния кабинет. Писмото на Барак Обама до Доналд Тръмп, за чието съдържание се съобщава седем месеца след излизането му от Белия дом, съдържа един основен съвет: отвъд суровостта на политическите битки никога да не забравя важността на демократичните институции, пише \"Франс прес\", цитирана от БТА. Писмото на 44-ия до 45-ия президент на САЩ се състои от около 300 думи и придобива особено значение след хаотичните седмици в управлениeто на Тръмп, критикуван в собствения си лагер за неяснотата на позициите му след расовото насилие в  Шарлотсвил .  Писмото, копие от което бе получено в АФП, започва с обръщението: \"Скъпи господен президент\" и с поздравления за началото на великолепното приключение - президентското управление. \"Милиони хора заложиха надеждите си на Вас и всички ние, независимо от партиите, се надяваме на по-голямо процъфтяване и сигурност при Вашето управление.\" Обама изтъква, че президентският пост в САЩ е уникален и за него няма \"проста рецепта\". Той подчертава важността на американското водачество в света: \"На нас, с действията ни и примера, който даваме, е поверено да поддържаме международния ред, който бе създаден след края на студената война и от който зависят нашето процъфтяване и сигурността ни.\" \"Ние сме временно на този пост и това ни прави пазители на демократичните институции и традиции, каквито са правовата държава, разделението на властите, защитата на гражданските права, за които са се сражавали предците ни. Каквито и да са напреженията във всекидневната политика, трябва да оставим тези инструменти на нашата демокрация поне толкова силни, колкото сме ги заварили.\"  Последният съвет на Обама към Тръмп е в динамиката на събитията и под натиска на отговорностите да отделя време с приятелите и семейството си. \"Те ще Ви помагат да преодолявате трудните моменти, които са неизбежни\", пише Обама. \"Франс прес\" напомня за президентското писмо, оставено на 20 януари 1993 г. от Джордж Буш-баща на приемника му Бил Клинтън: \"Вашият успех е успехът на Вашата страна. Изцяло ви подкрепям. Ще има много трудни моменти. Не допускайте критиците да Ви обезсърчат\", е съветът, който дава Буш на Клинтън.  През януари Тръмп определи писмото като \"прекрасно\", но каза, че \"няма да каже на пресата какво пише в него\".", "date": "2017.09.04", "title": "Обама в писмо до Тръмп: пазете международния ред и демократичните институции"}
{"url": "http://www.dnevnik.bg/biznes/2017/09/04/3035801_do_kraia_na_juli_pechalbata_na_bankite_e_790_mln_lv/", "text": "Ниските лихви продължават да тежат на резултатите на българските банки и през юли, се вижда от данните на БНБ за седеммесечието, цитирани от  \"Капитал Daily\" . Към края на седеммесечието нетният лихвен доход общо за сектора е 1.56 млрд. лв., което е с 4.91% по-малко спрямо година по-рано. В тези условия банките опитват да компенсират поне донякъде и с по-големи постъпления от такси и комисиони, което се вижда и в отчетите им – за първите седем месеца на годината нетният доход по това перо в отчетите им нараства с 9.05% на годишна база до 573.4 млн. лв. В края на периода натрупаната от началото на годината печалба в банковата система е 790 млн. лв. при 909 млн. лв. година по-рано. Въпреки че на пръв поглед постижението е по-слабо спрямо миналогодишното, оперативният резултат на финансовите институции е по-добър, ако не се взема предвид еднократният бонус, който всички те получиха през миналата година заради продажбата на притежавания до юни 2016 г. от над 3000 европейски банки картов оператор Visa Europe на американската Visa Inc. – сделката тогава донесе на българските банки печалба от 186 млн. лв. Кредитни портфейли растат основно благодарение на домакинствата, докато при корпоративните заеми увеличението е доста по-скромно. За първите седем месеца на 2017 г. предоставеното за индивидуални клиенти финансиране е за общо 19.4 млрд. лв., което е с 6.28% повече спрямо година по-рано. Разпределението по сегменти е почти поравно – потребителските кредити са в размер на 9.02 млрд. лв. (3.84% годишен ръст), а обемът на ипотечните заеми е 9.07 млрд. лв. (увеличение с 4.01%). При финансирането за бизнеса повишаването е с 1.03% спрямо юли 2016 г. до 33.4 млрд. лв. На фона на почти нулевите лихви по спестовни продукти депозитите също запазват стабилни темпове на растеж. Вложенията на домакинствата се увеличават с 4.86% са последната година до 47.7 млрд. лв. При депозитите на корпоративни клиенти нарастването е още по-осезаемо – с 10.99% до 21.9 млрд. лв. В края на юли 2017 г. активите на банковата система са 93.4 млрд. лв. при 89.4 млрд. лв. година по-рано.", "date": "2017.09.04", "title": "До края на юли печалбата на банките е 790 млн. лв."}
{"url": "http://www.dnevnik.bg/biznes/2017/09/04/3035804_donchev_predlaga_obratni_iskove_sreshtu/", "text": "Възложителят да има право на обратен иск за пропуснати ползи към този, който спира обществена поръчка, ако жалбата е неоснователна. Това предложение ще направи вицепремиерът Томислав Дончев следващата седмица, когато ще събере \"цялата експертна мисъл на държавата\", за да се обсъди как да се реши проблемът с постоянните обжалвания на обществени поръчки. В интервю за \"24 часа\" той обясни, че е провел много разговори със свои колеги от страните - членки на Европейския съюз. Повечето от тях са му разказали, че регулацията на бранша е толкова силна, че ако някоя строителна фирма изнудва колегите си, като подава неоснователни жалби, тя ще бъде изключена от строителната камара. \"И да цитирам един мой колега - тя след това не може да построи дворна тоалетна или ограда\", каза още Дончев. По думите ми всяка браншова организация знае кои са \"професионалните изнудвачи\". Според него тази институция трябва да изключва от себе си всяка фирма, която прилага подобни методи. \"Има компании, които са специализирани в това не да строят, а да са професионални шантажори\", добави вицепремиерът. Той обясни още, че текстовете в Закона за обществените поръчки трудно могат да се променят, тъй като следват европейските директиви. Един от начините да се намалят обжалванията е с повишаване на таксите и депозитите, но и това не е помогнало досега.", "date": "2017.09.04", "title": "Дончев предлага обратни искове срещу \"професионалните изнудвачи\" в обществените поръчки"}
{"url": "http://www.dnevnik.bg/sviat/2017/09/04/3035808_chehiia_triabva_da_stoi_izvun_evrozonata_zaiavi/", "text": "Чехия трябва да стои извън еврозоната за известно време и е необходимо да настоява ЕС да запечата външните си граници срещу нелегална имиграция. Това е част от предизборната платформа на движението ANO - най-популярната политическа партия в навечерието на редовните парламентарни избори в края на октомври. Предвождана от милиардера Андрей Бабиш - най-богатият човек в страната, ANO е по-малък партньор в управляващата лявоцентристка коалиция. Партията води с повече от 10 пункта по популярност пред най-близките си конкуренти, а той е основният кандидат за премиер. \"Трябва да се борим за сигурност, да настояваме да бъдат запечатани външните европейски граници, да спрем нелегалната имиграция\", заяви Бабиш на конгрес в края на миналата седмица. Думите му отразяват масово ширещата се сред населението тревога за миграцията, коментира \"Ройтерс\". \"Нямаме полза от еврото на този етап, както и в предстоящия период\", каза още Бабиш, който беше финансов министър от 2014 г. до май 2017 г. В партийната програма се посочва, че евентуалното влизане в зоната на единната валута ще зависи от това дали тя ще премине през съществено реформиране. Чехия не е обявявала официално дата като цел за приемане на еврото, а одобрението за тази крачка сред населението е малко. В документа се казва още, че партията подкрепя реформите в ЕС и еврозоната, както и засилване на отношенията с Франция и Германия като ключови фактори за взимането на решения за посоката на развитие на съюза. Още в началото на годината на важни избори в Европа бе ясно, че същинските реформи ще зависят от президентския вот във Франция и парламентарните избори в Германия на 24 септември. Според Бабиш чешките избори на 20-21 октомври са уникален шанс да се скъса с корупционната мрежа около традиционните партии. Опонентите му отвръщат, че самият той е изградил бизнес империята си \"Агроферт\" (Agrofert) от химически, земеделски и медийни компании именно благодарение на системата, която сега критикува. В сряда парламентът ще реши дали да позволи на полицията да повдигне срещу Бабиш обвинения за измама, свързана със субсидирането с 2 млн. евро на аграрно предприятие и конферентен център извън Прага. Бабиш отрича да е извършил нарушение, но това може да обърка преговорите за коалиция след изборите, тъй като няколко партии заявиха, че няма да работят с премиер, на когото е повдигнато обвинение. В програмата на ANO се обещава още намаляване на вноските за социално осигуряване - както от служителите, така и от работодателите - и по-ниски ставки на ДДС за някои услуги и сектори от икономиката. За 4-годишния мандат на новия кабинет се предвижда повишаване с 50% на учителските заплати. Бабиш, който бе министър в период на силен икономически растеж и бюджетен излишък през 2016 г., сега казва, че партията му ще се стреми към балансирани публични финанси. Но ако трябва да се финансират важни инвестиционни проекти, този принцип може да бъде нарушаван, добави той.", "date": "2017.09.04", "title": "Чехия трябва да стои извън еврозоната, заяви най-популярната партия в страната"}
{"url": "http://www.dnevnik.bg/sport/2017/09/04/3035778_maklarun_e_mnogo_blizo_do_razdiala_s_honda/", "text": "\"Макларън\" е на път да сложи край на партньорството си с \"Хонда\" във Формула 1, обяви \"Скай спортс\". Британският отбор ще се насочи към друг доставчик на двигатели заради липсата на прогрес, откакто отново започна да работи с японската компания през 2015 г. Според информацията обявяването на раздялата може да стане факт още тази седмица. \"Maкларън\" заема предпоследното място в шампионата само с 11 точки. Фернандо Алонсо спечели десет от тях, но не успя да стигне до финала в осем от 11-те си състезания този сезон. Щофел Вандорн не завърши четири от 12-те си старта. Дженсън Бътън, който замести Алонсо в Монте Карло, също отпадна. Във вчерашната Гран при на Италия нито един от пилотите на британския отбор не пресече финалната линия, което се случи за четвърти път от началото на сезона. На \"Монца\" Алонсо дори трябваше да изтърпи поредното си наказание в шампионата, този път с 35 места на стартовата решетка, заради използването на седми двигател през сезона, седма хибридна система, девето турбо, девета система МGU-H, шеста батерия и пети електронен блок. \"Трябва да станем по-конкурентоспособни. Изминалият уикенд показа, че не сме направили никакъв значим прогрес\", заяви шефът на \"Макларън\" Зак Браун пред \"Скай спортс\". Ръководството на британския отбор е провело няколко срещи с представители на \"Рено\" по време на Гран при на Италия. Френската компания, която вече доставя двигатели на три отбора, обаче не желае да поема още един клиент. Вариантът пред \"Макларън\" е \"Торо росо\", който в момента ползва двигатели на \"Рено\", да подпише с \"Хонда\". Така ще се гарантира оставането на японската компания във Формула 1, а \"Макларън\" ще заеме мястото на \"Торо росо\" при французите. Първоначално обявеният краен срок за постигане на споразумение между \"Торо росо\" и \"Хонда\" изтече в неделя. До договорка обаче не се е стигнало. \"Няма съответствие между всички замесени страни\", потвърди Браун. \"Искаме да сме сигурни, че всичко ще се развие добре за \"Хонда\" и те ще останат във Формула 1 - или с нас, или с някой друг отбор\", допълни шефът на \"Макларън\". В петък той заяви пред репортери в Монца, че все още няма споразумение с доставчик на двигател за 2018 г. Ако се стигне до раздяла с \"Хонда\", без да бъде намерен заместник, намирането на решение ще падне върху плещите на Международната автомобилна федерация (ФИА) и новите собственици на Формула 1 \"Либърти медия\". Тази година беше добавено правило, че ако един отбор остане без доставчик на двигател за следващия сезон, някой от останалите производители на двигатели във Формула 1 трябва да му осигури. За да влезе сила тази клауза обаче, заявка за това трябва да бъде направена до средата на лятото, а този срок вече изтече. \"Не мисля, че ще се случи (да останем без двигател). Няма да го позволим. Всички заедно търсим решение и очакваме да има такова тази седмица. Поддържаме много близък контакт с ФИА и Чейз Кери и те много ни помагат в тази ситуация\", каза още Браун. В същото време \"Скай спортс\" обяви, че почти сигурно Алонсо ще остане в \"Макларън\" и през 2018 г. \"Мисля, че е много вероятно. Фернандо иска да бъде във Формула 1 и иска ние да станем по-конкурентни като отбор\", коментирам Браун по темата \"Алонсо\".", "date": "2017.09.04", "title": "\"Макларън\" е много близо до раздяла с \"Хонда\""}
{"url": "http://www.dnevnik.bg/sviat/2017/09/04/3035785_trump_se_gotvi_da_prekrati_programa_za_zashtita_na/", "text": "Президентът на САЩ Доналд Тръмп е решил да сложи край на програма, позволяваща на стотици хиляди имигранти, дошли нелегално като деца, да останат в страната, предадоха Си Ен Ен, \"Политико\" и други американски медии. Програмата защитава т. нар. \"Мечтатели\" от депортиране и им осигурява разрешителни за работа или достъп до висше образование. Очаква се Тръмп да даде на Конгреса половин година, за да предложи алтернатива на програмата \"Отложено действие за пристигналите в детството\" (DACA). Тази стъпка се смята за компромис на фона на силна подкрепа за тази схема сред републиканците. Източници на \"Ройтерс\" и Би Би Си обаче предупреждават, че не е изключено до вторник, когато се очаква да направи изявление, държавният глава да промени намерението си.  Създадена с президентски указ от неговия предшественик Барак Обама през 2012 г., DACA обхваща между 750 000 и 800 000 души (или малка част от общо 11 милиона  нелегални имигранти  в Съединените щати). За защита по тази схема могат да кандидатстват лица на възраст до 30 години, като подадат лична информация до Департамента за вътрешна сигурност, да преминат през проверка на Федералното бюро за разследване и да са ученици (или наскоро завършили). В замяна американското правителство се съгласява да \"отложи\" всякакво действие по миграционния им статут за период от две години. Повечето са от Мексико и други латиноамерикански държави. Голяма част от \"Мечтателите\" (около 200 000) живеят в Калифорния, а около 100 000 - в Тексас. Значителен брой има и в Ню Йорк и Флорида. Съпротива от републиканците и бизнеса По време на кандидатпрезидентската си кампания Тръмп превърна отмяната на програмата в едно от  ключовите си обещания , но оттогава определя тази стъпка като \"труден въпрос\", а в петък каза, че \"обича \"Мечтателите\". Очаква се базата на Тръмп да не е доволна от решението на президента да даде възможност за алтернативно законодателство. Подкрепящите DACA отбелязват, че защитаваните от програмата лица са израснали в Съединените щати, където са получили образованието си и са интегрирани в американското общество и имат слаби връзки със страните, на които са граждани. Критиците настояват, че мигрантите изземат работни места от американските граждани, отбелязва \"Ройтерс\". Според \"Политико\" Тръмп информирал председателя на Камарата на представителите Пол Райън за решението си още в неделя, два дни след като Райън призовал държавния глава да не отменя програмата, защото подобна стъпка ще направи бъдещето на много младежи неясно. \"Това са деца, които не познават друга държава, които са доведени тук от родителите си и нямат друг дом\", каза той. Освен в Конгреса идеята за спиране на DACA срещна съпротива и от бизнеса. Миналата седмица шефовете на \"Майкрософт\" и \"Фейсбук\" Сатя Надела и Марк Зукърбърг изпратиха до президента писмо с данни за и приноса на \"Мечтателите\" към икономиката. Изпълнителният директор на \"Епъл\" Тим Кук написа в \"Туитър\", че 250 от колегите му в компанията спадат към същата група. Финансовият министър Стивън Мнучин обаче отхвърли притесненията, че подобна стъпка би имала неприятни последици за бизнеса, и каза за \"Фокс нюз\", че не се притеснява за икономическото въздействие.", "date": "2017.09.04", "title": "Тръмп се готви да прекрати програма за защита на имигранти, дошли като деца в САЩ"}
{"url": "http://www.dnevnik.bg/biznes/2017/09/04/3035811_doklad_pokaza_polzite_ot_modernata_turgoviia_za/", "text": "Съществуването на хипермаркетите не иззема бизнеса на малките магазини, делът на българските стоки в тях е 60-70%, а производителността и заплатите са чувствително по-високи. Това са част от изводите от изследване на Института за пазарна икономика (ИПИ), наречено \"Видимите и невидимите ефекти от навлизането на модерната търговия в България: факти срещу митове\". Докладът се публикува на фона на внесения от БСП законопроект за промени в Закона за храните, който изисква фиксиран процент български стоки в хипермаркетите, както и на политически изказвания, че заплатите в търговските вериги в България трябва да се изравнят със западноевропейските. През последното десетилетие броят на обектите и оборотът на фирмите за модерна търговия в България расте без почти никакъв ефект върху традиционната търговия, е един от изводите в доклада. Според изследователите между 2012 и 2015 г., а при специализираните магазини дори се наблюдава ръст. През 2015 г. делът на фирмите с над 250 заети (които до голяма степен се припокриват с модерните търговски формати) в търговията на дребно е 26%. Останалата част от пазара продължава да се държи от фирмите в традиционната търговия. Често срещана теза е, че навлизането на модерните формати вреди на местните производители, тъй като веригите предлагат предимно вносни стоки, коментират авторите на изследването. По техни дзнни обаче съставляват приблизително 60-70% от общия обем на стоките, продавани в магазините на търговските вериги. Повечето модерни търговски формати изграждат дългосрочни отношения с местни доставчици – фермери, млеко- и месопреработватели и др., като им помагат да внедрят европейски и международни стандарти и да излязат на външния пазар, припомнят анализаторите от ИПИ. По този начин, положителните ефекти върху българските производители от работата им с модерните търговски формати се простират далеч отвъд пласмента – съкращаване на веригите на предлагане чрез елиминиране на прекупвачите, повишаване на конкурентоспособността, въвеждане на високи стандарти за качество и директни инвестиции в производство. Търговските вериги извършват в страната – към края на 2015 г. преките чуждестранни инвестиции в търговията на дребно са 2.6 млрд. лв. или 5.8% от общите ПЧИ с натрупване към този момент. От значение е и влиянието на модерната търговия и за изсветляването на икономиката – големите търговски вериги помагат за повишаването на събираемостта на данъците, деклариране на сделките с бързооборотни стоки и спазване на трудовото и осигурителното право. По приблизителни оценки, за 2015 г. те са внесли ДДС на стойност около 1.4 млрд. лв. и данъци върху труда на стойност около 170 млн. лв. Един от митовете около модерните търговски формати според авторите на доклада е този за масовите фалити на малки магазини и загуба на работни места. Всъщност статистиката показва, че между 2005 и 2015 г. с около 12%. Този ръст показва, че навлизането на модерните търговски формати на практика води до нетно увеличение на заетостта в сектора, е изводът на анализаторите. Освен това търговските вериги предлагат чувствително по-високи заплати на своите служители – средната брутна месечна заплата в тях е била 976 лв. през 2015 г. или над два пъти по- висока от тази в най-малките фирми с до 9 заети (449 лв)., сочат данните на ИПИ. Според доклада трудът в най-големите фирми в сектора е и много по-производителен – ако средната годишна добавена стойност на един служител при тях е 22.2 хил. лв., то при малките фирми тя е едва 5.1 хил. лв. Разпространението на модерната търговия се отразява положително и на Различните модерни формати предлагат между 2 000 и 20 000 артикула, което е непостижимо за по-малките магазини. Методите им за сертифициране и контрол, както и насрещните изисквания към доставчиците повишават качеството на продукцията, предлагана на крайния потребител. В доклада се изтъква, че търговските вериги влияят и на социалната среда в страната като предлагат курсове и специализации, участват в пилотни програми за дуално образование и се обвързват със социални каузи и инициативи. Прегледът на тенденциите в сектора сочи, че той става все по-конкурентен – фирмите в него и техните пазарни дялове бързо се менят. Днес модерната търговия предлага на клиентите си достъп до магазини от всички ценови сегменти – хипермаркети, супермаркети, дискаунтъри и кеш-енд- кери формати.", "date": "2017.09.04", "title": "Доклад показа ползите от модерната търговия за българската икономика"}
{"url": "http://www.dnevnik.bg/sport/2017/09/04/3035827_berbatov_shte_uchastva_v_shoumacha_na_stoichkov_v/", "text": "Димитър  Бербатов  потвърди участието си шоумача между отбора на  Христо Стоичков и дрийм тим на \"Барселона\" , съобщиха организаторите. Голмайстор №1 в историята на националния отбор ще се включи в състава на Стоичков, който ще излезе срещу част от звездите на каталунците от близкото минало на 20 септември в Стара Загора. През юни Стоичков взе участие в благотворителния мач между  фондациите на Бербатов и Луиш Фиго  на стадион \"Васил Левски\". \"Двукратният шампион на английската Висша лига с екипа на \"Манчестър юнайтед\" ще бъде част от отбора на Камата и приятели, които ще се изправят срещу едни от най-големите имена на каталунския гранд. Така публиката на стадион \"Берое\", освен че ще преживее уникалната емоция на най-грандиозното футболно шоу, ще има възможност отново да се наслади и на великолепната игра на едно от най-добрите български остриета за всички времена\", съобщиха организаторите. Наскоро Бербатов подписа договор с  индийския \"Керала бластърс\" , но това няма да му попречи да играе в Стара Загора. Първенството в  индийската Суперлига  започва на 1 октомври, като \"Керала\" гостува на \"Нортийст юнайтед\". Събитието \"Дрийм тийм на Барселона срещу отбора на Стоичков\" е част от \"Стара Загора - Европейски град на спорта\". Освен това по този начин легендарният №8 отбелязва 25 години от спечелването на първата европейска купа от \"Барселона\". През 1992 г. каталунците победиха \"Сампдория\" с 1:0 след продължения на стадион \"Уембли\". Събитието в Стара Загора ще се излъчи от телевизията на \"Барселона\". Екип на BarcaTV ще пристигне в града няколко дни по-рано, като ще направи специален филм.", "date": "2017.09.04", "title": "Бербатов ще участва в шоумача на Стоичков в Стара Загора"}
{"url": "http://www.dnevnik.bg/bulgaria/2017/09/04/3035832_jitelite_na_dve_sela_protestiraha_sreshtu_kamenna/", "text": "Жителите на селата Винарско и Вратица излязоха на протест срещу изграждането на каменна кариера до водоизточниците им. Те поискаха да затворят движението по магистрала \"Тракия\", но властите не им позволиха и затова блокираха пътя Айтос - Карнобат, съобщава Би Ти Ви. Концесионер на кариерата е фирмата \"Хидроминерал\" ООД. През 2010 г. тя е спечелила концесията за срок от 25 години. Веднага след това местна организация е започнала да обжалва решението на Министерския съвет, като до момента е спечелила делото на първите две инстанции. На 6 ноември предстои Върховният административен съд да се произнесе окончателно. Кметът на Винарско Стайко Манев обясни, че кариерата ще се разположи на 80% върху охранителната зона на естествените извори на двете села. Точно заради това местните жители искат екоминистърът Нено Димов да нареди на директора на \"Басейнова дирекция\" да определи точните параметри на охранителната зона, за да се знае до къде може да се разпростре кариерата. Зам.-кметът на община Камено, в която попадат селата, Георги Георгиев обясни, че подкрепя протеста. Той уточни, че общинският съвет е решил в този район да се построят велоалея и екопътека, тъй като местността е древен проход. От Регионалната екоинспекция в Бургас допълниха, че няма нарушения в процедурата по отдаване на концесията и е издала решение по ОВОС за съгласуване на инвестиционното предложение. Представителят на екоинспекцията Таня Манолова допълни, че решението е в ръцете на съда.", "date": "2017.09.04", "title": "Жителите на две села протестираха срещу каменна кариера и блокираха пътя Айтос - Карнобат"}
{"url": "http://www.dnevnik.bg/kultura/2017/09/04/3035819_trakiiski_sukrovishta_ot_bulgariia_gostuvat_v/", "text": "Тракийски съкровища от фондовете на 12 българския музея гостуват в норвежкия град Берген, съобщи Министерството на културата. Експозицията \"Легенди в злато. Тракийски съкровища от България\" в музея \"Бригенс\" бе открита в събота в присъствието на норвежкия министър на търговията и промишлеността Моника Мейланд и заместник-министъра на културата на България Амелия Гешева, а от вчера е достъпна и за публиката. Тя ще може да види над 600 експоната, сред които най-прочутите тракийски съкровища, както и артефакти, които не са излизали от България досега. Изложбата продължава до 10 декември, а \"Бригенс\" я рекламира като една от най-впечатляващите, гостували в Норвегия досега. Куратори са г-жа Любава Георгиева и г-жа Елка Пенкова. В последните години тракийски съкровища от българските земи гостуваха в Токио, Москва, Париж, както и в сборна изложба в САЩ. \"Убедена съм, че проектът \"Легенди в злато\" поставя основата на едно много добро сътрудничество между колегите от културните институти от двете страни\", каза пред официалните гости г-жа Амелия Гешева. С този проект ние проправяме пътя към по-силни взаимоотношения в бъдеще, отбеляза норвежкият министър на промишлеността Моника Мейланд.", "date": "2017.09.04", "title": "Тракийски съкровища от България гостуват в норвежкия град Берген"}
{"url": "http://www.dnevnik.bg/bulgaria/2017/09/04/3035823_sudebniiat_suvet_gotvi_uvelichenie_na_zaplatite_v/", "text": "Висшият съдебен съвет (ВСС) готви актуализация на заплатите на магистрати и служители. С колко точно обаче ще се обсъжда в двете колегии на съвета, а окончателното решение ще се вземе от пленума на 14 септември, съобщава \" Правен свят \", позовавайки се на своя информация. Засега се знае, че възнагражденията на младшите магистрати ще бъдат увеличени със 7% от 1 септември. В момента те взимат около 1848 лева. Тоест увеличението ще е с около 120 лв., ако решението бъде одобрено, отбелязва специализираният сайт. Според съдебния закон основното месечно възнаграждение на най-ниската магистратска длъжност - тази на младшите съдии и прокурори, е в размер на удвоената средномесечна заплата на заетите в бюджетната сфера. От нова година възнагражденията на най-новите попълнения в системата не са актуализирани. Според данните на Националния статистически институт заплатите им трябва да бъдат \"вдигнати\" с около 7%. За пръв път обаче ВСС обсъжда вариант за различно увеличение на възнагражденията на магистратите на различните нива. До момента с колкото се увеличаваше заплатата на младшите магистрати, с толкова се вдигаха и всички останали основни възнаграждения. Сега обаче се обмисля ръстът да бъде различен, като за районно ниво да е с около 6.5%, а на върховните - с около 3%. Идеята е да не продължава да нараства разликата във възнагражденията на различните нива в системата. Пари били намерени, но дали ще се възприеме този подход за корекция на заплатите ще се разбере на 14 септември. В момента върховен съдия и прокурор получава основно възнаграждение в размер на 3668 лева, магистратите на апелативно ниво са със заплата 3084 лева, на окръжно ниво - 2533 лева, за районно ниво в София - 2214, и за останалите районни съдилища и прокуратури в страната - 1979 лева. През март ВСС прие бюджетна прогноза на съдебната власт за периода 2018 - 2020 г.  В нея за 2018 г. е предвидено увеличение на възнагражденията с 6.5 % . За 2019 г. и 2020 г. пък е заложено по 2% актуализация на заплатите в системата. Предвидено е увеличение на парите за ранг и клас. А какво предстои през новия \"сезон\" за съдебната система четете  тук .", "date": "2017.09.04", "title": "Съдебният съвет готви увеличение на заплатите в системата между 3 и 7%"}
{"url": "http://www.dnevnik.bg/sviat/2017/09/04/3035867_uiliam_i_keit_ochakvat_tretoto_si_dete/", "text": "Принц Уилям и херцогинята на Кеймбридж Катрин очакват третото си дете, съобщиха от Кенсингтънския дворец току-що. Бабите и дядовците са \"възхитени\" от новината. Както и при предишните си две бременности, херцогинята страда от тежко сутрешно гадене (хиперемезис гравидариум) и ще пропусне планирания си за днес ангажимент. Кралското семейство вече има две деца - принц Джордж Александър Луис, роден през 2013 г., и принцеса Шарлът Елизабет Даяна, която се роди през 2015 г. Заради Шарлът законът за наследяването бе така променен, че тя е четвърта в реда на наследството на короната (след дядо си Чарлз, баща си Уилям и принц Джордж) и не може да бъде изместена от родени след нея братя. Двете предишни бременности на херцогинята бяха обявени преди дванадесетата седмица, заради тежкото ѝ състояние. Хиперемнезис гравидариум засяга около 1 на двеста жени и се изразява в остро неразположение и повръщане, което може да бъде опасно заради дехидратацията. Ако и сега случаят е такъв, третото кралско бебе би трябвало да се очаква през март 2018 г.", "date": "2017.09.04", "title": "Уилям и Кейт очакват третото си дете"}
{"url": "http://www.dnevnik.bg/sviat/2017/09/04/3035833_zashto_kitai_ne_e_gotov_napulno_da_izolira_severna/", "text": "Докато напрежението върху Китай за по-твърди мерки срещу Северна Корея нараства след последния  ядрен тест , Пекин вече изрази съмнения, че нови икономически санкции ще работят, и постави под въпрос идеята, че китайските власти са единствените, които трябва да сдържат Пхенян, пише \"Ройтерс\". През последните седмици Китай често поставя под въпрос \"теорията за китайската отговорност\" в Северна Корея и изразява безпокойство от ученията, които Сеул и Вашингтон провеждат в района. \"Съединените щати трябва също да поемат роля, а не само сляпо на оказват натиск върху Китай да притисне Северна Корея\", каза за агенцията Руан Дзундзъ, бивш дипломат, който сега работи за свързания с външното министерство в Пекин Китайски институт за международни изследвания. Според него, макар сериозността на теста в неделя да означава, че Китай вероятно ще подкрепи нови действия срещу Пхенян, включително отрязване на нефтените доставки, страната ще даде да се разбере, че и други трябва да вземат мерки. През изминалата седмица китайското външно министерство настоява, че търсенето на диалог е част от резолюциите на ООН и че усилването на санкциите не е ефективно, отхвърляйки призивите на Запада и  Япония  да предприеме едностранни действия като най-голям търговски партньор на Северна Корея. \"Без пълно ембарго\" Междувременно държавният таблоид \"Глобал таймс\" нападна британските и австралийските политици заради предложението им Китай да прекрати доставките на петрол за Северна Корея. Този тон създава у някои западни дипломати безпокойство за това до каква степен Пекин би могъл да приеме по-нататъшни санкции като незаплашващи режима на Ким Чен Ун. За китайските власти е от ключово значение да избегнат ситуация, в която пълната изолация на страната ще доведе до колапс на режима ѝ и ще се стигне до бежанска вълна на милиони севернокорейци в североизточните китайски провинции. \"Глобал таймс\" каза още, че макар по-строги нови санкции в Съвета за сигурност на ООН да са \"неизбежни\" след последния ядрен тест, трябва да \"се избягват крайни мерки като налагане на пълно ембарго\". Според базиран в Пекин дипломат, цитиран от \"Ройтерс\", Китай досега е сътрудничил със САЩ досега единствено за да не даде повод за военен удар. \"Те обаче няма да допуснат въздействие върху решението на Северна Корея да стане ядрена сила\", твърди дипломатът в коментари отпреди теста на водородната бомба през уикенда. Санкции или диалог В неделя Китай  осъди севернокорейския ядрен опит  и призова страната да спре с \"грешните действия\" и да се върне на масата за преговори. Същевременно Чжан Лянгуи, експерт по въпросите на Северна Корея в държавна академия за партийни кадри, казва, че Пхенян многократно е уверявал в намерението си да не се отказва от ядрената си програма и че докато санкциите едва ли ще са от полза, същото би могло до се каже за опитите кризата да се реши с диалог. \"Глобал таймс\" - който официално не изразява позицията на Китайската комунистическа партия, но се смята за влиятелно издание - написа през април, че китайците биха одобрили много крайни мерки, включително ограничаване на вноса на петрол в Северна Корея, ако провокациите продължат. Същевременно китайски дипломати и източници, близки до армията, казват, че повечето китайци не гледат с добро око на Северна Корея независимо от остатъчното чувство на лоялност към Пхенян сред въоръжените сили заради жертвите, които дават и двете страни в Корейската война. Данни на южнокорейските власти сочат, че Китай изнася в Северна Корея близо 500 000 тона суров петрол всяка година. Според ООН Пекин също изнася към съседа си над 200 000 тона нефтени продукти. На откриването на срещата на държавите от  БРИКС  в Сямън китайският президент Си Цзинпин не спомена Северна Корея в 45-минутната си реч.", "date": "2017.09.04", "title": "Защо Китай не е готов напълно да изолира Северна Корея"}
{"url": "http://www.dnevnik.bg/photos/2017/09/04/3035816_fotogaleriia_jivite_bogini_na_nepal/", "text": "Малко момиче, почитано като жива богиня в Катманду, Непал, чака ритуала \"Кумари пуджа\", при който хората ще се поклонят пред нея като пред божество.  Кумари са малки момичета, недостигнали полова зрялост, които са избирани за живи богини. Вярва се, че те имат специални сили и могат да изпълняват конкретни желания, да изцеряват болни и да благославят за просперитет.", "date": "2017.09.04", "title": "Фотогалерия: Живите богини на Непал"}
{"url": "http://www.dnevnik.bg/bulgaria/2017/09/04/3035873_buria_ostavi_bez_tok_desetki_sela_v_rusensko_i/", "text": "Около 30 населени места в Русенско, повечето от които села, са без ток след снощната буря в региона. Скоростта на вятъра в дунавския град тази нощ е достигала 122 км/ч, а падналите количества дъжд са 26.8 л/кв.м, съобщава БТА. Бурята била придружена и от валежи на градушка, които унищожили земеделска продукция, зеленчукови градини и лозови масиви, а в отделни населени места са нанесени щети по покриви на къщи, счупени са и прозорци. Най-сериозна е обстановката в община Иваново. Там всички села са без електричество. В половината населени места в община Бяла също няма електрозахранване. До края на деня се очаква всички аварии да бъдат отстранени. Затруднено е и движението на влакове в региона заради паднали дървета, съборени стълбове и прекъсната контактна мрежа. Към момента пътниците, които пътуват от Русе към Горна Оряховица и обратно, се извозват с автобуси до и от гара Иваново. Някои влакове се движат все още със закъснение. Подобна е била обстановката и в Ловешко, но там бурята е била малко по-слаба. Всички пътни отсечки, които бяха затворени или трудно проходими снощи заради паднали дървета и клони, са почистени и отворени за движение. Само в община Летница има населени места без ток. Градушка е имало в Ловеч и село Слатина, където са паднали най-големи количества валежи, съответно - 24 и 16 литра на кв. метър.", "date": "2017.09.04", "title": "Буря остави без ток десетки села в Русенско и затрудни движението на влаковете"}
{"url": "http://www.dnevnik.bg/sviat/2017/09/04/3035817_v_bulgariia_proruskata_politika_veche_ne_chaka/", "text": "\"Там, където институциите са слаби, Русия дори може да опита да овладее държавата, какъвто е случаят с България. Амбицията - макар и посрещана със силна съпротива от мнозина в страната - изглежда, е да се изградят мощни мрежи от съюзници и клиенти в страната и в същото време България да бъде оставена да бъде член на НАТО и ЕС именно за да играе роля на \"троянски кон\". Това пише анализаторът Марк Галеоти в ново изследване \"Контролиране на хаоса: Как Русия управлява политическата си война в Европа\", публикувано в началото на месеца от Европейския съвет за външна политика. В текста той казва още: \"Макар че вероятно е прибързано и нечестно да се твърди, че България вече е \"в напреднала фаза на овладяване на държавата\", стряскащо е до каква голяма степен политически, културни и икономически интереси често са обвързани с руската петролна компания \"Лукойл\" и различните поделения на тази най-голяма компания и данъкоплатец в страната. Особено показателен е начинът, по който български медии създават и разпространяват проруски истории не заради натиск или обещания, дадени им от Москва, а защото за тях вече има готов местен пазар. Това задвижва и политическия процес, което предполага, че в България вече се върти един порочен кръг независимо от руските действия.\" Марк Галеоти споменава България и когато обяснява, че \"Москва страда от болезнен недостиг на \"мека сила\" (soft power) - капацитет да влияе чрез чувства и даване на положителен пример\". За хората на Запад - продължава авторът, \"меката сила\" не се вписва в контекста на активните мероприятия, но в руското мислене това е само още едно средство за въздействие над държавите в преследване на собствена полза. \"Нещо повече - то е движено от държавни действия, а не от гражданското общество. Често руската \"мека сила\" е ограничена до национални лидери, за които образът на Путин е пример за решителен модерен автократ. В Югоизточна Европа това може да се възползва от общата вяра в България и Сърбия, а също и от историческата роля на защитник, включително срещу Османската империя. На други места Русия има образ - макар и поради митологизирани и погрешно разбрани причини - на преграда срещу предполагаема американска хегемония или като на бастион на традиционните ценности.\" В анализа е приложена и схема с координатна система с два определящи фактора. Първият е степен на сила на институциите, определяна според Индекса за нестабилност на държавите, изработен от Фондацията за мир (Fund for peace fragile states index). Вторият е степен на свързаност/податливост, основаващ се на световното проучване на американския институт \"Пю\" за отношението към Русия, моделирано според нивото на икономическа зависимост/проникване на руския бизнес в икономиката на съответната държава. В тази таблица само България и Гърция са представени като страните с най-силна свързаност с Русия и най-слаби институции. Затова и те са в категорията \"овладяване на държавата\". С толкова слаби институции, но с по-малка степен на близост с Русия са страни като Унгария, Черна гора и Румъния. Поради това към тях подходът е друг - да се вреди на държавата, да се раздухват вътрешни вражди, несигурност и разединение с цел страната да не е в състояние да играе силна роля. С използването на различни средства тази тактика не цели прокарване на някаква ценностна алтернатива, а се поставя под въпрос колко вкоренени са в обществото ценностите на свободния свят и подкрепата за политиките и институциите на Запада.", "date": "2017.09.04", "title": "В България проруската политика вече не чака инструкции от Москва, твърди доклад"}
{"url": "http://www.dnevnik.bg/sport/2017/09/04/3035883_kubrat_pulev_sreshtu_djoshua_niama_da_ima_mnogo/", "text": "Кубрат Пулев продължава подготовката си за двубоя за световната титла срещу Антъни Джошуа, който трябва да се проведе на 28 октомври в Кардиф. Българският боксьор сподели очакванията си за срещата на страницата си във \"Фейсбук\". \"Антъни Джошуа е страхотен и опасен съперник. Но неговият стил пасва перфектно на моя. В бокса стиловете на боксьорите диктуват срещата между тях. В тази битка няма да има много прегръдки, ще има здрав бокс\", категоричен е  Пулев , който държи Интерконтиненталния пояс на WBA и е официален претендент за световната титла на IBF. Официално срещата още не е потвърдена, но в последните дни промотърът на Джошуа  Еди Хърн  и Кале Зауерланд, който представлява Пулев, казаха, че през тази седмица ще има и официално изявление. \"Подготовката ми върви много интензивно заради краткото време, с което разполагам. Ще бъда напълно готов, когато се кача на ринга. Така че той да няма никакъв шанс срещу мен\", допълва Пулев.", "date": "2017.09.04", "title": "Кубрат Пулев: Срещу Джошуа няма да има много прегръдки, а здрав бокс"}
{"url": "http://www.dnevnik.bg/kultura/2017/09/04/3035902_arena_armeec_shte_se_preobrazi_v_teatralen_salon_za/", "text": "Столичната зала \"Арена Армеец\" ще се преобрази в театрален салон за концерта на легендата на френския шансон Шарл Азнавур през ноември. Червен килим и специален декор ще осигурят по-камерно усещане, а местата ще бъдат ограничени до 5500, съобщиха организаторите на пресконференция днес. Самото събитие ще бъде на 30 ноември от 20 ч. Азнавур, който е на 93 години, ще изнесе двучасов спектакъл като част от поредното си голямо турне, което преминава през Австралия, Франция, Австрия и Великобритания. Това е първото му гостуване у нас в 70-годишната му кариера. През август певецът, който има над 200 записа, продадени в над 100-милионен тираж, както и десетки роли в киното, получи звезда на холивудската алея на славата. Роден в семейството на арменски емигранти, той започва да пее още на 9-годишна възраст и оттогава не е слизал от сцената. След концерт на Азнавур в \"Карнеги хол\" през 60-те американската рок легенда Боб Дилън възклива, че той е един от най-великите певци, които е гледал на живо. Най-популярната песен на французина в световен мащаб е She от саундтрака на Notting Hill, а у нас е известен и с любовните си балади La Mamma, La Boheme и др. Билетите за концерта са в продажба от днес  в мрежата на Eventim  на цени от 60 до 150 лв. плюс допълнителни ВИП билети на партера на стойност 200 лв. Първите 300 билета могат да бъдат закупени с намаление от 10 лв.", "date": "2017.09.04", "title": "\"Арена армеец\" ще се преобрази в театрален салон за концерта на Шарл Азнавур"}
{"url": "http://www.dnevnik.bg/biznes/2017/09/04/3035869_dogodina_magistrala_hemus_shte_podmine_sevlievo/", "text": "Догодина магистрала \"Хемус\" ще подмине Севлиево, обеща премиерът Бойко Борисов при посещение в Червен бряг, където откри разширение на производствен корпус за заваряване на стоманени компоненти на завод, собственост на австрийската фирма \"Палфингер\". Инвестицията е за 7 млн. евро, като благодарение на нея ще се открият 100 нови работни места. \"Убеден съм, че тогава все повече инвеститори ще продължат да идват и в Северозапада, защото има ли път, идват инвеститори\", заяви Борисов, цитиран от \"Фокус\". Той обяви удължаването на магистралата и между пътния възел Белокопитово и Търговище като \"приоритет на приоритетите\". Допълни, че от голяма важност е и бъдещият тунел под Шипка, за който чакат \"Севлиево, Габрово надолу чакат немските, австрийски, американски инвеститори, които са там, пътят да отиде по-бързо\". Премиерът обеща на жителите на региона в близко бъдеще голяма инвестиция в Плевен. Той намекна, че ще е на германска компания, защото обвърза обявяването на проекта с изборите в Германия на 24 септември. До тогава обаче предпочете да запази тайна, защото \"обичам, когато е готово да го покажа\".", "date": "2017.09.04", "title": "Догодина магистрала \"Хемус\" ще подмине Севлиево, обеща Борисов"}
{"url": "http://www.dnevnik.bg/zelen/2017/09/04/3035898_dobrovolci_stavat_visokoplaninski_chistachi_na/", "text": "Над 70 доброволци от цялата страна се включват в традиционното почистване на защитени територии, организирано от сдружение \"За Земята\". Доброволческата акция започва от този понеделник в Национален парк \"Централен Балкан\" и природен парк \"Българка\" и ще продължи цяла седмица – в периода 4 – 10 септември. Посланието на кампанията \"Боклукът в раницата\" цели да мотивира не само към почистване на вече изхвърлени сред природата отпадъци, но и да събуди по-отговорно отношение към планината и природата, обясняват организаторите. Дейностите по почистването ще започнат на хижа \"Независимост\", след което работата ще премине през хижите \"Мазалат\" и \"Триглав\". Едно от предизвикателствата тази година е да се почисти и местността Узана, която през летния сезон е активно посещавана от туристи и затова – замърсена с отпадъци, оставащи след тях. От \"За Земята\" са осигурени работни ръкавици, чували, места за палаткуване и храна за всички участници. Организаторите се грижат и за извозването на събраните отпадъци до лицензирани депа или рециклиращи съоръжения. Доброволците могат да направят дарение от 10 лева, което отива във фонда за следващото почистване. Преди започването на работата високопланинските чистачи преминават първоначален инструктаж, след което групата се разпределя на няколко лъча, които покриват различни части от маршрута. Планинските вечери са отредени за споделена почивка край огъня с дискусии по природозащитни теми. На хижа \"Мазалат\" предстои и среща с представители на дирекцията на \"Централен Балкан\". Инициативата на \"За Земята\" е една от най-масовите и запазила се през годините природозащитна дейност в България. Чистенето се провежда всяка година без прекъсване от 1999 до днес. През годините в кампанията са се включили над хиляда доброволци, които са допринесли за почистването на близо  включително под формата на разпадащи се сгради. Приносът на чистенето към природозащитното движение в България е отличен през 2016 г. с награда на журито за най-успешна кампания, свързана с опазване на биоразнообразието. 3.09 - пристигане и настаняване в района на хижа \"Независимост\", местност Узана 4.09 - чистене в местността Узана и Природен парк \"Българка\" 5.09 - преход към х. \"Мазалат\" 6.09 - чистене на х. \"Мазалат\" 7.09 - преход към х. \"Триглав\" 8.09 - чистене на х. \"Триглав\" 9.09 - чистене на х. \"Триглав\" 10.09 - отпътуване Повече информация за кампанията прочетете на сайта на \"За Земята\".", "date": "2017.09.04", "title": "Доброволци стават \"високопланински чистачи\" на защитени територии"}
{"url": "http://www.dnevnik.bg/analizi/2017/09/04/3035913_razberete_tova_e_tarikatluk/", "text": "Връщането към темата едва ли щеше да си струва, ако на българска почва тя не бе обрасла с абсурдни аргументи като тези: отнемат свободата на движение; гонят българския работник; защо чуждите търговски вериги не плащат на продавачките в България колкото в техните страни; защо големите корпорации \"изнасят данъци\" от България; заливат ни с в пъти по-субсидираната си селскостопанска продукция; това не е защита на националния интерес, а \"раболепие пред началниците\" и \"поцелуйковщина\" (и куп други сравнения с анатомично-сексуален характер, които не е удобно да се цитират). Все \"аргументи\", които може и да звучат патриотично и политически ефектно, но имат малко общо с темата, а често пъти - и с действителността. Аргументите на бизнеса Но преди да се спрем по-подробно на тях, да започнем с критиките на бизнеса, които не се вписват в тази категория. Той не се носи по инерцията на политическото противопоставяне, а се опитва да защитава реални интереси с реални аргументи. Които обаче също са спорни. Предложението за промяна на директивата, казва бизнесът, \"подкопава конкурентната позиция на чуждестранните доставчици на услуги\", а \"въвеждането на протекционистки мерки е стъпка към дезинтеграция на единния пазар\". Да припомним: командированите от Изтока служители \"струват\" чувствително по-малко от местните, тъй като работодателите могат да им плащат местната минимална ставка, като същевременно ги осигуряват на много по-ниски нива в собствената им страна. Поради което на практика трудно може да се говори за реална конкуренция, понеже местните (западни) и чуждестранните (източни) доставчици на услуги оперират при съвсем различни правила и условия. Затова Европейската комисия предлага при възнагражденията на командированите работници към минималната ставка да се добавят задължителните допълнителни плащания, установени със закон или с общоприложими колективни споразумения. А срокът за осигуряване в изпращащата страна да бъде намален от три на две години. Френският президент пък настоява за една година. Доколкото тези предложения се опитват да сближат условията за конкуренция, те могат да се възприемат като стъпка не към \"дезинтеграция\", а обратно - към интеграция на единния пазар. Сега предстоят месеци на преговори, за да се намери компромисен баланс между двете гледни точки. Източноевропейската позиция срещу западния \"протекционизъм\" е обаче силно отслабена от факта, че покрай интересите на добросъвестните износители на услуги (доколкото ги има) по инерция защитава и нямащия нищо общо с конкуренцията тарикатлък на онези (и на изток, и на запад), които използват \"командироването\" като прикритие за измама. Както вече стана дума миналия път , \"изпращащите\" фирми често не изпълняват конкретна услуга за определен срок със собствените си служители, а просто набират хора за постоянна работа срещу комисиона. При \"посрещащите\" пък нещата изглеждат така: вместо да рискуват да бъдат санкционирани за наемане на евтина работна ръка \"на черно\", те на практика правят същото, приемайки \"командировани\". Което си е законна схема за извличане на неправомерни печалби чрез заобикаляне на местното през \"вратичките\" на европейското законодателство. Схема, която в края на краищата е за сметка на правата на работниците - и местните, и \"командированите\". Правата на работниците Нас обаче не ни е грижа за западните работници, нас ни интересуват само нашите. И ако се приемат \"протекционистките\" предложения на Макрон, те ще трябва да отпаднат от общия пазар на труда, да се приберат вкъщи и да получават още по-малко, казват някои тукашни критици. Освен че не е съвсем вярно, това твърдение е морално хлъзгаво и дори цинично. Особено когато се споделя от лява партия като БСП. За нея очевидно не е проблем, когато някой под груб икономически натиск е принуден да приема крайно унизителни условия на труд и де факто е превърнат в жива стока за износ. На всичко отгоре, за да уязвят политическите си противници, социалистите използваха откровено заблуждаващи и подвеждащи аргументи, които с нищо няма да помогнат на българския бизнес в конкретния спор на европейски терен. Но могат да му навредят на местна почва, поразявайки здравия разум и икономическата логика. Един от основните им аргументи например гласи, че е застрашена свободата на придвижване в ЕС и че някой казвал \"колко време може да стои един български работник на територията на европейски държави\". Това твърдение е особено подвеждащо - също както сред отровните гъби най-опасни са онези, които много приличат на ядливите. Никой по никакъв начин не застрашава и не ограничава свободата на движение, на пребиваване и на работа в която и да било страна от ЕС. Стотици хиляди българи и милиони източноевропейци (многократно повече от командированите) работят на Запад като наети или развиват бизнес като собственици на фирми. А и командированите могат да останат, след като им изтекат \"командировките\". Следват група \"аргументи\", които спадат към познатата категория \"А вие защо биете негрите\". \"Кога чуждите търговски вериги в България ще плащат на продавачките минималната ставка в тяхната страна\", пита патетично соцлидерката. На някои въпросът ѝ може и да им звучи справедливо, но той няма никаква връзка нито с темата, нито с икономическата действителност. По същата логика би могла да попита защо веригите не продават стоките си на тамошните цени. Всъщност именно заплатите на българските продавачки, както и на другите българи, работещи в местните дружества на чужди компании, са едно от българските конкурентни предимства - относително по-ниската цена на труда (което някои тарикати искат да изнесат на чужда територия, \"командировайки\" хора за постоянно). Тъкмо това конкурентно предимство привлича чуждите инвеститори и ги кара да откриват все повече и все по-добре платени законово осигурени работни места. \"Кога големите корпорации ще плащат в България данъците, които изнасят оттук\", пита още соцлидерката. \"Оптимизирането\" (спестяването) на данъци чрез използване на вратички в местното законодателство съвсем не е само български, а общоевропейски и световен въпрос, чийто отговор не е еднозначен. Мнозина дори стигат до еретичната идея за премахване на корпоративния данък, твърдейки, че и без това намаляващите приходи от него ще бъдат компенсирани и дори надминати по други канали. Но и това е въпрос, който няма връзка с темата. Във всеки случай споменатите търговски вериги и така имат съществен принос към данъчните приходи на държавата - чрез данъка върху доходите на работещите в тях и най-вече чрез ДДС върху огромните им обороти. Още по-неприложимо към спора за командированите е често срещаното тези дни твърдение за \"хиляди тонове западна селскостопанска продукция, която е В ПЪТИ по-субсидирана от нашата\". Това твърдение дори вече не съответства на действителността, тъй като през последните години субсидиите, общо взето, бяха постепенно изравнени. Тъй че можем и да не споменаваме разликите (в полза на страни като България) при другите, неземеделски фондове на ЕС. Късогледо Малко повече внимание заслужава твърдението, че една отстъпка за командированите работници отваря вратите за бъдещи претенции - например за данъчна и социална хармонизация в ЕС. По-вероятно е обаче да се случи точно обратното. Безкомпромисното отстояване на една трудно защитима позиция по такъв относително маловажен въпрос може да засили още повече исканията за хармонизация и така да ускори раздялата с едно от най-важните източноевропейски конкурентни предимства - по-ниските данъци. Тогава на бърза ръка ще се \"освободим\" от чуждите търговски вериги и от други инвеститори, които очевидно толкова много дразнят българските социалисти. Накрая за \"поцелуйковщината\". Не е нужно човек да е поклонник на българския премиер, да го смята за връх на политическите и дипломатическите умения или да си затваря очите за комичните му езикови и поведенчески особености, за да си даде сметка, че в случая неговата позиция (ако, разбира се, не се отметне от нея) е много по-далновидна от патриотично звучащата, но късогледа защита на тарикатлъка, представян като \"национален интерес\".", "date": "2017.09.04", "title": "Разберете, това е тарикатлък"}
{"url": "http://www.dnevnik.bg/sport/2017/09/04/3035871_fotogaleriia_triumfut_na_rusiia_na_evrovolei_2017/", "text": "Русия победи драматично Германия с 3:2 във финала на Евроволей 2017 и взе рекордна 14-а титла на Стария континент. Руският състав се нуждаеше от 120 минути, за да успее да пречупи германците.", "date": "2017.09.04", "title": "Фотогалерия: Триумфът на Русия на Евроволей 2017"}
{"url": "http://www.dnevnik.bg/sport/2017/09/04/3035878_modrich_obvini_fifa_che_ne_misli_za_zdraveto_na/", "text": "Хърватският полузащитник Лука Модрич обвини ФИФА, че изобщо не се интересува от здравето на футболистите. Най-добрият халф в Европа за миналия сезон смята, че световната футболната федерация гледа единствено своите интереси. Коментарът на Модрич срещу ФИФА дойде по повод мача между Хърватия и Косово от световните квалификации, който трябваше да се изиграе в събота вечерта. Въпреки проливния дъжд над Загреб двубоят започна, но беше прекъснат в 22-ата минута заради наводнения терен на стадион \"Максимир\". Срещата беше отложена за 14.30 местно време в неделя, като хърватите стигнаха до трудна победа с 1:0. Според Модрич ФИФА твърде късно е обявила, че мачът ще се доиграе, което е повлияло на подготовката за футболистите на Хърватия. \"Вечерта след мача получихме информация, че двубоят няма да се състои. Легнахме си по-късно и сутринта ни събудиха, сякаш сме в армията. Разбира се, нямахме добра подготовка за мача. ФИФА показа, че не се интересува от състоянието на футболистите. Единственото важно за тях е мачът да се изиграе\", каза полузащитникът на \"Реал\" (Мадрид) след двубоя. Модрич определи като грешка започването на мача в събота, защото метеорологичните условия не са позволявали това. Полузащитникът очаква ФИФА да отложи гостуването на Хърватия срещу Турция, което трябва да се изиграе във вторник. \"Не исках да играя в събота и съдията беше против провеждането на мача още от самото начало. През тези 20 минути имаше повече забавни ситуации, отколкото сериозен футбол. Беше трудно да се играе на този терен, но на никого не му пукаше. Ако ФИФА я е грижа за играчите, ще отложи мача с Турция\", допълни Модрич. Победата на Хърватия срещу Косово се оказа изключително важна в борбата за класиране на световното в Русия догодина. Три кръга преди края на квалификациите хърватите са първи в група I с 16 точки, следвани от Украйна с 14 и Исландия с 13.", "date": "2017.09.04", "title": "Модрич обвини ФИФА, че не мисли за здравето на играчите"}
{"url": "http://www.dnevnik.bg/sviat/2017/09/04/3035921_goliama_koaliciia_ne_otnovo_-_debatut_na_merkel_i/", "text": "С предизборна апатия – така германските медии отразиха снощния дебат между кандидатите за канцлер Ангела Меркел и Мартин Шулц, след като социалдемократът  пропиля най-добрата си възможност  да настигне по рейтинг съперничката си. Няколко национални вестника коментират, че нова голяма коалиция между християндемократите (ХДУ) на Меркел и Германската социалдемократическа партия (ГСДП) е възможна. Те \"почти не се различаваха в прекия си сблъсък. Защо не уредим голямата коалиция още сега\", пита сп. \"Шпигел\", цитирано от агенция \"Ройтерс\". \"Застрашени сме от още една голяма коалиция\", съобщава \"Билд\". Според медията  Шулц  е атакувал \"с кадифени ръкавици\" \"вечния канцлер\". \"Това бяха двама професионални политици и човек не можеше да се отърси от подозрението, че те двамата биха се сработили доста добре.\" В социологическите проучвания  Меркел има двуцифрена преднина , а партията ѝ победи на няколко важни местни вота през пролетта.  Шулц  започна кампанията си с обещание, че социалдемократите няма отново да се коалират с консерваторите. Според анализаторите подобно споразумение би било последната опция, до която биха прибегнали и двете партии, а съвместно управление на  ХДУ, Зелените и \"Свободните демократи\"  е предпочитаната за Меркел алтернатива. \"Берлинер цайтунг\" публикува на първата си страница резултат 0:0. \"Това трябваше да бъде първата кулминационна точка в борбата за канцлерството. Но липсваха значими акценти. Вероятно нито един от кандидатите не е успял да привлече нерешилите избиратели.\" Вестникът отбелязва, че Шулц се е усмихвал повече, докато Меркел е изглеждала \"сякаш вижда нещо, което не ѝ харесва\". \"Ханделсблат\" коментира, че лидерът на социалдемократите не е атакувал съперничката си. \"Шулц очевидно не иска да стане канцлер, а офис мениджър на Ангела Меркел\". \"Тагесшпигел\" обаче хвали бившия председател на Европейския парламент, задето е имал по-решителна позиция спрямо Турция, за пенсиите и необходимостта автомобилната индустрия да бъде наказана за скандала с дизеловите емисии.", "date": "2017.09.04", "title": "Голяма коалиция? Не отново! - дебатът на Меркел и Шулц разочарова германските медии"}
{"url": "http://www.dnevnik.bg/razvlechenie/2017/09/04/3035915_djoli_i_pit_shteli_da_budat_novite_elizabet_teilur_i/", "text": "Анджелина Джоли и Брат Пит щели да бъдат \"новите Елизабет Тейлър и Ричард Бъртън\" и вървели към сдобряване. Това твърди биографът на развеждащото се холивудско семейство Иън Халперин пред британската таблоидна преса. Според Халперин двамата имали емоционална среща, след която решили да се подложат на \"спиритуална\" брачна терапия. Те обаче нямало да отменят развода си, като вместо това щели да използват възможността \"да започнат начисто\". Джоли и Пит  изненадващо обявиха, че се разделят,  миналия септември след 11-годишна връзка. Двамата имат шест деца, но се ожениха едва през 2014 г. \"Хартийката\", удостоверяваща техния брак, обаче не била от значение, твърди Халперин, който подготвя филм за двамата. Позовавайки се на приятелите им, журналистът твърди, че можели да станат новите Елизабет Тейлър и Ричард Бъртън - супердвойката на стария Холивуд, известна с двата си брака и два развода. Междувременно Джоли даде интервю за \"Сънди телеграф\", където сподели, че не й харесва да бъде сама. Актрисата имаше тежка година - освен раздялата, приписвана на алхоколните проблеми на Брад Пит, тя преживя и здравословни проблеми. В момента Джоли рекламира новия си филм като режисьор First They Klled My Father за геноцида в Камбоджа, който се излъчва по \"Нетфликс\". \"Понякога изглежда, че се справям много добре, но в действителност просто искам да изкарам деня. В емоционално отношение това бе трудна година\", казва в интервюто звездата.", "date": "2017.09.04", "title": "Джоли и Пит щели да бъдат \"новите Елизабет Тейлър и Ричард Бъртън\""}
{"url": "http://www.dnevnik.bg/bulgaria/2017/09/04/3035937_lishen_ot_svoboda_izbiaga_s_charshafi_ot_vtoriia_etaj/", "text": "Затворник избяга от трудово-поправителното общежитие във варненското село Разделна, като използва чаршаф, за да се спусне до първия етаж. Няколко часа след бягството обаче той е бил задържан и са му повдигнати обвинения, се разбира от съобщение на Районната прокуратура във Варна. Мъжът е излежавал присъда за кражба, като са му оставали още 11 месеца до изтърпяване на наказанието. Днес около 4 часа той изкривил решетките на прозореца на помещението, в което се намирал, като използвал метален крак на стол. След това с чаршафи се спуснал от втория до първия етаж на сградата и избягал. Последвало издирване, като по-късно беглецът е открит в дома му във видимо неадекватно състояние, се казва в съобщение от прокуратурата. Мъжът е задържан и отведен отново във варненския затвор.", "date": "2017.09.04", "title": "Лишен от свобода избяга с чаршафи от втория етаж на затвора"}
{"url": "http://www.dnevnik.bg/biznes/2017/09/04/3035941_dhl_dobavi_bulgariia_v_evropeiskata_si_mreja_za/", "text": "Световната логистична компания Дй Ейч Ел (DHL) обяви на официалната си интернет страница, че ще разшири европейската си мрежа за доставка на колетни пратки с още 4 държави. Сред тях е и България, като страната ни ще се присъедини към нея през ноември заедно с Хърватия. В началото на този месец пък Ирландия и Румъния също бяха добавени в списъка. С тези четири страни мрежата на Ди Ейч Ел се разширява до 26 държави на Стария континент. Целта на компанията е до края на 2018 г. да установи присъствие във всички ключови европейски пазари за електронна търговия. От Ди Ейч Ел уточняват, че партньорът им в България, който ще доставя пратките на компанията, ще е куриерската фирма \"Рапидо\". В Хърватия пък е избрана местната национална поща. По данни на управителя на \"Рапидо\" Радослав Крумов от ноември клиентите на компанията ще имат достъп до над 20 европейски страни и до мрежа от над 50 хил. офиса. Всяка година в рамките на Европа се доставят около 6 млрд. търговски електронни пратки, като Германия, Франция и Великобритания са най-обширните пазари за електронна търговия. По данни на Евростат 55% от интернет потребителите в Европа вече пазаруват онлайн, но само 32% от тях правят това и извън страната си. Именно заради това от Ди Ейч Ел разширяват дейността си на Стария континент. Така времето за доставка и връщане ще бъде съкратено, тъй като ще се работи и през уикенда, а самият процес на доставка ще бъде стандартизиран. Всички партньори на световната логистична компания ще трябва да уведомяват получателите за очакваното време за доставка на техните поръчки и възможността да поискат алтернативна дата и място на доставка. Ще бъде въведено и потребителски насочено решение за връщане на пратките от клиентите.", "date": "2017.09.04", "title": "DHL добави България в европейската си мрежа за доставка на колетни пратки"}
{"url": "http://www.dnevnik.bg/regioni/2017/09/04/3035945_zadurjan_e_muj_strelial_po_deca_v_dupnica/", "text": "Мъж на 56 години е арестуван, след като стрелял по играещи си деца в Дупница, се разбира от съобщение на МВР. Инцидентът е станал в събота на ул. \"Орлинска\" в града. МВР не посочва с какво оръжие е стреляно по децата, но уточнява, че няма пострадали. При обиск в дома на мъжа са открити 9 пистолета, 400 бойни и 300 газови патрона, въздушна пушка и старинни монети. От полицията уточняват, че оръжието и боеприпасите са незаконно притежавани. По случая е образувано досъдебно производство.", "date": "2017.09.04", "title": "Задържан е мъж, стрелял по деца в Дупница"}
{"url": "http://www.dnevnik.bg/sport/2017/09/04/3035946_gazidis_obiavi_transferniia_prozorec_na_arsenal_za/", "text": "Изпълнителният директор на \"Арсенал\" Айвън Газидис отчете  изминалия трансферен прозорец  като успешен за клуба. Според него отборът е станал по-силен през това лято и само тежкото поражение от \"Ливърпул\" (0:4) е предизвикало недоволството на феновете към политиката на клуба. \"Артилеристите\" привлякоха само двама нови играчи - Александър Лаказет от \"Лион\" за 53 млн. евро и дошлия със свободен трансфер от \"Шалке\" Сеад Колашинац. В същото време клубът се раздели с девет футболисти. Алекс Окслейд-Чембърлейн, Войчех Шчесни, Габриел Паулиста и Киърън Гибс бяха продадени, Джоел Кембъл, Лукас Перес, Карл Дженкинсън и Емилиано Мартинес бяха пратени под наем, а Яя Саного беше освободен. Отборът, воден от Арсен Венгер, започна сезон с победа с дузпи срещу \"Челси\" за \"Къмюнити шилд\", след което направи драматичен обрат срещу \"Лестър\" (4:3) в първия кръг на Висшата лига. Последваха обаче две поредни загуби срещу \"Стоук сити\" (0:1) и \"Ливърпул\". \"Всичко беше \"оцветено\" от резултатите. Едно позитивно представяне срещу \"Ливърпул\" щеше да даде коренно различен оттенък на трансферния прозорец\", написа Газидис в имейл до играчите и служителите на \"Арсенал\", който изтече днес в английските медии. \"Мениджърът и играчите знаят, че представянето на \"Анфийлд\" не беше достатъчно добро и след паузата за международните мачове ще се фокусират върху това да се върнат на правия път\", пише още изпълнителният директор. \"Имахме слаб старт на сезона, но разполагаме с класата да преобърнем ситуацията, да променим представянето и да се борим за титлата. Време е да се върнем към това, което е най-важно - футбола\", казва още той в имейла. Според него оставането на Алексис Санчес и Месут Йозил в отбора е \"ясно послание за нашите амбиции и оборва предположенията, че мислим единствено за парите\". \"Това е абсолютна безсмислица. В края на трансферния прозорец, като теглим чертата, ние за пореден път подобрихме качеството и дълбочината на нашия състав\", уверен е Газидис.", "date": "2017.09.04", "title": "Газидис обяви трансферния прозорец на \"Арсенал\" за успешен"}
{"url": "http://www.dnevnik.bg/sviat/2017/09/04/3035950_papa_francisk_se_vrushta_v_latinska_amerika_za_da_se/", "text": "Посещението на папа Франциск в Колумбия тази седмица (от 6 до 10 септември) е ново предизвикателство за Светия отец в родната му Латинска Америка. След Бразилия (2013 г.), Еквадор, Боливия и Парагвай (2015 г.), Куба (2015 и 2016 г.), Мексико (2016 г.) папата ще посети от 15 до 21 януари догодина Перу и Чили. Мирът в Колумбия Аржентинският папа изигра ключова роля в мирния процес, който тази година доведе до първото двустранно прекратяване на отъня, сключвано някога между колумбийските власти и марксистките Революционни въоръжени сили на Колумбия ( ФАРК ) след повече от половин век кръвопролитен конфликт. \"С това посещение папата казва на целия регион, че един цикъл е приключил\", смята Джани Ла Бела, специалист по Латинска Америка в католическата общност в Сант'Еджидио. \"Той казва също, че въоръженият конфликт е останал зад нас, че той вече не е оправдан и че християните са избрали пътя на ненасилието\", уточнява той. Кризата във Венецуела Главата на римокатолическата църква се старае да помогне и на съседна  Венецуела,  за да намери тя изход от обхваналата я дълбока политическа и икономическа криза. През май той заяви, че е съгласен Ватиканът да възобнови ролята си на посредник между опозицията и правителството на президента  Николас Мадуро  след неуспеха на първи такъв опит през 2016 г. \"Във Венецуела положението е блокирано. Усилията на Светия престол за диалог се провалиха\", смята Джани Ла Бела. Преходът в Куба Папата използва целия си авторитет, за да улесни историческото дипломатическо  сближаване между Куба и САЩ  през 2015 г. Ватиканът обаче запази мълчание след възникналото напрежение между двете страни след избирането на Доналд Тръмп в Белия дом. Новият американски президент заплаши да даде заден ход, ако Хавана не предложи повече отстъпки по отношение на човешките права или пазарната икономика. \"Светият престол постъпва като Куба: изчаква да види дали изявленията на Тръмп ще се превърнат в конкретни мерки, преди да изкаже мнение\", обяснява Луис Бадия, основател на близкия до Ватикана специализиран сайт \"Сисмографо\". Войната срещу дрогата в Мексико По повод посещението си в Мексико през февруари 2016 г. папата прикани мексиканците \"да дръзнат да мечтаят\" за свободен от престъпления живот в регион, който е разкъсван от насилието между наркобанди. \"Разбирам, че често пъти е трудно човек да усеща, че животът е богатство, когато вижда приятели или близки, които се погубват заради наркотрафика, наркотиците, сеещите терор престъпни организации\", заяви той пред 100 000 млади хора. \"Не е вярно, че единственият начин да се живее, да може човек да е млад, е да постави живота си в ръцете на наркотрафика или на всички тези, които само сеят разрушение и смърт\", добави той. Бедност и корупция Според Луис Бадия посещението на папата ще бъде и повод той да спомене насилието и корупцията в страни като Бразилия, където огромен скандал вкара част от политическата класа зад решетките. През 2015 г. папата посети три от най-бедните страни в региона - Боливия, Еквадор и Парагвай - и поиска прошка за престъпленията на Католическата църква срещу туземните народи по време на испанската Конкиста. \"Мирът е възможен само ако се лекуват причините за социалните неправди, неравенствата и потисничеството\", заяви членът на папската делегация монсиньор Октавио Руис, коментирайки визитата в Колумбия.", "date": "2017.09.04", "title": "Папа Франциск се връща в Латинска Америка, за да се изправи пред нови предизвикателства"}
{"url": "http://www.dnevnik.bg/sviat/2017/09/04/3035381_kim_i_bombata_-_kakvo_razkazva_edna_snimka/", "text": "Почти едновременно с извършването на шестия ядрен опит от Северна Корея в неделя държавната информационна агенция KCNA разпространи снимки на Ким Чен Ун със специалисти пред устройство, което според съобщението представлява ядрена бойна глава. При оскъдицата на информация какво се случва в страната Би Би Си, подобно на много други медии и анализатори, коментира какво разкриват кадрите. Преди всичко никога не бива да се забравя, че това е продукт на пропагандата на режима. За това говори дори самият факт, че Ким Чен Ун и компанията му стоят в непосредствена близост до устройство, до което не е безопасно да се стои, ако беше заредено. Той обаче обича подобни инсценировки на безстрашие - например да пуши небрежно до бойна ракета със силно запалимо и отровно гориво. Пхенян необичайно бързо след регистрираните две земетресения, дело на човешка ръка, съобщи, че е извършил успешно изпитания на водородна бомба. Но за това няма независими потвърждения, както и няма отговор на въпроса на снимката истинското изпробвано устройство ли е попаднало. Най-вероятно става дума за макет, но посланието е ясно - демонстрира се на света, че специалистите на Северна Корея знаят как изглежда една ядрена бойна глава, достатъчно малка, за да бъде монтирана на междуконтинентална балистична ракета. Кадрите разкриват достатъчно подробности, за да изглежда, че устройството е компактна термоядрена бойна глава. Обикновено американците или руснаците не показват повече от конусовидния връх на ракетата, докато севернокорейците разпространяват снимки на самата система с вид на пясъчен часовник или небелен фъстък. По-голямата половина, намираща се до сребристия цилиндър с кабели, най-вероятно е задействащото устройство. Когато избухне, то детонира по-малката част от \"часовника\", при което се получава много по-мощната от обикновен ядрен взрив \"водородна бомба\". Цилиндърът би трябвало да съдържа захранване и електроника, с които се започва взривът. Сценографията на снимките също не е случайна - на тях се вижда висок конус с жълто-черен връх, който се монтира на междуконтиненталната ракета \"Хвасон-14\" (Hwasong-14). Предполага се, че това е моделът, изпробван през юли като сигнал, че Пхенян бързо напредва и в ракетната си програма. В допълнение на стената е окачена схема, обясняваща как се монтира бойната глава в конуса.", "date": "2017.09.04", "title": "Ким и бомбата - какво разказва една снимка"}
{"url": "http://www.dnevnik.bg/sport/2017/09/04/3035959_ferari_udulji_dogovora_si_s_marlboro_za_100_mln_dolara/", "text": "Най-успешният отбор в историята на  Формула 1  \"Ферари\" продължи договора си с дълогодишния си партньор \"Филип Морис\". Тютюневият гигант спонсорира Скудерията в продължение на десетилетия чрез най-известната си марка цигари \"Марлборо\". Официално рекламата на тютюневи изделия във Формула 1 е забранена от 2011 г. насам, но това не пречи на \"Ферари\" да получава между 100 и 160 млн. на сезон от \"Филип Морис\". Официално в договора между двете страни фирмата фигурира като партньор. Настоящото споразумение изтичаше в края на годината, но \"Ферари\" ще продължи да има бяло по болидите си именно заради \"Марлборо\" в продължение на още няколко години. Официални параметри не се съобщават, като единствено се потвърждава за нов няколкогодишен договор. Според неофициални данни Скудерията ще продължи да получава по 100 млн. на година поне до края на сезон 2020. Топли връзки \"Марлборо\" е не само основен спонсор на \"Ферари\" в последните няколко години, но и партньор, който има огромно влияние в Скудерията. Макар че в последните сезони сумата, която тютюневият гигант налива в тима от Маранело, намаля от 160 до \"само\" 100 млн. на сезон, той остава един от влиятелните фактори освен шефовете на \"Фиат Крайслер\", които са основен акционер в тима.  Настоящият директор на отбора на \"Ферари\" във Формула 1 Маурицио Аривабене пристигна в Скудерията през 2014 г., заменяйки Марко Матиачи, като се счита, че той е назначение именно на \"Филип Морис\". Роденият в Бреша Аривабене е бивш дългогодишен служител на тютюневия гигант. Той започва работа във \"Филип Морис\" през 1997 г., издигайки се до вицепрезидент в Департамента по комуникации и реклама. Именно той уговаря солидния договор между \"Ферари\" и \"Марлборо\" след забраната за реклама на цигарени продукти. Аривабене е много близък и със собствениците от \"Фиат\", като е независим член на борда на директорите на \"Ювентус\" от 2012 г. насам. Дългогодишно партньорство Отношенията между \"Ферари\" и \"Марлборо\" датират вече 40 години, като историята на компанията във Формула 1 е много дълга. Първоначално \"Марлборо\" влиза в спорта като спонсор на екипа на BRM през 1972 г., а през следващите две години е партньор на \"Франк Уилямс рейсинг\", регистрирайки отбора му като \"Исо-Марлборо\". От 1974 г. започва едно от най-успешните партньорства във Формула 1 с  \"Макларън\" , продължило точно 23 години. В този период английският отбор печели титлата при пилотите девет пъти. Паралелно \"Марлборо\" работи и с \"Ферари\" от 1973 г., но поставя логото си само на каските и гащеризоните на пилотите. През 1984 г. компанията става официален спонсор на отбора, след като Енцо Ферари разрешава на червените болиди да се появяват лога на спонсори. От 1997 г. тютюневият гигант става основен спонсор на тима от Маранело, а името на отбора се променя на \"Скудерия Ферари Марлборо\". 1 млрд. долара въпреки забраната за реклама През 2005 г. двете страни удължиха своето партньорство с още седем сезона. Това се случи в период, когато рекламата на тютюневи продукти стана напълно забранена в Европейския съюз. \"Ферари\" нямаше право да рекламира \"Марлборо\" на пистите в Европа, с изключение на  Монако  (в княжеството това е позволено – бел. ред.). Където рекламата беше забранена, на болидите имаше просто огромен бял трапец, символизиращ логото на компанията. Впоследствие площта беше заета от огромен баркод на \"Марлборо\". От ръководството на спорта забраниха това официално през 2011 г. Според официалните данни между 2005 и 2011 г. обаче \"Ферари\" е получил над 1 млрд. долара въпреки забраната да рекламира цигари в Европейския съюз.", "date": "2017.09.04", "title": "\"Ферари\" удължи договора си с \"Марлборо\" за 100 млн. долара на година"}
{"url": "http://www.dnevnik.bg/biznes/2017/09/04/3035977_valeri_simeonov_iska_da_likvidira_durjavnoto_drujestvo/", "text": "\"Наблюдаващият туризма вицепремиер Валери Симеонов обяви днес, че държавното акционерно дружество \"Слънчев бряг\", което е собственик на инфраструктурата в курорта, трябва да бъде ликвидирано. Дружеството е лишено от смисъл и генерира само корупция, подчерта, цитиран от БНР, Симеонов, според когото община Несебър трябва да управлява инфраструктурата в курорта. \"Това дружество не генерира практически почти никакви печалби. То е гнездо и условие за мащабна корупция. Там за дейности, които водят до десетки, стотици хиляди приходи, държавата не може да събере по едни жалки стотина-двеста лева. Това дружество всъщност узаконява и преместваемите обекти, това е дружество, което узаконява ония уродливи бар кролове. Дружеството отказа да изпълни моето разпореждане за прекратяването и за отмяната на договорите с тези бар кролове с туроператорските фирми\", каза Симеонов по повод съществуването на популярните \"алкохолни обиколки\" в курорта. Наскоро Съюзът на собствениците в Слънчев бряг настоя в открито писмо до премиера Бойко Борисов з атрайно решение на проблемите в курорта, включително и с управлението на инфраструктурата.", "date": "2017.09.04", "title": "Валери Симеонов иска да ликвидира държавното дружество \"Слънчев бряг\""}
{"url": "http://www.dnevnik.bg/photos/2017/09/04/3035905_fotogaleriia_nastupi_sezonut_na_alpiiskoto_sirene/", "text": "Франк Мьосланг е един от най-известните производители на алпийско сирене в Германия. Той притежава наследствена мандра в близост до южногерманското градче Блайхах, където обработва млякото.", "date": "2017.09.04", "title": "Фотогалерия: Настъпи сезонът на алпийското сирене"}
{"url": "http://www.dnevnik.bg/sviat/2017/09/04/3030362_pri_nas_e_po-sigurno_otkolkoto_v_london_ili_kak/", "text": "Северна Корея отвори в края на август врати за туристи от Русия, като издаде лиценз на първата туристическа агенция в Москва. На клиентите се обещава \"пълно потапяне\" в националната култура и наслаждаване на \"сигурност, по-голяма от вечерна разходка в Лондон\". От  NKOREAN.RU  предлагат организирано пътуване на групи до 10 души или на самостоятелни гости, \"за да ви покажем разнообразния живот на тази най-затворена от всички страни по света\". След ядрения опит в неделя на сайта на компанията няма съобщение за някакъв проблем с работата ѝ или отлагане на пътуванията до изключително милитаризирания Корейски полуостров. Това бе третият ядрен тест от януари миналата година насам, а през това време имаше и множество изпитания на ракети в нарушение на резолюции на Съвета за сигурност на ООН и осъждане от всички страни. На властите в Пхенян бяха наложени нови санкции през последните 20 месеца, но те развиват туризъм като един от източниците на твърда валута, от която има голяма нужда. \"Най-бързата обиколка в Северна Корея\" е и най-евтина - предлага се за около 740 евро. Най-продължителното 15-дневно пътуване наближава 1700 евро, срещу което има посещение на ферма, завод за минерална вода, будистки храм, разходка в планината и запознаване с националната кухня, както и неизбежната визита в няколко музея на основателя на републиката и на учението чучхе Ким Ир Сен. Организаторите предлагат новогодишни празници, каране на ски и дори бирен фестивал. Една от най-любопитните страници на сайта се казва \"Правила за поведение\". На нея се предупреждава, че \"понеже туристическите пътувания в страната засега не са много разпространени, се провежда задължителна проверка на гостите (условие, свързано със социалистическия режим в Северна Корея)\". Следват разяснения, които по-скоро поставят под въпрос дали това наистина е туризъм: - гостите винаги се съпровождат от гид, който помага да се състави план на пътешествието и може да бъде използван като секретар; той е длъжен да следи за адекватното поведение на туриста и се явява гарант за безопасността му - фотографирането на стратегически важни и военни обекти или държавни сгради е забранено - местни жители може да бъдат снимани само с тяхното съгласие - продължителните разговори на туристите с живеещи в Северна Корея не се препоръчват - забранено е внасянето на книги или електронна информация за Северна или Южна Корея от задгранични автори, порнография и пропагандна литература. За незапознатите с начина на живот в страната следват обяснения, че: - при влизане в дома на севернокореец задължително се събуваш, защото хората се хранят, седят и спят на пода; - не се стои на прага, защото така може да влязат зли духове; - не се говори за смърт, разорение или развод, за да не се донесе нещастие на дома; - неприлично е да се ходи бос, особено пред възрастни хора, затова си носете чорапи; - клечки за ядене не се оставят в ориза, защото се асоциират с погребение; - чинията или купичката не се поднасят към устата; при ядене на спагети се накланяш напред и шумно сърбаш; - не е прието да се яде със затворена уста.", "date": "2017.09.04", "title": "\"При нас е по-сигурно, отколкото в Лондон\", или как Северна Корея кани туристи"}
{"url": "http://www.dnevnik.bg/bulgaria/2017/09/04/3035998_razsledvaneto_za_ubiistvoto_pripisvano_na_6-godishno/", "text": "По разпореждане на главния прокурор Сотир Цацаров разследването за инцидента в село Виноградец, при който бе застрелян 47-годишен мъж, се премества в Пловдив. Мъжът бе прострелян смъртоносно вечерта на 31 август. Според първоначалните съобщения  изстрелът е произведен неволно от 6-годишно момче , а оръжието е собственост на председателя на Общинския съвет в Септември Лазар Влайков. Първоначално обаче синът на убития се усъмни, че стрелецът е 6-годишното дете. Преди дни  дъщерята на жертвата разказа пред Би Ти Ви, че е била на мястото  в нощта на инцидента и баща ѝ е убит не от детето, а от Лазар Влайков. Близките на жертвата изказаха съмнения за безпристрастността на разследването, като посочиха, че Влайков е в приятелски отношения с ръководителя на Районната прокуратура – Пазарджик Георги Кацаров. Днес Сотир Цацаров заяви, че с оглед на тези твърдения разследването ще бъде поето от Окръжната прокуратура в Пловдив. Той уточни, че районният прокурор Кацаров все още не е давал обяснения във връзка със случая. \"Той ще бъде разпитан възможно най-бързо в качеството му на свидетел. В телефонен разговор с мен той каза, че с Влайков имат добри лични отношения, но не и професионални и че за последно са се чули преди 1 месец\", заяви главният прокурор, цитиран от агенция \"Фокус\". Цацаров коментира темата пред журналисти в Пазарджик, след като се запозна с хода на разследването на място в Окръжната прокуратура в града, която досега ръководеше досъдебното производство. Цацаров обясни, че са взети натривки за барутни частици от починалия, от детето и от Лазар Влайков, като резултатите се очакват до дни. \"Две са версиите: 6-годишно дете е стреляло и лицето, което притежава пистолета (Лазар Влайков), е произвел фаталния изстрел\", каза той. Добави, че вече са изискани разпечатки от мобилните телефони на празнуващите във фаталната вечер, а самите телефони са иззети. Главният прокурор съобщи още, че на местопрестъплението са намерени 126 гилзи от газово оръжие. Оръжието на убийството е пистолет \"Глок\", като по думите на Цацаров той е с по-особено устройство на предпазния механизъм - без външен предпазител. Това според него поставя въпроси за възможността дете на 6 години да преодолее пусковата скоба и да произведе изстрел. \"Трудно е детето да стреля с този вид пистолет, но не е невъзможно\", каза той и добави, че предстои да бъде разпитано и самото момче в присъствието на съдия и психолог. Назначени са няколко експертизи, като предстои да бъде изготвена и комплексна заради различните версии и противоречиви свидетелски показания. В съобщение на държавното обвинение от по-рано днес се посочваше, че досъдебното производство се мести в Окръжната прокуратура - Пловдив по разпореждане на главния прокурор, за да се избегнат всякакви съмнения в обективността на разследването и за да се осигури бързина, обективност, всестранност и пълнота на разследването.", "date": "2017.09.04", "title": "Разследването за убийството, приписвано на 6-годишно дете, се мести в Пловдив (допълнена)"}
{"url": "http://www.dnevnik.bg/sport/2017/09/04/3035971_la_liga_iska_uefa_da_razsledva_manchestur_siti/", "text": "Ръководството на Испанската футболна лига поиска официално УЕФА да започне разследване дали \"Манчестър сити\" е нарушил правилата за финансовия феърплей. Европейската футболна централа вече отвори подобна  процедура срещу ПСЖ  в опит да спре клубовете от получаването на т.нар. финансов допинг. \"Сити\" и ПСЖ \"нарушават европейската конкуренция и създават инфлационна спирала заради финансирането от различни държави. Това нанася непоправима вреда на футболната индустрия\", каза президентът на Ла Лига Хавиер Тебас. Именно тези два клуба похарчиха най-много пари през лятото. \"Гражданите\" привлякоха нови футболисти за 215 млн. паунда – най-голямата сума, похарчена от един отбор в рамките на един трансферен прозорец. ПСЖ привлече Неймар от \"Барселона\" в  рекорден трансфер на стойност 222 млн. евро  (200 млн. паунда). Освен това на \"Парк де пренс\" си осигуриха услугите на Килиан Мбапе от \"Монако\", който дойде под наем. Ако искат да го задържат за постоянно, парижани ще трябва да платят 180 млн. евро през следващото лято. ПСЖ е собственост на катарската кралска фамилия, като клубът беше придобит през 2011 г. чрез фирмата \"Катар спортс инвестмънт\". Клубът от Висшата лига беше купен от \"Абу Даби юнайтед груп\" през 2008 г. Освен \"гражданите\" премиерът на ОАЕ шейх Мансур бин Зайед ал Нахиян притежава още \"Ню Йорк сити\" в САЩ и \"Мелбърн харт\" в Австралия. В изявлението на Испанската футболна лига става ясно, че до момента са изпратени две писма до УЕФА. Първото е от 22 август, в което се подава сигнал срещу френския клуб. Другото е срещу \"Манчестър сити\". Ла Лига твърди, че двата въпросни клуба се \"възползват от спонсорства, които нямат икономически смисъл и нямат справедлива стойност\". Изявлението завършва така: \"Ла Лига призовава УЕФА да продължи разследването си, като вземе предвид пълната история на действията срещу ПСЖ.\"", "date": "2017.09.04", "title": "Ла Лига иска УЕФА да разследва \"Манчестър сити\""}
{"url": "http://www.dnevnik.bg/razvlechenie/2017/09/04/3035974_video_3d_razhodka_v_hoguorts_po_sluchai_posledniia/", "text": "На 1 септември 2017 г. децата на порасналия Хари Потър Джеймс Сириъс, Лили Луна и Албъс Северъс за пръв път стъпват на перона 9 3/4 на гара \"Кингс Крос\" в Лондон, за да заминат за първия си учебен ден в училището за магии \"Хогуортс\". Сцената е от епилога на последния детски роман \"Хари Потър и даровете на смъртта\". Самият той се развива 19 години след като главният герой, малкият Хари, за пръв път стъпва в училището за магии. Събитието бе отбелязано като голям празник от феновете на поредицата онлайн, а и на самата гара. Читателите на Потър разменяха снимки с хаштаговете #19YearsLater и #BacktoHogwarts в социалните мрежи.  Сайтът Pottermore, който се грижи за разрастването на света на Хари Потър, отбеляза датата подобаващо с нова виртуална разходка из \"Хогуортс\". The Hogwarts Experience е интерактивна 3D анимация, чрез която феновете могат да прелетят из вътрешността на училището, Забранената гора и игрището за куидич - въображаемия спорт, който се играе върху хвърчащи метли. Макар да е пресъздаван многократно за филми, изложби и дори в няколко атракциона, светът на Хари Потър за пръв път е достъпен във виртуалното пространство срещу безплатна регистрация на  My.pottermore.com/hogwarts/. Седемте романа за Хари Потър, написани от британката Дж. К. Роулинг, са продадени в над 400 млн. копия по света, а екранизациите им са събрали общо 400 млн. долара в боксофиса, припомня \"Ройтерс\".", "date": "2017.09.04", "title": "Видео: 3D разходка в Хогуортс по случай последния първи учебен ден на Хари Потър"}
{"url": "http://www.dnevnik.bg/evropa/zemedelie/2017/09/04/3035990_fond_zemedelie_izplati_blizo_1_mln_leva_za/", "text": "Държавният фонд \"Земеделие\" изплати 996 645 лв. по 299 сключени договора по Схемата за държавна помощ за съфинансиране на застрахователни премии при застраховане на селскостопанска продукция, съобщиха от институцията. Заявените площи за подпомагане са 9345.78 хектара. От тях градините с овощни култури са 3402.03 хектара, а със зеленчуци - 1671.81 хектара. Застраховани са и 2756.54 хектара, засети с етеричномаслени култури. Декларирани за подпомагане са още 1515.40 хектара тютюн. Целта на помощта е да се насърчат малки и средни предприятия, земеделски стопани, които отглеждат плодове, зеленчуци, етеричномаслени култури и тютюн, за доброволно застраховане на селскостопанска продукция срещу природни бедствия и други неблагоприятни климатични събития, като се компенсират частично разходите за сключване на застрахователна полица. Максималният размер на подпомагането е до 65% от стойността на застрахователната премия. Земеделските стопани могат да се възползват от помощта за съфинансиране на застрахователните премии при застраховане на селскостопанска продукция до края на 2020 г., когато приключва периодът на действие на схемата. В началото на юли Държавният фонд \"Земеделие\" реши общата сума за подпомагане на стопаните през тази година да нарасне от 1.5 млн. лева на 2.5 млн. Идеята на увеличението е да даде възможност на по-голям брой земеделски стопани да се възползват от помощта.", "date": "2017.09.04", "title": "Фонд \"Земеделие\" изплати близо 1 млн. лева за застрахована продукция"}
{"url": "http://www.dnevnik.bg/sport/2017/09/04/3035991_hubchev_posochi_umorata_kato_osnovna_prichina_za/", "text": "Умората е основната причина за  загубата в световната квалификация с Холандия (1:3) , обяви селекционерът Петър Хубчев при завръщането на отбора в България. Той повтори и думите си след двубоя, че е част от футболистите  приемат мястото си в националния тим за даденост. \"Очевадно беше, че ние бяхме по-измореният отбор. Много по-изморени. Не можахме да се бием така, както ние искахме, и както мисля, че е правилно. Това е най-общо казано. Иначе се видяха и други детайли\", заяви Хубчев от летище \"София\". Попитан какво е обяснението му за натрупаната умора, селекционерът отговори: \"Много са обясненията. Много е лесно да се намерят обяснения. Ще търсим по-големи причини обаче.\" По думите му някои от основните футболисти трябва да поемат повече отговорност. \"Разочарован не съм, но знам какво могат. Трябва повече да се дава и по-голяма отговорност да има. Това все пак е национален отбор\", каза още Хубчев. Той не пожела да посочи конкретни играчи, от чието себераздаване не е доволен. \"Но това е много сериозна тема и тук имаме много какво да подобрим\", допълни треньорът. По думите му този проблем не е отскоро и мачът с Холандия не е първият, в който го е забелязал. Хубчев сподели, че е имало обективни причини в стартовия състав да започнат Александър Цветков и Атанас Зехиров, а Георги Миланов и Симеон Славчев да останат на пейката. Славчев замени Цветков още в 24-ата минута, а Миланов се появи вместо Зехиров на почивката. \"Не искам да изпадам в подробности, защото такива принципи съм приел. Има обективни причини, ще ви кажа. Георги Миланов прекъсна тренировката там, получи болка в коляното при един удар. Мони Славчев, образно казано, едва дишаше, страшно изморен беше. Влизането му после показа, че наистина момчето е много изморено, тъй като той има проблеми в подготовката\", обясни селекционерът.", "date": "2017.09.04", "title": "Хубчев посочи умората като основна причина за загубата в Холандия"}
{"url": "http://www.dnevnik.bg/sviat/2017/09/04/3035939_merkel_sreshtu_shulc_nai-slabiiat_duel/", "text": "Дуел така и не се състоя. Нямаше сериозна размяна на удари. Т.нар. телевизионен дебат между лидерите на двете най-влиятелни партии, който се проведе за пети път в историята и беше излъчен на живо от четирите водещи германски телевизии, се оказа най-слабият досега. Ангела Меркел срещу (или по-точно \"заедно с\") Мартин Шулц. Пред четирима телевизионни водещи застанаха двамата опоненти, чиито  партии иначе управляват заедно  в правителствената коалиция. Срещата им обаче се превърна в разговор без публика. Кои въпроси (не) бяха зададени? По време на дебата почти не стана дума за социалното положение в Германия, където въпреки икономическия подем не липсват напрежения: много семейства живеят все по-трудно, а дигитализацията и глобализацията – освен шансове – създават и нови предизвикателства пред трудовия пазар и образованието. Вместо това в дебата прекалено дълго се говори за приемането и  интеграцията на бежанците  – в началото с многобройни препратки към случилото се през 2015 г. Да, вярно е: политиците са длъжни да отговорят на гнева, който избликва тук или там в страната. И все пак, редом с добросъвестното отношение към всекидневната политическа работа, в дебата се долавяха и популистки нотки. Освен разговора за бежанците впечатление направиха и няколко външнополитически теми. Например -  политиката към Турция . Както лидерката на ХДС, така и председателят на ГСДП обявиха промяна на курса: да се прекратят преговорите за митнически съюз и да не се водят повече преговори за приемане в ЕС! Социалдемократите дълго време настояваха вратата към ЕС да остане отворена за Турция, докато християндемократите се мъчеха някак да я затворят. Сега обаче действията на  автократа в Анкара , който взима германци като заложници, очевидно налагат радикална промяна в германската политика. Втората важна външнополитическа тема беше ескалацията в  Северна Корея , която в най-лошия случай може да предизвика голяма война. По този въпрос Меркел суверенно се възползва от политическия си опит и обяви, че ѝ предстоят телефонни разговори с Москва, Пекин, Токио и Сеул. Трето: нито Меркел, нито Шулц одобряват факта, че Световното първенство по футбол през 2022 година ще се проведе в Катар. Рядко се случва подобна позиция да бъде толкова ясно формулирана. И тя трябва да бъде припомняна на политиците всеки път, когато посещават тази страна заедно с представители на бизнеса. Моля, без широка коалиция! 97-те минути на телевизионния дебат показаха едно: Германия вече няма нужда от широка коалиция. Само това не! Двете партии прекалено дълго живяха в общ дом с два входа. И вече отдавна не могат да се понасят. Показаха го отново и снощи: всеки от съквартирантите познава добре гафовете и паянтовите стени в другата част от къщата. Вярно е, че демокрацията има нужда от силно правителство. Но демокрацията има нужда и от силна опозиция. А един дуел без опозиция губи посоката. Както стана и снощи. В Германия от 2005 г. насам се провежда само по един телевизионен дебат между основните конкуренти. И това е правилно, защото германската политическа система вече е доказала своите предимства като парламентарна, а не президентска демокрация. (Нека не забравяме, че тъкмо многобройните телевизионни дуели изкачиха Доналд Тръмп на гребена на вълната.) В германската система хората гласуват за партии, а не за бъдещи премиери. Към сърцевината на парламентарната демокрация спадат сериозните партийни програми и участието на опозицията. За съжаление в телевизионния дебат, проследен от над 16 милиона зрители, тези два елемента не бяха достатъчно застъпени.", "date": "2017.09.04", "title": "Меркел срещу Шулц: най-слабият дуел"}
{"url": "http://www.dnevnik.bg/bulgaria/2017/09/04/3036018_direktorut_na_sofiiskata_matematicheska_gimnaziia/", "text": "Директорът на Софийската математическа гимназия (СМГ) Антони Стоянов е уволнен. Заповедта за отстраняването му е връчена от представители на столичното Районно управление по образованието, съобщи директорът му Ваня Кастрева, цитирана от Би Ти Ви. Тя добави, че до утре трябва да бъде назначен директор, който временно да изпълнява длъжността. След това ще бъде обявен и конкурс за поста. Кастрева каза още, че не знае дали Стоянов ще заведе дело след уволнението му. До него се стигна, след като петчленна комисия на образователното министерство е извършила проверка в гимназията, резултатите от нея са довели до решението. Ваня Кастрева добави, че временният директор ще изясни казуса с уволнената учителка Петя Тодорова. Именно от скандал между нея и директора на СМГ се стигна до проверката на гимназията. Стоянов я отстрани от поста за уронване авторитета и престижа на училището, тъй като дискриминирала около 130 ученици от гимназията за състезание \"Европейско кенгуру\". Малко след уволнението й тя обяви, че ще търси правата си в съда. Последваха  няколко протеста на родители  на ученици от гимназията, които поискаха тя да бъде възстановена на работа. Още тогава Ваня Кастрева също я подкрепи и призова Антони Стоянов да подаде оставка заради напрежение в училището. Искането за оставка беше подкрепено и от образователния министър Красимир Вълчев.  Директорът на СМГ обаче отказа да напусне доброволно поста си.", "date": "2017.09.04", "title": "Директорът на Софийската математическа гимназия Антони Стоянов е уволнен"}
{"url": "http://www.dnevnik.bg/sport/2017/09/04/3036045_junaited_kartotekira_ibrahimovich_za_machovete_v/", "text": "Нападателят Златан Ибрахимович беше включен сред 25-те футболисти на \"Манчестър юнайтед\" за мачовете в  Шампионската лига . Шведският ветеран, който се контузи в края на миналия сезон, подписа нов договор с \"червените дяволи\", след като стана ясно, че може да се върне на терена много по-рано от очакваното. Мениджърът на \"Юнайтед\" Жозе Моуриньо прецени, че Ибрахимович ще му бъде нужен за срещите от груповата фаза на турнира, където тимът ще играе с \"Базел\",  ЦСКА (Москва)  и \"Бенфика\". Първоначално се смяташе, че шведът ще бъде извън терените до Нова година. Той проведе лечението си в Америка, като след края на специалните процедури там имаше занимания на базата на \"Юнайтед\" в Карингтън. Когато лекарите обявиха, че Ибрахимович е добре, Моуриньо му предложи нов договор. Преди 10 дни Специалния обаче отрече, че Ибрахимович ще се върне скоро на терена. След успеха над \"Лестър\" с 2:0 Моуриньо отговори, че нападателят още не е напълно възстановен. Интересен избор направиха и от отбора на \"Тотнъм\". Мениджърът на \"шпорите\" Маурисио Почетино реши да не включа сред 25-те играчи за мачовете от Шампионска лига Ерик Ламела и Винсент Янсен. Холандският  нападател премина на \"Уайт Харт лейн\" преди година срещу 20 млн. евро, но не се наложи в тима и отбеляза само два гола. Ламела е сред най-скъпите покупки на \"шпорите\", но заради контузия в кръста не е играл от миналия октомври.", "date": "2017.09.04", "title": "\"Юнайтед\" картотекира Ибрахимович за мачовете в Шампионската лига"}
{"url": "http://www.dnevnik.bg/sport/2017/09/04/3036054_fernando_alonso_stana_pocheten_chlen_na_real_madrid/", "text": "Двукратният световен шампион във  Формула 1  Фернандо Алонсо стана почетен член на \"Реал\" (Мадрид), обявиха от клуба. Испанският ветеран беше приветстван в президентската ложа на \"Сантяго Бернабеу\" от боса на европейския клубен шампион Флорентино Перес. \"За \"Реал\" е чест да приеме един от най-великите испански спортисти за свой почетен член. Ти си гордост за цяла Испания и пионер в своята област – никой друг испанец не е бил шампион във Формула 1\", каза президентът на мадридчани Перес, след което подари фланелка с №1 на Алонсо. Освен че ще има свое запазено място на \"Сантяго Бернабеу\" и специална членска карта, пилотът във Формула 1 ще бъде и посланик на  \"Реал\"  по света. Алонсо, който е роден в Астурия (Северна Испания - бел. ред.) и няма нищо общо с Мадрид, е фен на отбора от дете. \"Винаги са ме питали защо съм от \"Реал\", но нямам отговор, просто съм фен. Не трябва да има причина, за да подкрепяш най-великия отбор в света. Мисля, че \"Реал\" ме избра още откакто бях дете. Моят баща беше голям фен на отбора и тази любов се предаде и на мен. Където и да ходя, винаги се радвам да се върна тук, на стадиона, и да гледам мачовете на \"Реал\", каза Алонсо. Сезонът във Формула 1 не е никак успешен за Алонсо, който има големи проблеми със своя \"Макларън\". След 12 състезания испанецът има едва 10 точки, негов най-малък актив, откакто влезе в спорта през 2001 г.", "date": "2017.09.04", "title": "Фернандо Алонсо стана почетен член на \"Реал\" (Мадрид)"}
{"url": "http://www.dnevnik.bg/sviat/2017/09/04/3036065_i_bez_populistka_vulna_krainata_desnica_v_germaniia/", "text": "Къде отива десният популизъм, когато се провали? В Германия - направо в парламента. Националистическата антиимигрантска партия \"Алтернатива за Германия\" (AfD), която поставя под съмнение вината на Германия за престъпленията на нацистите, може да се окаже третата по сила парламентарна група след изборите на 24 септември.  Неотдавнашно проучване показа, че крайнодясната партия може да спечели 11 процента от гласовете - по-малко от 15-те процента, които имаше в средата на 2016 г., когато бе пикът на тревогата от наплива на бежанци. Но дори и тази по-ниска подкрепа би дала на AfD над 60 от малко над 600-те места в долната камара - Бундестага, отстъпвайки само на Християндемократическия съюз - десноцентристката групировка начело с канцлерката Ангела Меркел, и на левоцентристката Германска социалдемократическа партия (ГСДП), която управлява в коалиция с партията на Меркел и баварския й партньор - Християнсоциалния съюз. Малко вероятно е AfD да притесни политическата върхушка в Берлин, което заплашваше да направи след силните си изяви в провинциалните и местните избори през миналата година и когато възходът на Доналд Тръмп и вотът на британците за напускане на ЕС дълбоко шокираха Запада. Но изборите в Германия са важен показател за ръста на десния национализъм в Европа и може да привлекат вниманието към някои фигури от крайнодесния политически спектър в Германия и да им дадат известна законодателна власт, каквато дълго не можеха да получат, като в същото време ги държат далече от реалното управление.  \"AfD е вече в парламентите на 13 германски провинции, така че казва Александер Хенсел - един от авторите на тазгодишно изследване за ролята на AfD в провинциалните парламенти, извършено по поръчка на базираната във Франкфурт фондация \"Ото Бренер\". \"Ако обаче тази партия влезе в националния парламент, това би било много, много важна крачка. Партията ще получи достъп до нови ресурси и ще стане част от текущите дебати на национално равнище\", добавя той.  Тъй като Меркел е в доминираща позиция няколко седмици преди изборите, въпросът според анализаторите е с кого ще управлява тя. Едно силно представяне на AfD може да ограничи нейните опции, като я принуди отново да се обърне към социалдемократите или да подаде ръка едновременно на \"Зелените\" и на пропазарно настроените свободни демократи (FDP). Последната опция, наричана \"коалиция Ямайка\" (защото цветовете на трите партии образуват трикольора на карибската държава), би била без прецедент на национално равнище. Меркел изключи да приеме за партньор AfD, която след известен спад в анкетите поради вътрешнопартийни боричкания в началото на тази година отново печели терен в последните социологически анкети.  Почти сигурно е, че партията ще прескочи 5-процентната бариера и ще влезе за пръв път в Бундестага. Това, че подобна перспектива не се възприема като шокираща в тази необичайно спокойна предизборна кампания, е следствие от Основана през 2013 г. като антиевропейска протестна партия, тя се превърна във фокус на опозицията срещу имиграцията, след като през 2015 г. Меркел разтвори обятия за стотици хиляди кандидати за убежище в Германия. В програмата на партията се казва, че \"ислямът е чужд на Германия\". Изборите, смята Хенсел, ще решат дали привлекателността на AfD е била временен ефект от бежанската криза и дали партията ще бъде \"дългосрочен фактор в германската политика\".  Признаци за това каква роля AfD може да играе в Бундестага могат да се открият в подхода й на провинциално равнище, където нейните представители на думи се държат войнствено, но дейно участват в законодателния процес, най-вече като активно използват парламентарни инструменти, за да изискват информация от правителството. Партията фокусира усилията си не само върху имиграцията, казва Хенсел, но и върху теми като околната среда и инфраструктурата.  Ако AfD смята да играе ролята на протестна група, \"трябва да реши какъв тип партия иска да бъде\", казва Константин Фосинг - политолог от университета \"Хумболд\" в Берлин. Основана като технократска, настроена срещу ЕС партия, тя вече не предлага ясно европейско послание, смята той, и не е в състояние да овладее десния фланг на партията на Меркел, овакантен заради центристката й позиция по въпроси като имиграцията, околната среда и еднополовите бракове.  Противоречивите тенденции в партията излязоха наяве миналия месец, когато Алис Вайдел - 38-годишна майка лесбийка и един от двамата водещи кандидати на партията, говори пред репортери в Берлин и свързани с културния и религиозния национализъм. Тя каза, че е доброжелателно настроена към онези имигранти, които се интегрират в германското общество, и съжалява за един рекламен предизборен плакат, показващ корема на бременна жена с надпис: \"Нови германци? Ще си ги направим сами.\"  Ден по-рано другият водещ кандидат - 76-годишният Александер Гауланд, каза пред поддръжници, че правителственият комисар по интеграцията Айдан Йозогуз, която има турски корени, може да научи повече за националната култура, ако дойде в Айхсфелд - районът от Централна Германия, в който той държеше предизборно слово. \"Тогава тя никога повече няма да стъпи тук и ние ще можем с Божията помощ да си я изпратим обратно в Анадола\", каза той. Бивш германски федерален съдия окачестви тези думи като подстрекателство към омраза в нарушение на германския наказателен кодекс.  Тези два различни подхода пращат объркващи послания. Този и редица други примери според критиците са неприемливи. В същото време обаче те могат и да помогнат на новата партия да привлече повече хора. Същественият момент, смятат някои от нейните поддръжници, е, че AfD отправя предизвикателство към политическата система и поведенческите стереотипи, наложени от нея. Макс Негеле - 50-годишен пощенски служител от Аугсбург, Южна Германия, признава недостатъците на партията, но добавя, че му е \"втръснало да слуша все една и съща песен. Всеки ден отивам на работа и съм по-беден от предишния ден\".  Други обаче се отдръпват. Ули Хайнеман - пенсиониран инженер от Анкрам - крепост на крайната десница в Източна Германия, е гласувал за AfD по-рано, но в изборите тази есен смята да подкрепи партията на Меркел. \"Преди гласувах за AfD, защото исках да опитам нещо различно. Харесваше ми, че са против масовия наплив на бежанци\", казва 72-годишният Хайнеман.  Две години по-късно, добавя той, апокалиптичните прогнози на AfD не се сбъднаха. \"Този път ще гласувам за ХДС. Меркел ръководи партията доста умно. Тя е спокойна и уравновесена\", обяснява инженерът. /БТА", "date": "2017.09.04", "title": "И без популистка вълна крайната десница в Германия ще спечели много"}
{"url": "http://www.dnevnik.bg/sviat/2017/09/04/3036213_avstriiskiiat_vunshen_ministur_poiska_oriazvane_na/", "text": "Помощите за мигрантите трябва да бъдат орязани, заяви днес австрийският външен министър Себастиан Курц, предаде Ройтерс, цитирана от БТА. Консервативната народна партия на Курц се счита и за фаворит преди общите избори на 15 октомври. Социолозите посочват, че организацията ще спечели 33% от гласовете, срещу 25 на сто за крайнодясната Партия на свободата и социалдемократите на канцлера Кристиан Керн. Предложението на Курц е мигрантите да получават до 560 евро на месец на човек, което е приблизително половината от прага на бедността, договорен с консенсус между 40 социални групи. За едно семейство сумата не трябва да е повече от 1500 евро. 31-годишният Курц посочва, че много хора получават основни помощи, без да са плащали нищо за социалната система. \"Тези, които работят и плащат данъци не бива да бъдат ощетявани\", каза той. Три провинции на федерална Австрия са въвели мерки, подобни на предложените от Курц, откакто започна имигрантската вълна. Съкращенията на социалните помощи в провинциите подлежат на проверка от Конституционния съд, който едва ли ще се произнесе преди началото на следващата година. Прагът за социалните помощи за домакинство от двама възрастни и две деца трябва да бъдет около 2500 евро, съгласно консенсуса на т.нар. конферанция за бедността, която прави препоръки за социалната политика. В провинция Виена, където са над 60 процента от плащанията по основните социални помощи, едно лице, без значение от националността му, сега има право на около 840 евро на месец.", "date": "2017.09.04", "title": "Австрийският външен министър поиска орязване на помощите за мигранти"}
{"url": "http://www.dnevnik.bg/sviat/2017/09/04/3036218_jurnalistite_ne_me_interesuvat_obiavi_makron/", "text": "Френският президент Еманюел Макрон обвини френските журналисти, че се интересуват прекалено много от себе си и недостатъчно от страната, след като репортери от националната обществена телевизия \"Франс 2\" му зададоха въпроси за сдържания му стил на комуникация, предаде \"Франс прес\". \"Журналистите не ме интересуват, интересуват ме французите, това е, което трябва да се разбере\", отговори той на журналист, попитал го защо не говори много. По време на посещението на президента в училище в Източна Франция той заяви, че журналистите би трябвало да се интересуват от 12-те милиона деца, които отиват на училище, вместо да му задават въпроси за стила му на общуване. След като проучванията през последните седмици отбелязаха спад на популярността му, Макрон изрази готовност да говори по-често на французите, отбелязва \"Франс прес\". Неотдавна той даде обширно интервю на седмичника \"Поан\" и назначи журналиста Брюно Роже-Пти за говорител на президентството.", "date": "2017.09.04", "title": "Журналистите не ме интересуват, обяви Макрон"}
{"url": "http://www.dnevnik.bg/sviat/2017/09/04/3036211_kalin_mitrev_bulgarskiiat_predstavitel_v_ebvr_e/", "text": "Калин Митрев - директор от повече от 3 години за България, Полша и Албания в Европейската банка за възстановяване и развитие в Лондон, съпруг на Ирина Бокова, генерален директор на ЮНЕСКО, е бил част от мащабна тайна схема, с която властите в Азербайджан са плащали на политици и журналисти в лобистка кампаня за отклоняване на критиките срещу управлението на президента Илхам Алиев. Между 2012г. и 2014г. повече от 16 000 плащания са минали по различни канали, като с близо 2.9 млрд. долара е плащано на известни европейци, купувани са луксозни стоки и са прани пари през мрежа от почти непрозрачни британски компании. Не е сигурно, че всички получатали са знаели за първоизточника на средствата, тъй като те са минавали по канали, прикриващи откъде идват. Това твърди лондонският в.\"Гардиън\" в специално разследване, в което условно нарича  схемата \"Азербайджанската пералня\" . Подробности за него са публикувани и в  \"Биволъ\" ,  \"Монд\"  и  \"Зюддойче цайтунг\" , където също се споменава Калин Митрев. То се основава на поверителни банкови данни, предоставени на датския вестник \"Берлингске\" и споделени с Проекта за разследване на корупция и организирана престъпност (OCCRP), \"Гардиън\" и други медии. Информацията обхваща 30-месечен период. \"Биволъ\" твърди, че \"около 800 000 евро от азърбайджанските милиарди са стигнали до български фирми и физически лица. Преводите към български банки са 19 на брой и са датирани от август 2012 до октомври 2014г.\", както и че част от плащанията са за съвсем легитимни цели. За Калин Митрев в публикацията се казва, че през него са минали средства за британски компании, а той е получил поне 425 000 евро за консултански услуги от азерайджанската хирма \"Авуар\" (Avuar Co). Той не крие факта и обяснява, че средствата са от напълно законен бизнес, декларирани са в България и са платени данъци върху тях. Митрев казва пред \"Гардиън\", че не познава цялата схема, както и не му е известен първоизточникът на парите. Консултантската ми работа беше закрита, когато влязох в борда на ЕБВР, допълва той. Изданието не посочва името на фирмите, за които става дума, но справка в  професионалната биография  на Митрев показва, че времето, за което се говори, съвпада с работата му като изпълнителен директор на Vector Advisory Services (2010-2014), член на надзорния съвет на  Delta Capital International  (2010-2013) и вицепрезидент на Investime Oil & Gaz (2010-2013). \"Разкритието, че съпругът ѝ е консултирал азербайджанска компания, може да се окаже неприятно за Ирина Бокова\", пише \"Гардиън\". Тя категорично отхвърля да има конфликт между работата на мъжа ѝ и позицията ѝ в ООН с аргумента, че не е знаела за бизнес делата му. \"Като генерален директор на агенция на ООН, мой дълг е да развивам добри работни отношения с всички членове на организацията в съответствие с политиките, определени от страните членки. В този смисъл Азербайджан не е изключение\", заявява Бокова. Тя добавя, че изключително се гордее с мандата си в ЮНЕСКО, включително в областта на човешките права, свободата на изразяване и безопасността на журналистите\". Калин Митрев бе назначен в ЕБВР от правителството на Пламен Орешарски през пролетта на 2014г., като решението бе взето \"на подпис\", без мотиви и официално съобщение и посред втория мандат на Стефка Славова. Тогава  тя заяви пред \"Дневник\" , че такъв начин действие показва подмолност. \"Разбирам, че премиерът е бил под натиск\", допълва тя и припомня, че при нейното назначение решението е взето два месеца преди да поеме поста. По думите й другите страни, които имат представители в ЕБВР, са възприели практиката смяната да се оповестява около 60 дни предварително, а директорите дори често се застъпвали, за да има приемственост в работата им. Славова ще трябва да напусне офиса за 2-3 дни, обясни тя Предишното спорно назначение на Митрев в ЕБВР бе по времето на кабинета \"Станишев\". През 2005г. изненадващо бе отменено решение на предходното правителство \"Сакскобургготски\" за смяната му със София Касидова в банката в Лондон и го остави да изкара още един мандат. Какво е \"Азербайджанска пералня\" Според разследването с това име се обозначава схема за изнасяне на милиарди долари от Азербайджан, от които тайно се е ползвал на Запад елитът на страната. Президентската двойка Илхам и Мехрибан Алиеви не са директно споменавани, но \"Гардиън\" казва, че има множество косвени доказателства, сочещи в тази посока. Разходите са за всевъзможни цели - от хонорари на журналисти за положителни репортажи и коментари през депутати в Парламентарната асемблея на Съвета на Европа до плащане на такси за обучение в елитни колежи и покупки на луксозни стоки. Значителна част от средствата са преминавали през Международната банка на Азербайджан, най-голямата в страната. Клонът в Естония на датската \"Данске банк\" е бил едно от местата за прехвърляне на милиони, използвани са и компании, регистрирани в Шотландия, тъй като това не е най-очевидното място за тайно движение на пари. Не е съвсем ясно откъде са идвали толкова много средства от богатата на петрол и газ бивша съветска република. Част от тях, например, са от руската държавна компания \"Рособоронекспорт\", внесла в тайния фонд над 29 милиона долара. Няколко превода свързват \"Азербайджанската пералня\" с действащата от Москва схема \"Глобална пепралня\". През март  OCCRP, \"Новая газета\" и \"Гардиън\" описаха как през нея са минали други 20 млрд. долара в периода 2010-2014г. Най-големият вложител изглежда частна фирма от Баку, носеща име на телекомуникационна компания. От \"Бактелеком ММС\" са дошли над 1.4 млрд. долара, но разследващите журналисти казват, че тя няма връзка с държавния телеком, не разполата с интернет сайт, не е ясно какво точно върши и OCCRP я свързва с Мехрибан Алиева. \"Бактелеком ММС\" е превеждала внушителни суми по 3-4 пъти на ден, след което ги е размествала между няколко британски компании, управлявани от хора от Британските Вирджински острови. Само това е било достатъчно основание разследващите пране на пари да праявят интерес. Средствата са изразходвани в различни страни, включтелно Германия, Великобритания, Франция, Турция, Иран и Казахстан", "date": "2017.09.04", "title": "Калин Митрев, българският представител в ЕБВР, е посочен в схемата \"Азербайджанска пералня\""}
{"url": "http://www.dnevnik.bg/sviat/2017/09/04/3036222_oon_obmislia_sankcii_sreshtu_raboteshtite_v_chujbina/", "text": "Британският постоянен представител в ООН Матю Райкрофт повтори предложението си Съветът да насочи санкции срещу работещите в чужбина севернокорейци, които изпращат пари на режима, предаде ДПА. Над 50 000 севернокорейци работят в чужбина. Те носят между 1.2 милиарда и 2.3 милиарда долара годишно на режима в КНДР, според оценки на ООН. Повечето от тях работят в Китай и Русия. С последната резолюция за санкции на ООН беше наложен таван над работещите в чужбина севернокорейци. Евентуални нови санкции може да стигнат още по-далеч, за да попречат на Пхенян да печели твърда валута от работещи в чужбина. Според Райкрофт Съветът за сигурност трябва да гарантира, че сегашните му санкции срещу режима ще бъдат приложени бързо, както и \"да ограничи още неетичната експлоатация на севернокорейски работници в чужбина\". На извънредното заседание на Съвета за сигурност британският постоянен представител подчерта, че това ще бъде още една стъпка към прекъсване на финансирането, на което режимът в Пхенян разчита, за да продължава незаконните си и дестабилизиращи програми. Северна Корея (КНДР) провежда по-чести и по-дръзки изпитания, въпреки че от 2006 г. насам ООН е налагала санкции седем пъти с цел да я накара да се откаже от ядрените си амбиции. Вчера Пхенян съобщи, че е извършил изпитание на водородна бомба, която може да бъде монтирана на междуконтинентална балистична ракета. Най-строгите санкции срещу Северна Корея досега бяха наложени само преди седмици. Те включват пълна забрана на износа на въглища и желязо и спират продажбата на севернокорейска оловна руда и морски храни. Освен това ООН наложи забрани за пътуване и замразяване на активите на компании и частни лица. Очакваше се тези санкции да навредят сериозно на икономиката на КНДР и да намалят годишните постъпления с една трета. По-малко от месец след приемането на резолюцията севернокорейският режим изстреля четири ракети за една седмица, три от които паднаха в Японско море, а четвъртата прелетя над японския остров Хокайдо.", "date": "2017.09.04", "title": "ООН обмисля санкции срещу работещите в чужбина севернокорейци"}
{"url": "http://www.dnevnik.bg/sport/2017/09/04/3036238_germaniia_i_angliia_produljiha_uvereno_kum_svetovnoto/", "text": "Отборите на Германия и Англия продължиха по пътя към класирането за световното първенство в Русия догодина. Световните шампиони спечелиха с 6:0 срещу Норвегия у дома. Англичаните направиха обрат за 2:1 срещу Словакия. Бундестимът е безгрешен до момента, като спечели осмата си победа от осем мача при голова разлика 35:2. Два кръга преди края на квалификациите германците водят с пет точки пред следващия си съперник Северна Ирландия, на чийто терен гостуват на 5 октомври. Дори с равенство световните шампиони ще подпечатат класирането си за Русия 2018. След 7:0 срещу Сан Марино в предишното си домакинство от квалификациите, сега германците отново постигнаха категорична победа. Още до почивката те водеха с 4:0 - Месут Йозил откри в десетата минута, Юлиан Дракслер удвои, а след това два гола вкара Тимо Вернер. Резервата Горецка имаше нужда от четири минути след влизането си и в 50-ата направи 5:0. Домакините продължиха да атакуват и Марио Гомес вкара шестия гол в 79-ата минута. На \"Уембли\" Словакия поведе още в третата минута. Адам Немец подаде в наказателното поле към Станислав Лоботка, който даде преднина на отбора си. В 37-ата след ъглов удар Ерик Дайър прати топката в горния десен ъгъл и изравни. След близо час игра Маркъс Рашфорд стреля от границата на наказателното поле и направи 2:1. Англичаните продължиха серията си и вече имат 13 спечелени домакинства в квалификациите за европейско или световно първенство.", "date": "2017.09.04", "title": "Германия и Англия продължиха уверено към световното в Русия"}
