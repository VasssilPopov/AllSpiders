{"url": "http://www.dnevnik.bg/sport/2017/07/28/3015500_iznenadvasht_lider_sled_purviia_den_na_rali_finlandiia/", "text": "Трима представители на домакините оглавиха класирането след първия ден на рали \"Финландия\" – девети кръг от  световния шампионат . Едва в четвъртия си старт с колата на \"Тойота\" Есапека Лапи зададе темпото и води пред съотборника си Яри-Мати Латвала. Лапи, който не е титулярен избор за тима спечели осем от 12-те специални етапа днес, като има аванс от 4.4 секунди пред трикратния победител в домашното си състезание. Трети е друг новак – Теему Сунинен, който е най-добре представящият се пилот на \"М-Спорт Форд\". Сунинен изостава с 19 секунди от Лапи. Единствено британецът Крейг Брийн със \"Ситроен\" наруши финландската доминация, след като е пред третия пилот на \"Тойота\" Юхо Ханинен. Първият ден донесе две големи разочарования. Световният шампион и лидер в класирането  Себастиен Ожие  катастрофира тежко и разби своя \"Форд\". Все още не се знае дали той ще стартира в събота. Най-сериозният му конкурент Тиери Ньовил с \"Хюндай\" така и не намери нужното темпо и се движи осми на близо минута зад лидера. Заради катастрофа отпадна другият пилот на \"Хюндай\" Хейдън Падън, който разби окачването си в камък. Съботният ден ще даде доста отговори на битката в класирането, като пилотите ще изминат още осем специални етапа, с обща дължина 132.34 км. Най-сериозен интерес предизвиква и легендарната отсечка Онинпоя, която винаги е тест за смелостта на пилотите. Преминаването през гората предлага и огромни скокове, при които колите прелитат над 50 метра.", "date": "2017.07.28", "title": "Изненадващ лидер след първия ден на Рали Финландия"}
{"url": "http://www.dnevnik.bg/zdrave/2017/07/28/3015258_v_sasht_izvurshiha_purvata_uspeshna_redakciia_na/", "text": "Първият успешен опит за модификация на гените на човешки ембрион в САЩ вече е факт, съобщават учените от Oregon Health and Science University (OHSU), цитирани от световните агенции. Изследователите в Орегонския университет са провели многобройни експерименти с ембриони с метода за редакция на гени CRISPR и са уверени, че той вече е усъвършенстван, пише \"Ройтерс\". Резултатите от експериментите им показват, че съвсем прецизно и безопасно за плода могат да се отстранят дефектните гени от генетичния му код и да се заменят със здрави. Така могат да се изличат генетичните редки заболявания от лицето на земята, макар че засега учените са ограничени. В повечето държави, където се провеждат подобни експерименти, е забранено ембрионите, с които се експериментира, да достигнат възраст от повече от няколко дни. Въпреки това  Великобритания вече разреши бебетата с гени от трима родители . С технологията CRISPR се експериментира от няколко години и е в основата на разрастващата се генетична медицина, макар и тя засега да е само в лабораторни условия. Методът действа като своеобразна \"молекулярна ножица\", която може да се прицели в точно определени части от генома и да ги отстрани, а след това на същото пространство да постави нови здрави гени. Китай също експериментира с технологията, но публикува все още противоречиви резултати, пише \"Ройтерс\".", "date": "2017.07.28", "title": "В САЩ извършиха първата успешна редакция на гените на ембрион с метода CRISPR"}
{"url": "http://www.dnevnik.bg/politika/2017/07/28/3015271_aktivistkata_ulichena_v_trafik_na_migranti_podade/", "text": "Активистката на Националния фронт за спасение на България Анелия Велева, който беше задържана по подозрение за участие в трафик на мигранти, подаде оставка като координатор на партията в Костинброд и обяви, че напуска партията. Вчера Велева излезе от ареста по решение на съда, който прецени, че данните за нейното участие в престъпното деяние не са достатъчно категорични. В писмо до ръководсвото на Фронта, което неговият пресцентър разпространи, тя посочва, че е станала обект на негативна медийна кампания именно поради партийната си обвързаност и де надява, че оставката ще сложи край на спекулациите. Твърди още, че е била набедена за престъплението и няма никаква съпричастност към извършването му.", "date": "2017.07.28", "title": "Активистката, уличена в трафик на мигранти, подаде оставка от партията си"}
{"url": "http://www.dnevnik.bg/sport/2017/07/28/3015222_lekoatlet_ot_etiopiia_e_nakazan_za_2_godini_sled_kato/", "text": "Етиопецът Чала Бейо беше изхвърлен за две години от лекоатлетически състезания, след като е атакувал и ударил треньора си. Атлетът останал недоволен, че не е избран в състава на своята родина за  световното първенство , което започва следващата седмица. Бейо се състезава на 3000 метра стипълчейз, но няма големи успехи в кариерата си. На Игрите в Рио той не успя да премине сериите. По време на тренировъчен лагер в Адис Абеба, Бейо се е скарал с треньора Йоханес Мохамед, който се грижи за подготовката на бегачите на 3000 метра. \"Чала е бил раздразнен, тръгнал е към треньора и го е ударил в лицето, директно стоварвайки юмрук в неговото око, след което е побягнал\", каза говорителят на федерацията на Етиопия Силеши Бисрат. От федерацията по лека атлетика уточниха, че полицията все още издирва лекоатлета, който се е покрил. В състава на Етиопия попадна трикратната олимпийска шампионка Тирунес Дибаба, която ще бяга на 10 000 метра. Другата звезда на тима – Маре Дибаба ще защитава титлата си в маратона. Изненадващо в отбора не попадна 35-годишния Кенениса Бекеле, който има три олимпийски титли и държи рекордите на 5000 и 10 000 метра.", "date": "2017.07.28", "title": "Лекоатлет от Етиопия е наказан за 2 години, след като наби треньора си"}
{"url": "http://www.dnevnik.bg/citat_na_deniia/2017/07/28/3015246_citat_na_denia_ne_mulchete_budete/", "text": "Това каза лидерът на БСП Корнелия Нинова в обръщение към поети, художници, музиканти и читалищни дейци. Изявлението и дойде в в къщата на Гео Милев в Стара Загора, където днес беше обявен носителят на тазгодишната награда на НС на БСП за политическа журналистика и публицистика \"Георги Кирков\" - Анжел Вагенщайн. \"Има разединение в българското общество, но тези дни и тези поводи са добри да мислим за обединение. Такива паметни дни могат да ни обединяват: българският народ да си върне вярата, че силата е в него; заедно и общо, ако желае нещо, може да го постигне\". Това заяви в отговор на въпроси на журналисти лидерът на БСП Корнелия Нинова в Стара Загора днес, където поднесе цветя на мемориален комплекс \"Бранителите на Стара Загора\". \"Бъдещето е в ръцете на всеки един от нас. На мен ми се иска народът да си върне вярата, че силата е в него; че когато желае нещо, може да го постигне, както хората някога са вярвали в себе си желали са свободата и са я постигнали\", каза още Нинова. Утре социалистите се събират на Бузлуджа, където щели да изразят тревога за настоящето и да очертаят визия за бъдещето.", "date": "2017.07.28", "title": "Цитат на деня: Не мълчете. Будете"}
{"url": "http://www.dnevnik.bg/sviat/2017/07/28/3015221_britanskiiat_finansov_minsistur_otnosheniiata_s/", "text": "Отношенията на Великобритания с Европейския съюз вероятно няма да се променят около три години след като страната напусне блока. Това обяви финансовият министър Филип Хамънд и потвърди, че Лондон вероятно ще иска въвеждането на \"преходен период\" след март 2019 г., когато Обединеното кралство ще спре да бъде член на съюза. Свободното движение на хора, достъпът до единния пазар и невъзможността да се сключват двустранни търговски споразумения вероятно са условия, които ще останат в сила в хода на този период, добави Хамънд на фона на разнопосочни изказвания от \"Даунинг стрийт\" по въпроса дали свободното движение ще се запази за известно време след формалното напускане след около 20 месеца. Според Хамънд обаче на преговорите между Лондон и Брюксел, чийто първи пълен кръг беше миналата седмица, британските представители са се съгласили, че е необходимо да се въведе преходен период, който да приключи преди следващите избори през 2022 г. Последните, през юни тази година, бяха предсрочни и премиерът Тереза Мей ги свика, за да засили преговорните си позиции пред Европейската комисия, но изгуби мнозинството си. В кабинета има \"широк консенсус\", че преходът ще е необходим, за да се омекоти негативният ефект, който Брекзит може да има на острова, каза Хамънд, цитиран от \"Гардиън\". По думите му споразумението е достигнато по време на самите преговори. То обаче не беше обявено от Тереза Мей, чиято представа за \"твърд\" Брекзит дълго време изключваше запазване на сегашните условия с Европейския съюз в рамките на преходен период. В четвъртък министърът за миграцията каза, че свободното движение на хора ще бъде преустановено веднага след напускането. Обяснението на Хамънд обаче означава, че едва след приключване на тригодишния период Великобритания ще може да въдеде нова имиграционна система съобразно националните си закони. ", "date": "2017.07.28", "title": "Британският финансов минсистър: Отношенията с Евросъюза ще останат същите 3 г. след Брекзит"}
{"url": "http://www.dnevnik.bg/sport/2017/07/28/3015350_monpelie_predlaga_3_mln_evro_na_berbatov/", "text": "Димитър Бербатов  може отново да заиграе във френската Лига 1, твърди изданието planetemercato.fr. Българският нападател, който в момента е свободен агент има предложение от \"Монпелие\". Според медиите във Франция, 36-годишният нападател ще получава 3 млн. евро на сезон, ако подпише със състава. \"Монпелие\" се нуждае от сериозно подсилване, след като през миналата кампания завърши едва на 15-о място. Бербатов има опит във френския футбол, след като в продължение на два сезона носеше екипа на \"Монако\". С тима от Княжеството, нападателят изигра 53 мача във всички турнири, в които вкара 18 гола. От юни 2016 г. Бербатов е свободен агент, след като договорът му с гръцкия ПАОК изтече. През миналия месец той усилено беше спряган за трансфер в  \"Берое\" , но обяви, че не е получавал предложение от нито един български отбор.", "date": "2017.07.28", "title": "\"Монпелие\" предлага 3 млн. евро на Бербатов"}
{"url": "http://www.dnevnik.bg/video/2017/07/28/3015351_video_drugite_novini/", "text": "- Бебето, родено по време на полет, е българче", "date": "2017.07.28", "title": "Видео: Другите новини"}
{"url": "http://www.dnevnik.bg/analizi/2017/07/28/3015264_veche_e_oficialno_rusiia_e_vrag_na_sasht/", "text": "Ех, как би им се искало на днешните обитатели на Кремъл, на правителството, на олигарсите и на шефовете на държавни корпорации да върнат часовника назад в безметежните времена на Джордж Буш-младши! Тогава все още можеше Вашингтон да бъде снизходително мъмрен, когато използваше онези думички за \"оста на Злото\": \"Че защо така бе, скъпи другари от вашингтонското политбюро? Как може да се изказвате тъй некрасиво за суверенни държави? Цивилизационните различия трябва да се уважават. И ако аятоласите и династията на Ким посягат към ядрено оръжие или финансират терористи, то е само защото вие упорито не им разрешавате да живеят по своите си правила: публично да бесят гейовете, да пребиват с камъни неверните съпруги, да морят народа си от глад и да го изтезават до смърт в концлагерите. Казано накратко: бъдете тъй добри да признаете тези \"културни особености\", а заедно с тях и нашата руска \"суверенна демокрация\" – и веднага ще станем ако не първи приятели, то поне надеждни партньори.\" \"Студена война-2\" Всичко това остава в миналото, след като Конгресът утвърди законопроекта за санкциите срещу Русия, даже ако утре Путин изпълни всички точки от споразуменията от Минск, а руските военни напуснат Тартус и Латакия. Да, политическите етикети от епохата на Буш-младши вече не са на мода във Вашингтон, но въпреки това в очите на американските конгресмени точно днес Русия се превръща в елемент от метафоричната \"ос на Злото\". В текста на законопроекта тя си съседства с Иран и Северна Корея. Този документ е важен не толкова със своите практически аспекти – например, възможните санкции срещу компании, които участват в проекта \"Северен поток-2\" или допълнителните кредитни ограничения за руските държавни банки. Далеч по-важно е неговото символично значение. Защото в него статутът на Русия като враг вече е официално протоколиран. И вече няма значение дали Тръмп ще го подпише или не – Конгресът тъй или иначе ще преодолее ветото му. Пък и тъкмо в разгара на разследванията за контактите на неговия предизборен екип с Москва президентът едва ли ще тръгне да изостря ситуацията. Опитът на Кремъл да се намеси в американските президентски избори провокира низ от събития, които никой не можеше да очаква. За пръв път през последния четвърт век политическата класа в САЩ обръща на Русия толкова голямо и недружелюбно внимание. Нито анексирането на Крим, нито руско-украинският конфликт в Донбас, нито намесата на Кремъл в сирийската война предизвикаха такава бурна реакция. Днес на Кремъл съвсем сериозно му е обявена \"Студена война-2\". Как ще отговори Путин? Случващото се е резултат от десетгодишната политика на Кремъл, стартирала с печално известната реч на Владимир Путин на Международната конференция за сигурност през 2007 г. в Мюнхен. За него изолацията на Русия и конфронтацията със Запада станаха не само главна форма за легитимация на неговия политически режим. Тази борба видимо вдъхновява и него лично. Тъй че руският лидер няма да отстъпи от линията, която начерта преди 10 години. Това не му е присъщо, доколкото той приема всеки компромис (да не говорим пък за възможно отстъпление) като истинско поражение. Като начало Москва ще разшири собствените си санкционни списъци, ще закрие вилата на американското посолство, а може би дори и американското училище. Следващият отговор ще бъде усилването на руската пропаганда и другите \"активни мероприятия\" в страните от Европейския Съюз. Та нали мнозина в ЕС са недоволни от американския законопроект, който нанася удар на редица големи европейски компании. Кремъл ще положи всички възможни усилия, за да внесе разкол в ЕС, да лобира за проекта \"Северен поток-2\" и да стимулира най-разнообразни кризи в Европа. В тази връзка третият възможен отговор на санкциите най-вероятно ще бъде свързан не само с усилването на военната активност в Сирия и нарастващите оръжейни доставки за талибаните в Афганистан, но и откриването на нов антизападен фронт, примерно в Либия. Не са изключени и акции по \"проверка\" на боеготовността на НАТО в Балтийските страни. Към всичко това в определен момент ще се добави и \"размразяването\" на конфликта в Източна Украйна. Открит остава единствено въпросът готов ли е Кремъл да рискува бойкот на Световното първенство по футбол през 2018 година. Лоши новини за руските граждани Гражданите на Русия също трябва да се подготвят за неприятни новини. Изваждането на компютрите и чадърите от списъка на безплатния ръчен багаж в самолетите е само една от многобройните творчески акции по измъкване на пари от джобовете им. На руснаците ще им се наложи да дават своята лепта за попълването на пропагандисткия бюджет на правителството. Вече е решено, че пенсионната възраст ще бъде увеличена. Не е ясно още дали ще се запази плоският данък. Според мен ще се запази, но ставката ще бъде вдигната от сегашните 13 на 15-20 процента. Ще има и политически последствия. В навечерието на президентските избори през 2018 година санкциите ще бъдат и повод да се усили борбата срещу тъй наречената \"пета колона\" в Русия. Важен отговор на тези санкции ще бъдат още по-строгите закони за контрол над медиите и в интернет, както и преките репресии срещу опозицията. Лично аз дори не бих изключил опасността Алексей Навални да бъде вкаран в затвора, а малкото все още оцелели независими медии да бъдат показно ликвидирани. Русия и Америка отново са врагове – и това вече е официално. Последствията ще бъдат мащабни – за Русия и за постсъветското пространство, но може би и за целия свят.", "date": "2017.07.28", "title": "Вече е официално: Русия е враг на САЩ"}
{"url": "http://www.dnevnik.bg/zelen/2017/07/28/3015391_julen_shte_triabva_da_remontira_most_i_da_obezopasi/", "text": "Концесионерът \"Юлен\" АД ще трябва да ремонтира мост над река Бъндерица и да обезопаси ски писти в Пирин. Предписанията са на експертите от междуведомствена работна група от Министерството на околната среда и водите (МОСВ), Министерството на туризма, Дирекция \"Национален парк \"Пирин\" и Басейнова дирекция \"Западнобеломорски район\", съобщиха от МОСВ. Мостът е бил засегнат от обилните валени през есента на 2016 година, като е предизвикал задръстване и наводнение. Ще трябва да се подмени съществуваща скара от дървени трупи на моста, да се повдигне цялата конструкция чрез надграждане на съществуващите устои и укрепване на речното корито. Комисия за определяне вида на ски пистите, която извършва и проверки за тяхната безопасност към Министерство на туризма, е дала препоръки от 18 май 2016 г. за обезопасяването на опасни участъци от две писти – \"Чалин валог-2\" и \"Балканиада\" в ски зоната с център Банско. Според междуведомствената работна група трябва да бъде извършено насипване и подравняване на опасен терен на ски пистата \"Чалин валог 2\", тъй като на мястото има рязка промяна на наклона, съчетано със силно стеснение и остър завой. В два участъка на ски пистата \"Балканиада\" трябва да се извърши подравняване на терени. В единия има оръдие за изкуствен сняг, което ще остане в обхвата на пистата след като се изпълнят предписанията. Това ще създаде реални предпоставки за инциденти и в тази връзка е предвидено изместване на шахтата на оръдието от сегашното й местоположение на безопасно място в самия край на трасето на писта \"Балканиада\". МОСВ стриктно ще следи за изпълнението на дейностите в Национален парк \"Пирин\" и ако те не бъдат извършени в определения срок - до началото на зимния сезон, концесионерът \"Юлен\" АД ще бъде санкциониран, пише в съобщението.", "date": "2017.07.28", "title": "\"Юлен\" ще трябва да ремонтира мост и да обезопаси ски писти в Пирин"}
{"url": "http://www.dnevnik.bg/biznes/2017/07/28/3015400_krai_iambol_lidl_otkri_vtorata_si_logistichna_baza_v/", "text": "Търговската компания \"Лидл България\" откри край ямболското село Кабиле своя втори логистичен център в страната, се казва в прессъобщение на дружеството. Инвестицията в складовата база е на стойност над 80 млн. лева, а новите работни места са 150. Първият логистичен център на компанията в България е открит преди седем години в района на с. Равно поле, Софийско и оттук занапред ще се осъществяват доставките само в западната част на страната. От Кабиле ще бъдат зареждани магазините на веригата в Източна България.", "date": "2017.07.28", "title": "Край Ямбол \"Лидл\" откри втората си логистична база в България"}
{"url": "http://www.dnevnik.bg/sport/2017/07/28/3015394_mariia_grozdeva_specheli_bronz_na_evropeiskoto_boneva/", "text": "Мария Гроздева  спечели бронзов медал, а Антоанета Бонева завърши четвърта на 25 метра пистолет на европейското първенство по спортна стрелба с малокалибрено оръжие в Баку. Двукратната олимпийска шампионка напомни за най-добрите си години и с 29 точки във финала завоюва бронза. Бонева  беше близо до призьорките, като не успя да издържи на по-високото темпо в изстрелите. Тя събра актив от 24 точки. Над всички във финала бе германката Моника Карш, която с 39 точки изравни световния рекорд. Втора остана Клаудия Брес от Полша с 33 точки. Мирослава Минчева стана европейска шампионка при девойките на 25 метра пистолет. Състезателката от Търговище записа финал 33 точки и бе недостижима за конкурентките си.", "date": "2017.07.28", "title": "Мария Гроздева спечели бронз на европейското, Бонева остана четвърта"}
{"url": "http://www.dnevnik.bg/bulgaria/2017/07/28/3014607_sudut_vurna_deloto_za_katastrofata_s_lozan_panov_na/", "text": "Софийският градски съд (СГС) е върнал на прокуратурата делото за инцидента от края на 2014 година, когато автомобил  блъсна  тогава все още кандидатът за председател на Върховния касационен съд Лозан Панов на пешеходна пътека край Южния парк, става известно от  решението  на съда. Причината за връщането, е че съдът установява, че автомобилът управляван от руския гражданин с инициали Д.С е преминал на червен светофар. Нещо, което не е било установено от държавното обвинение и което променя изцяло фактическата обстановка по казуса. По това дело Панов е само свидетел, като преди време коментира, че не вижда умисъл в действията на шофьора. Инцидентът стана повод Панов временно да се откаже от надпреварата за председател на ВКС. Конкурсът беше отложен и в края на януари 2015 година все пак проведен, когато и Панов беше избран за председател на ВКС. На първа инстанция Софийският районен съд признава за виновен руският гражданин, освобождава го от наказателна отговорност и му налага глоба от 1000 лв. Той обжалва това решение, като в жалбата му защитата посочва, че става въпрос за нещастен случай и причинена телесна повреда по непредпазливост. Те изтъкват, че няма упреци към обвиняемото лице и от пострадалия. От защитата искат да се отмени първоинстанционното решение и Д.С да бъде оправдан. \"В съдебното заседание пред въззивната инстанция, защитата твърди, че решението на първостепенния съд е неправилно и неоснователно. Сочи, че от доказателствения материал не се установява по безспорен и категоричен начин формата на вина в поведението на обвиняемия. \"Изтъква, че в случая се касае за нещастен случай, породен от независещи причини и обстоятелства. Акцентира върху поведението на обвиняемото лице след пътния инцидент, изразяващо се в оказване на първа помощ на пострадалия, което приема, че е било от решаващо и жизненоважно значение за последния. Желае отмяна на първоинстанционното решение и постановяване на ново, с което обвиняемият да бъде оправдан, поради недоказаност на обвинението\", става известно още отрешението на СГС. Прокуратурата от своя страна иска потвърждаван на първоинстанционното решение, защото обвиняемият не е предприел всички необходими действия да предотврати настъпването на сблъсъка. След него Панов е бил с черепно-мозъчна травма, изпаднал е в безсъзнание, имал е счупени кости. Шофьорът на автомобила, който го блъска, го закарва в Пирогов. Пред съда Д.С твърди, че и досега двамата поддържат добри отношения. Тричленният, въззивен съста с председател Атанас Атанасов и докладчик Руси Алексиев констатират, че районният съд не се е възползвал в пълнота от предоставените му процесуални възможности за събиране на доказателства. Това е наложило да се допусне въззивно съдебно следствие, в рамките на което съдът е изискал справки от Столична община за режима на светофара в района на катастрофата. От тях се разбира, че Д.С преминава на червено, докато Панов пресича на зелен светофар. Съдът кредитира показанията на председателя на ВКС, тъй като са \"логични, последователни и без вътрешни противоречия в тази им част, поради което ги кредитира\". Видно от справките от Столична община различните секции на светофарната уредба, регулиращи движението на пешеходците и на пътните превозни средства, не могат едновременно да подават еднакъв – забранителен (червен) или разрешителен (зелен), светлинен сигнал. \"Водачът на автомобила, при скоростта с която се е движел, е имал техническата възможност, от момента на смяна на сигнала на светофара от зелен на жълт, да спре, преди да достигне пешеходната пътека\", приемат пък вещите лица по експертизата, назначена в досъдебното производство. СГС приема, че има нова фактическа обстановка, която не отговаря на повдигнатите обвинения. Именно затова делото трябва да се върне на прокуратурата, за да може и обвиняемия да се защити по-добре с оглед установените факти.", "date": "2017.07.28", "title": "Съдът върна делото за катастрофата с Лозан Панов на прокуратурата"}
{"url": "http://www.dnevnik.bg/politika/2017/07/28/3014695_deputatite_zasedavat_za_posledno_dnes_shte_pochivat_do/", "text": "Днес е последното заседание на парламента, преди депутатите да излязат в едномесечна лятна ваканция. Предвижда се за  управител на здравната каса да бъде избран проф. Камен Плочев . Депутатите ще приемат и календар за събитията по време на европредседателството, в които ще участва Народното събрание. Те са шест и включват интерпарламентарни конференции и срещи на председателите на различни комисии. Парламентът ще излезе в лятна ваканция и няма да заседава през целия август. Депутатите ще се върнат на работа на 1 септември, но само за един ден. Пленарните заседания ще започнат на 7 септември.", "date": "2017.07.28", "title": "Депутатите заседават за последно днес, ще почиват до 1 септември"}
{"url": "http://www.dnevnik.bg/sviat/2017/07/28/3014697_vot_za_stabilnost_ili_za_oshte_chavizum_-_vajnoto_za/", "text": "В неделя венецуелският президент Николас Мадуро ще рискува всичко, за да се задържи на власт. Тогава ще се състоят избори за Учредително събрание, което Мадуро определя като \"институция, притежаваща свръхвласт\", докато неговите противници виждат в това доказателство, че страната е в процес на превръщане в \"диктатура\". Какво трябва да знаем за процеса, който ще доведе до промяна в конституцията, приета през 1999 г. по времето на покойния Уго Чавес: Кого избират в неделя?  545-те членове на Учредителното събрание, които ще заседават от 2 август в сградата на парламента, ще заемат местата на депутатите, избрани на парламентарните избори в края на 2015 г. Опозицията спечели тогава голямо мнозинство. Как се избират членовете на Учредителното събрание? 364 членове представляват общинските избирателни райони (всяка община си има по един член на събранието, с изключение на столиците на венецуелските щати, които имат по двама членове, независимо от числеността на населението си). 173 членове се определят от социални групи (работници, пенсионери, студенти, селяни, инвалиди, ръководители на компании). 8 членове се определят от общностите на коренното население. Според експерта по изборите Еухенио Мартинес 62 процента от 19.8-те милиона гласоподаватели ще могат да гласуват два пъти (един път като жители на дадена община и втори път - като членове на дадена социална категория). Опозицията нарече това скандално. Кои са кандидатите? От около 50 000 кандидати за членове на Учредителното събрание, само 6120 бяха одобрени. Начинът на излъчване на кандидатите, установен от държавния глава и одобрен от изборните власти, забранява кандидатите да бъдат излъчвани от партии. Въпреки това високопоставени представители на управляващите, членове на Единната социалистическа партия на Венецуела, фигурират сред одобрените кандидати, например Диосдадо Кабельо или Адан Чавес, братът на покойния президент Уго Чавес. Защо опозицията отказва да участва в изборите? Античавистите (противниците на Чавес, който бе президент от 1999 г. до 2013 г.), смятат, че Мадуро иска да заграби цялата власт, да заобиколи избрания парламент и да избегне организирането на президентски избори в края на 2018 г.  Освен това опозиционната коалиция \"Кръгла маса за демократично единство\" твърди, че държавният глава е задължен по закон да подложи на референдум въпроса за насрочване на избори за Учредително събрание. Античавистите казват, че при такъв референдум е нямало да бъде одобрено насрочването на избори. Седем от десет венецуелци отхвърлят Учредителното събрание и управлението на президента, показва допитване на агенция \"Дейта аналисис\". Опозиционната коалиция припомня, че Уго Чавес се допита до обществото, преди да промени конституцията през 1999 г. Опозицията смята, че начинът на определяне на кандидатите за Учредителното събрание и начинът на гласуване благоприятстват чавизма и затова реши да бойкотира изборния процес. Чавизмът се опитва да спечели възможно най-много гласове в селските райони, които са негови бастиони, твърди опозицията. Какво смята правителството?  Мадуро напротив твърди, че изборите за Учредително събрание са демократични и че той има право да насрочва такъв вот и без да минава през референдум. \"Това е голямата власт, от която ние имаме нужда, за да въведем ред във Венецуела. Имаме нужда от власт, която да е над онези, които саботират развитието на страната\", каза социалистическият лидер, който твърди, че вотът в неделя ще бъде \"пряк, всеобщ и таен\". За президента Мадуро целта е да \"усъвършенства\" конституцията, като впише в нея, например, някои социални програми. Държавният глава, който твърди, че крахът на Венецуела се дължи на \"икономическа война\", водена от бизнессредите, уверява, че Учредителното събрание ще позволи икономическо възстановяване на богатата на петрол страна. Необходим ли е минимален брой на гласуващите? Няма минимален праг, но ако има висок процент на въздържалите се, това \"ще накърни легитимността\" на Учредителното събрание, смята анализаторът Бенигно Аларкон. Още повече, че опозицията твърди, че е събрала  7.6 милиона гласа  на организирания от нея символичен референдум на 16 юли, насочен срещу проекта за Учредителното събрание. На парламентарните избори в края на 2015 г. чавистите събраха 5,7 милиона гласа. Но правото на двойно участие на избирателите във вота в неделя ще позволи тази цифра да набъбне, казва експертът по изборите Еухенио Мартинес.  Нито един международен наблюдател не се предвижда да наблюдава изборния процес. ", "date": "2017.07.28", "title": "Вот за стабилност или за \"още чавизъм\" - важното за венецуелските избори за Учредително събрание"}
{"url": "http://www.dnevnik.bg/sport/2017/07/28/3008717_juliian_mihov_greshkata_na_sobstvenicite_na_klubove_v/", "text": "- Затвърждава се тенденцията, че там, където се работи въз основа на професионалнo подготвен бизнес план и е налице нужната корпоративна структура, започват да се виждат ясно положителни резултати. Пример за това е \"Лудогорец\". Усилията, които този клуб полага освен на футболния терен, а и в цялостното си развитие, започват да дават резултати. Прави впечатление ,че с оповестяване на финансовите резултати някои успешно спотаявани до сега тайни, стават публично достояние , а именно, че голяма част от клубовете се издържат благодарение на заемни средства, предоставени им от банки, от техните мажоритарни акционери или свързани с тях лица. И там, където липсва или желание, или знание и умение да се работи в генериране на приходи и третиране на футбола като бизнес, започват да кристализират финансовите затруднения и неспазване на основните принципи, заложени в Правилника на УЕФА за клубно лицензиране и финансов феърплей. Те изискват клубовете да балансират приходната и разходната част на своите бюджети и да не допускат да харчат повече, отколкото могат сами да генерират. В повече от утвърдените в Европа футболни шампионати приходната част на професионалните футболни клубове приоритетно се формира от медийни права, пари от спонсори и от продажба на входни билети. За тези клубове, макар и съществени по размер, приходите, предоставени от УЕФА за участие в евротурнири или на принципа на солидарността, нямат голяма тежест във формирането на бюджетите. В България нещата са доста по-различни. У нас това перо в приходната част на водещите футболни клубове е около 23-24%. Все още доста незначителен е процентът на приходи от медийни права, от продажба на билети, а още по-незначителни са приходите от продажбата на търговски артикули. През последните 1-2 години са ниски и приходите от продажба на състезателни права. Интересен е и балансът между приходите на клубовете в България и разходите им за заплати на футболисти и треньори. Анализът на УЕФА показва, че в България 51% от приходите на клубовете отиват за заплати, като към края на финансовата 2015 г. се отчита намаление. Може да се приеме, че подобно понижение е по-скоро временно явление, но ако клубовете не успеят да се стабилизират, то може да се превърне и в тенденция. От друга страна, макар и средните нива на възнаграждения да не са много високи, определено може да се твърди, че клубовете в България харчат неразумно пари - в общи линии, България е сред лидерите в Европа по текучество на футболисти и треньори. Това на практика води до същия резултат, ако са по-малко на брой футболистите, но получават по-високи възнаграждения. А вероятно, ако получават по-високи възнаграждения, може да се очаква, че дават по-качествен продукт, който да се продава на по-висока цена. Като цяло се очертават две тенденции - една група клубове показват качествено управление, а в друга са клубове, чиито финансови отчети подсказват, че те нямат ясна визия за развитието си и/или не прилагат качествен бизнес модел. В резултат в отчетите на втората група клубове сме свидели на трупащи се загуби, които не могат да бъдат компенсирани с достатъчно приходи. Това поставя под съмнение съществуването на тези клубове в дългосрочен план. Ако собствениците им в един момент решат да се оттеглят, просто имаме готов за обявяване в неплатежоспособност клуб - буквално на следващия ден. В това отношение е много важна ролята на регулаторния орган БФС, за да не се достига повече до такива случаи. - Ако направим паралел с държави, които са със сходен по формат първенство, съизмеримо по брой население и ниво на развитие на футбола като Кипър, Хърватия, Чехия и Словакия, ще видим голямо различие, което не е в полза на България. От една страна, имаме крайността в Сърбия и Хърватия, където клубовете им формират между 82 и 85 на сто от приходите си чрез продажба на футболисти. Същевременно виждаме много добре балансирана приходна и разходна част на бюджетите на клубовете в Кипър. Подобна е ситуацията и с клубовете в прибалтийските републики (Литва, Латвия и Естония), както и в скандинавските държави, където на първо място са по-скоро търговските приходи. Това прави клубовете по-малко зависими от трансферите . Ако се погледне сравнителната матрица, изготвена в доклада на УЕФА, България попада в Трета група (\"златна среда\") по реализирани приходи на клубовете от първото ниво на футбола. За 2015 г. среден клуб от българския елит е реализирал 4.2 млн. евро приходи. В действителност тази стойност е наистина средно аритметично ниво на приходите. Реалните нива на приходите от българската Първа футболна лига варират твърде много - има клубове, които са много над тази стойност, а има и такива, които са далеч под нея. В тази трета група според приходите на клубовете са и съизмеримите на България държави, които вече споменах - Кипър, Хърватия. От една страна, това може да е знак, че клубовете ни са сравнително добре финансово, но от друга, основание за притеснение е разпределението на приходите по пера в тях. - При \"Лудогорец\" започва да дава резултат целенасочената и постоянна работа на управленския екип в клуба. Явно е налице добре начертана търговска стратегия. Анализът на публикувания в Търговския регистър годишен финансов отчет за 2016 г. на клуба ясно показва, че се увеличават всички приходи, а не само тези от участие в турнирите на УЕФА. Същевременно при \"Лудогорец\" се наблюдава и нарастване на разходите на клуба. Но при поглед в дълбочина в отчета, ще намерим обяснение за това - част от големите инвестиции на клуба от последните няколко години са направени с привлечен капитал, който трябва да се връща. Голяма част от разходите за 2016 г. са за връщане на кредити към свързани лица и банки, в което няма нищо нередно. Това е показател за добро управление на клуба. Същевременно се забелязва отчетливо и увеличение на разходите за заплати в клуба. - Представянето на отбора в евротурнирите е много важно и неслучайно клубът всяка година открито афишира, че се интересува единствено от достигане на груповата фаза на клубните турнири на УЕФА. Собствениците на клуба са си дали сметка, че в малкия пазар, на който оперират, имат предел, който не могат да надскочат. Положителното в примера им е, че паралелно с успешния отбор те развиват всички останали съпътстващи дейности, които обслужват този отбор. \"Лудогорец\" е клубът, който знае три месеца преди края на шампионата кога и къде ще е подготвителният лагер, кои ще са съперниците, кои футболисти ще бъдат поставени в трансферната листа. Тоест имаме планираност и предвидимост и това е първото нещо, което прави разликата с другите клубове. Вече имахме пример как едно ранно отпадане (срещу \"Милсами\") влияе драстично на резултатите на клуба. В случая на \"Лудогорец\" този спортен неуспех имаше отрезвяващ ефект, за да осъзнаят, собственици и ръководители, че няма как да преустановят инвестициите в клуба и да очакват успехите да продължат. От друга страна, \"Лудогорец\" като че ли успя успешно да се справи с предизвикателството клуб, базиран в много малък град като Разград, да спечели симпатия сред любителите на футбола и в други населени места в страната. Голяма част от приходите си клубът реализира не в Разград, а в София, играейки част от домакинските си мачове от Шампионската лига и Лига Европа. За мен ще е показателно, ако \"Лудогорец\" успее да прилага настоящия си бизнес модел и след една или две години, когато ще бъде завършено изграждането на новите трибуни на \"Лудогорец арена\". Тогава клубът ще достигне момента на бизнес зрялост и ще трябва само да надгражда върху положените вече основи. Клубът ще знае, че всяка година трябва да купува по двама или трима висококачествени футболисти, да продава по един или двама на добра цена и да продължава да развива маркетинговия потенциал, който има, включително в един момент и извън пределите на страната. Майсторското умение е търговските специалисти да пакетират и продадат, казано на жаргон, този продукт. - Домакинските мачове в София са показател какво търси публиката. Да, клубът може да си гарантира с добра игра симпатиите на определена група хора, но те все още не са достатъчно, за да напълнят националния стадион заради отбора от Разград. Досега клубът има късмет с жребия в груповата фаза на европейските клубни турнири, изправяйки се срещу редица европейски грандове. Надявам се, че ръководството на клуба не си прави илюзии, че националният стадион се напълни само заради играчите на \"Лудогорец\". Това, че по-голяма част от публиката на трибуните е била привлечена от звездите на \"Реал\" (Мадрид), \"Ливърпул\" или \"Арсенал\", не би трябвало да е притеснително ако клубът си дава реална оценка за това какви са възможностите на представителния му отбор и продължава да работи за привличане на нови симпатизанти. А именно – това са хора, които ще дойдат заради качествения футбол, който ще бъде игран и ще бъде техният основен двигател, за да са на стадиона. Интересно е как клубът ще привлече хора, ако заиграе домакинствата си от евротурнирите в Разград. Ако приемем, че ще създадат много висококачествен стадион, те ще имат трудната задача да убедят хората да платят допълнително, за да пропътуват разстоянието до Разград. Надявам се, че клубът ще се поучи от грешките си от драстичното повишаване на цената на билетите за някои от домакинските си срещи от европейските клубни турнири при първата успешна кампания в Европа, без това да е съпроводено с повишаване качеството или съдържанието на предлаганите услуги на стадиона. - Не виждам проблем в това да има един собственик, ако той гледа на футбола като на бизнес начинание. Ако вземем примера със Спас Русев, той поне декларативно заяви правилната позиция - това, че той е мажоритарен собственик на \"Левски\", не означава, че трябва сам да издържа този клуб. Неговата работа е да избере подходящ екип, да предложи визия за развитието на клуба и да следи тази концепция да се прилага на практика. Колкото повече има емоционално взети решения, толкова намесата на собствениците става очевадна. Вземете пример и с това, което се случва в последните дни в \"Локомотив\" (Пловдив). Медийното поведение на тези хора показва как те гледат и развиват своя бизнес, ако въобще го приемат като такъв. Първата част от промяната идва, когато те приемат, че футболът е част от многото им бизнеси. На второ място е много важно в управата на клубовете да няма футболни запалянковци, а професионалисти. - Личното ми мнение е, че не всички собственици на футболни клубове в България имат осъзнато разбиране, че професионалният футбол е бизнес. На второ място, не всички от тях имат финансовите възможности или знанията как се управлява такъв бизнес. И за съжаление, като че ли част от тях нямат и желанието да се научат да го правят. Постоянно сме свидетели на пиар прояви как даден клуб изпраща свой представител на обмяна на опит в голям европейски футболен клуб, но след това рядко сме видели как тази обмяна на опит се реализира в конкретни действия. Точно обратното – вече допуснати грешки и допуснати слабости се повтарят. Липсва анализът защо се постига даден резултат - независимо дали е успех или провал. - Първото, което трябва да направят собствениците, е да забравят, че за една година могат да си върнат инвестицията във футболен клуб. Този бизнес е свързан с високи нива на оборотни средства, които са нужни за нормалното функциониране на един професионален футболен клуб. Има ясна последователност в развитието на един клуб и ако тя не се спазва, няма да има успех. Дори да има моментни проблясъци, много скоро ще стане ясно, че това е само щастливо стечение на обстоятелствата, а не правило. Спортният бизнес е обвързан със случващото се на игрището. Без качествен продукт, не може да има развитие. При повечето от българските клубове са налице история и традиции, които не се експлоатират добре. Малко от клубовете работят през всички останали дни от годината с хората, които трябва да бъдат привлечени на стадиона, за да бъдат зрители на 90 минутния футболен спектакъл. Те трябва да продават емоцията, чувството на феновете през цялото време - преди и след мача. Това касае експлоатирането на всички търговски права, които те имат, популяризирането на играта и физическата активност на населението, как пълноценно и разумно да използват собствената си база. Професионалните футболни клубове следва да генерират положително отношение въобще към футболната игра, да създават условия да се практикува тя. Това според мен е едно от нещата, с което клубовете у нас не се справят добре. Ако хората имат възможност два или три пъти седмично да практикуват футбол на подходящи терени, осигурени им от футболния клуб, много е вероятно тези хора да дойдат и да наблюдават мачовете на същия този клуб като зрители. Ако стадионът, който клубът използва за официалните си срещи, е качествено проектиран и построен, и предлага всички удобства, то мнозина от тези почитатели на футбола ще се замислят дали ще отидат да гледат футболен мач или ще отидат на кино. И ако футболната продукция, показана на стадиона, е също качествена, съчетана с предходните две неща, ще имаме налице един наистина завършен продукт, заради който хората да дойдат на стадиона и за следващия мач, независимо дали отборът е загубил или е спечелил. - Според мен в предходните години от страна на БФС са правени немалко компромиси в процеса на лицензиране на професионалните клубове. Пропуск от страна на регулаторния орган (БФС) е, че не е било много ясно комуникирано към клубовете и цялата футболна общественост, че подобни компромиси са по-скоро жест към даден клуб. За съжаление тези жестове не са подействали насърчително, а са имали негативен ефект. Създали са чувство за безнаказаност, породили са много лош прецедент и усещане, че следващата година това ще се повтори. УЕФА обаче няма желание да прави компромиси, освен ако те не са наистина насърчителни и не подпомагат развитието на даден клуб и на футбола в дадена страна. Например, в България дълги години бяха правени компромиси със състоянието на спортната инфраструктура на клубовете и тогава, когато футболният съюз отказа да прави повече подобни компромиси, изведнъж всички клубове скочиха срещу него. А БФС постъпи абсолютно правилно, защото ако иска футболът да се развива и клубовете да могат да предлагат качествен продукт, то те трябва да се съобразяват с подобен род изисквания. Налице е и още един неразрешен казус – кой следва да ръководи първенството на професионалните футболни клубове. Според мен, по-добрият вариант е това да е Професионалната футболна лига (ПФЛ), а БФС следва да се фокусира върху популяризирането и развитието на футболната игра и да се грижи за всички национални формации. В държавите, където има ясно разделение на отговорностите между професионална футболна лига и националната футболна федерация, резултатите са очевидни. БФС трябва да осъзнае, че ако се освободи от бремето да организира и ръководи първенството на професионалните футболни клубове (което само по себе си е вид бизнес дейност), ще може по-успешно да се справи с основната си функция – да популяризира и подпомага развитието на футбола в страната. В момента Професионалната футболна лига в България е изпразнена от съдържание. И обратно – положителните резултати в страните, където има реално действаща професионална футболна лига, са видими. Ако оставим настрана петте големи футболни първенства в Европа, в държави като Швейцария, Израел, Полша, Гърция, Азербайджан, където футболната асоциация е предоставила функциите на организатор и мениджър на първенството на професионалните клубове на футболна лига, която гледа на футбола като на бизнес продукт, футболът напредва и се развива успешно. Това се налага като стереотип на работа и тя се следва от клубовете. - Основният е, че разчитат на лудо влюбените в клуба привърженици, които обаче невинаги са тези, които могат да им дадат вярната посока за развитие. Важно е колко повече непреднамерени привърженици ще бъдат убедени да дойдат на стадиона. \"Левски\" и \"ЦСКА – София\" са пример за това как прекалено много се разчита на историята, а не настоящето. Дори бих казал, че пловдивските \"Ботев\" и \"Локомотив\" като че ли се справят по-добре, защото може би по-добре си дават сметка какъв е реалният потенциал на върлите фенове на двата отбора и залагат на продукт, който да не намалява броя на хората, посещаващи мачовете им. Болно е да се наблюдава как двата водещи софийски отбора не могат да напълнят стадионите си в нито един от домакинските си мачове. Същевременно показателен е случаят, в който при честването на 100-годишнината си \"Левски\" напълни националния стадион, но точно тогава ръководството на клуба не беше замесено в осигуряването на тези зрители. Като че ли те не успяха да разберат, че това е урок, който им се дава и не се поучиха от него. Работата с публиката е звено, в което клубовете ни са много слаби. Има различни потребители - има хора, които ще са на всеки мач, независимо от състоянието на клуба. Но статистиката показва, че има маса зрители, които се влияят от много фактори и всяко неудобство, което изпитат, би ги разколебало да отидат на следващия мач. Затова би трябвало да има подход към различните групи фенове. Засега концентрацията остава единствено насочена към организираните фенове, а определено това е само една малка част от потенциалната зрителска аудитория, като често тези зрители в България не са най-платежоспособните. Работата с останалите, които могат да дадат повече и трябва да бъдат убедени да го направят, не се върши или не се върши качествено. Това, което е пропуснато от много години, е, че не се работи с деца и младежи. Това са хората, които в един момент ще са бъдещите потребители на футболния продукт. - Клубовете трябва ясно да си дават сметка с какъв пазарен потенциал разполагат и как могат да го експлоатират. Наскоро четох интервю с представител на един от клубовете от Втора лига, който даде много ясно да се разбере, че те знаят къде се намират. Става дума за град, който е по-малък и от Разград, и хората там знаят, че не могат да изкарат много пари от билети за футболни срещи. В този клуб са се съсредоточили върху изграждането на добра база, която могат качествено да експлоатират и евентуално да генерират пари от нея, да създадат школа, която да създава качествени футболисти, които да играят добър и привлекателен за зрителите футбол, така че непреднамерени привърженици да гледат техни мачове. Да, винаги ще има клубове – лидери, които ще са финансово по-добре от другите, но това не е причина останалите клубове да не бъдат печеливши, ако имат ясна визия и последователно работят за реализирането й. Един професионален футболен в България трябва да може да генерира 10-15 милиона лева на година. И ако собственикът е доволен, може след това да се бори да стигне в орбитата на \"Лудогорец\". Според мен на този етап в България не може да има повече от седем – осем такива клуба. Не споделям и мнението, че намаляването на отборите в елитната футболна дивизия би убило футбола. БФС трябва да помага на по-малките клубове да израснат по естествен начин и да се изкачват в по-горното ниво на футбола само когато са готови за това – не само спортно-технически, но и от бизнес гледна точка.", "date": "2017.07.28", "title": "Юлиян Михов: Грешката на собствениците на клубове в българския футбол е неразбирането, че това е бизнес"}
{"url": "http://www.dnevnik.bg/biznes/intervju/2017/07/28/3014685_germanski_ekspert_v_bulgariia_ne_iskat_da_se_preboriat/", "text": "Тези критики имат три основни акцента. Първо – критика срещу правната рамка. От моя гледна точка по този въпрос с основание се твърди, че наказателно-процесуалното право е прекалено формалистично, в резултат на което наказателните процеси продължават прекалено дълго и не водят към целта, т.е. че ефикасното съдебно преследване не само не е възможно, но и бива затруднявано по най-различни начини. На второ място критиката е насочена срещу нежеланието на част от съдебната система, т.е. съдии и прокурори, да проведат съдебната реформа. Въпреки дипломатическия език тази критика ясно е насочена срещу тези актьори. В същата връзка е и структурната критика по въпроса за прокуратурата, която в България е както много силна, така и много независима, а в резултат на това няма контролни механизми, следящи дали върши същинската си дейност. Поради това в България почти няма успехи в борбата срещу корупцията и срещу организираната престъпност. Третият акцент на критиката е върху това, че както юридическата рамка, така и самите институции са фрагментирани и неефикасни. Има едно съвсем простичко средство, с което Еврокомисията измерва ефикасността на системата: Брюксел иска да види влезли в сила присъди по случаи на корупция по високите етажи. А в България такива на практика няма. - Преди много години една българска журналистка писа, че съдебната реформа в страната прилича на перпетуум мобиле. Тази метафора все още е в сила. Вече от 25 години насам всяка година, всеки месец, всеки ден се говори за съдебната реформа. И аз като външен наблюдател все се питам: Добре де, всяка реформа, която трябва да създаде нови рамкови условия, един ден все пак трябва да приключи. Да, след това може да се правят подобрения, но една реформа не може да бъде дългосрочен проект. А в България тя се оказва именно дългосрочен проект. Относително ясно можем да установим, че още в началото на прехода 1989-1990 в България възникна една непрекъснато променяща се мрежа от политически и икономически интереси. Т.е. широки кръгове от политическите елити са част от корупционни схеми с участието на бизнес-актьори. А това очевидно означава, че просто нямат интерес от едно ефикасно преследване на корупцията и на сходни явления. Разбира се, те не могат да го заявят публично. Никой политик от държава в ЕС няма да каже: \"Нямаме интерес да се борим срещу корупцията\". В резултат: непрекъснато се води тази дискусия за борбата срещу корупцията, всички говорят за това, всички говорят за съдебната реформа, но когато трябва да се предприемат решителните стъпки, тогава или се прави просто някаква козметична промяна, или пък законът директно се проваля – както се случи миналата година в българския парламент. Законът просто не получи подкрепа от мнозинството, може би защото беше прекалено ефикасен - Да, това може да се заяви съвсем категорично. Ако обърнем въпроса, можем да попитаме: Защо тогава през последните 25 години, когато имаше няколко фази на стабилни правителствени мнозинства, дори на много големи парламентарни мнозинства, защо нито едно от тези мнозинства не постигна някакъв видим успех в тази област? Тоест, това тъпчене на място не може да се обясни с други фактори – примерно, с политическа нестабилност. - Да, те са доста по-успешни в това отношение. Ако сравним двете страни по различни показатели, този извод в първия момент е изненадващ. Защото България и Румъния си приличат по много показатели - било то общото корупционно равнище сред политическия елит, политическата и правна култура или пък наследството на държавния социализъм. В рамките на цяла Средна, Източна и Югоизточна Европа обаче Румъния е единствената страна, която постигна успехи в борбата срещу корупцията. Това се случи в един кратък период през 2005-2006 година, когато възникна удобна политическа констелация. В навечерието на приемането на страната в ЕС министър на правосъдието стана една жена, която се захвана с реформата по същество – заедно с още неколцина членове на правителството. Те за известно време имаха и парламентарна подкрепа, а ЕС през цялото време ги поддържаше. Така в този кратък период в Румъния успяха да създадат силни органи за съдебно преследване, в които работа започнаха млади хора, необвързани с предишните мрежи. Тези органи се захванаха най-вече с корупцията на високо равнище и до ден-днешен са много ефикасни и независими. Редица политици в Румъния непрекъснато се опитват да отслабят този антикорупционен орган, но досега не са успели – просто защото създадените навремето предпазни институционални механизми са сравнително стабилни. Ето защо Румъния може да представи дълъг списък с наказателни процедури и с осъдени за корупция на високо равнище – от високопоставени политици, та чак до един бивш премиер, който вече лежа в затвора. - В България случаят е свързан с депутата от ГЕРБ Живко Мартинов, когото обвиняват, че е присвоил тонове суджук, който уж бил предназначен за премиера Бойко Борисов – това все още не е изяснено. Аз веднага се сетих за подобен случай в Румъния преди десетина години, когато един политик с прякора Мики Шпага (Мики Рушвета) беше разкрит именно от антикорупционната служба, за която говорих преди малко. Хванаха го да взима подкупи, част от тях в натура – включително и едно сериозно количество колбаси. Явно това е широко разпространено – да се взимат не само пари, но и стоки, включително и храни.", "date": "2017.07.28", "title": "Германски експерт: В България не искат да се преборят с корупцията"}
{"url": "http://www.dnevnik.bg/sviat/2017/07/28/3014434_italiia_tolkova_obichashe_franciia_no_makron_ia/", "text": "Либийското досие, мигрантската криза, корабостроителницата Ес Те Екс, железопътната линия Лион - Торино... Решения, взети от новия френски президент Еманюел Макрон, хвърлиха сянка върху \"голямото\" приятелство, свързващо Франция с Италия. Сред причините за търканията ще споменем инициативата на френския държавен глава, събрал във вторник в Париж двамата либийски лидери - премиера Файез Сарадж и съперника му Халифа Хафтар. Реагирайки на следващия ден, италианският министър-председател Паоло Джентилони каза, че \"следи с надежда развитието на събитията\", но даде да се разбере, че се съмнява в благоприятния изход. \"Среща между премиера Сарадж и генерал Хафтар - това може да очертае позитивни перспективи. Надявам се инициативата да доведе до по-солидни резултати от предишната им среща в Абу Даби\", подчерта той, припомняйки, че преговорите между двамата в емирството през май не доведоха до съществен резултат.  Друг признак, че има подозрения към френската позиция, бе изказването на италианския външен министър Анджелино Алфано, който в сряда след разговор с френския си колега Жан-Ив Льо Дриан отново потвърди, че е \"важно всяка бъдеща инициатива за Либия да бъде предприета отново в рамките на Обединените нации\". Италианският печат описа с доста по-силни думи отзвука отвъд Алпите, но призна безспорния \"дипломатически успех\" на младия френски президент. \"Изстрелян на авансцената на преговорите, Макрон постигна целта и грабна наградата като посредник\", писа \"Кориере дела сера\". \"Но той не забравя (или се преструва, че не я подценява) ролята на екипната работа, за да се стигне дотам\", допълва вестникът. И отбелязва, че Макрон, \"със сигурност информиран за лошото настроение, прокрадващо се отвъд Алпите\", не е пропуснал да благодари на своя \"приятел\" Паоло Джентилони. А всекидневникът \"Стампа\", издаван в Торино, пише за \"грубото събуждане на Италия, непоканена на срещата въпреки ангажимента на страната в Либия и въпреки огромния прилив на мигранти към бреговете й\". Защото мигрантският въпрос също е болезнена точка в трансалпийските връзки, откакто Макрон отказа в началото на юли да отвори френските пристанища за корабите на неправителствените сдружения, както бе поискала Италия, за да се намали натоварването на нейните. Ултиматум \"Макрон разочарова Италия\", изведе в заглавие \"Стампа\" само дни, след като Франция \"придружи\" до италианската граница 150 мигранти, влезли във Франция през Вентимиля. И сякаш дипломатическите проблеми не бяха достатъчни, за да помрачат безоблачното небе на френско-италианските отношения, в сряда се намеси и икономиката - чрез случая с корабостроителницата \"Ес Те Екс Франс\". Два месеца след подписването на спогодба, предвиждаща италианската групировка \"Финкантиери\" да поеме контрола върху корабостроителницата, френското правителство сви платната и заяви, че иска да запази 50 на сто от контрола в компанията. Рим веднага реагира твърдо на ултиматума с изявление на министъра на икономическото развитие Карло Календа. \"Италия няма никакво намерение да продължава\", съобразявайки се с френските условия, отсече той. Въпроси у италианците поражда и един железопътен проект. На 19 юли френското правителство обяви, че прави \"пауза\" в работата по жп връзката между Лион и Торино - голям трансграничен проект, затвърден с договор между двете държави. \"Уж се знаем кой какъв е, уж сме наясно с положението, но се оказва, че това не е така, на моменти всичко ти идва в повече или не схващаш какво става\", заяви за АФП Сандро Гоци, италианският държавен секретар по европейските въпроси. Но като най-голям франкофил сред италианските министри той още не губи вяра. \"Според мен Макрон може да бъде лидер на Европа и не бива да се ограничава с лидерство във Франция\", каза Гоци. А френско-италианското приятелство е нерушимо - затова във вторник, дочула зов за помощ от съседната страна във връзка със силните пожари в Югоизточна Франция и Корсика, Италия откликна и тутакси прати там спецсамолет \"Канадеър\".", "date": "2017.07.28", "title": "Италия толкова обичаше Франция, но Макрон я разочарова"}
{"url": "http://www.dnevnik.bg/sviat/2017/07/28/3014604_priiateli_i_vragove_vunshnata_politika_v_purvite_shest/", "text": "Приятел ли си или враг? Изглежда това е бил определящо за подхода на президента Доналд Тръмп към външната политика в първите му шест месеца на поста. Във вътрешен план разследването дали  Русия се е месила в миналогодишните избори  в САЩ продължава да е \"трън в петата\" и пречка за очевидното желание на Тръмп да има топли отношения с руския си колега Владимир Путин. Що се отнася до първоначалното \"мъжко приятелство\" с китайския президент Си Цзинпин, то също се огъна под бремето на геополитически и икономически противоречия. Но други се радват на сериозно благоразположение от страна на американския държавен глава. От задграничните му посещения, действия и изявления може да се направи извод кой попада в лагера на приятелите. В една или друга степен подкрепата му окуражи страните, към които той е благоразположен, да предприемат политически мерки във вътрешен или регионален план, които след това предизвикваха спорове. Някои от традиционните неприятели на САЩ обаче може да се окажат в още по-рисковано положение, отколкото при президента Барак Обама, който като цяло избягваше пряката конфронтация и дори следваше курс на дипломатическо отваряне към Иран и Куба. Журналисти от АП, които работят в страни с ключово значение, предлагат своята оценка на динамиката в отношенията приятели-неприятели: Джон Гамбрел за Саудитска Арабия Саудитска Арабия вярва в Тръмп. Свръхконсервативното сунитско кралство беше домакин на  първото задгранично посещение  на новия американски президент, в рамките на което той участва в конференция за борба с тероризма заедно с представители и на други мюсюлмански страни. Зародилите се добри отношения между тях не бяха изненада, имайки предвид, че Тръмп е отдавнашен критик на споразумението за  иранската ядрена програма , станало една от причините за хладните връзки между кралството и правителството на Обама. При създаването на добри отношения с лидери от Близкия изток като саудитския крал Салман и египетския президент Абдел Фатах Сиси сегашният американски държавен глава освен това показа готовност да не обръща внимание на безпокойствата за правата на човека. През януари Тръмп изпрати специалните сили на  САЩ в Йемен,  за да проведат там операция в подкрепа на оглавяваната от Саудитска Арабия коалиция, при която загинаха около 30 души, включително жени, деца и командос от елитните части на американските военноморски сили, \"тюлените\". Освен това президентът на САЩ публикува съобщения в \"Туитър\"  срещу Катар  и открито критикува този американски съюзник, на чиято територия се намира голяма военна база на Вашингтон - действия, които са в контекста на усилията на Саудитска Арабия да изолира Доха. Това стана, въпреки че представители на правителството му опитват да посредничат за уреждане на кризата. 31-годишният син на крал Салман, новоизбраният престолонаследник принц  Мохамед бин Салман , беше един от първите чуждестранни представители, побързали да посетят Америка, за да се срещнат с Тръмп. Той имаше няколко срещи със зетя на президента на САЩ Джаред Къшнър. Сега, когато вече е първи в редицата за наследяване на трона, принцът най-вероятно се надява да извлече ползи от тези отношения, които да спомогнат да бъде още по-силно затвърдена желаната от него посока за развитие на Саудитска Арабия - да се намали икономическата зависимост на кралството от износа на нефт с оглед на запазващата се ниска цена на енергоизточниците на световните пазари. Арън Хелър за Израел За Тръмп Израел определено спада към категорията на най-доверените приятели. Още в началото на предизборната си кампания той се представяше като безусловен поддръжник на тази страна, който би имал далеч по-добри отношения с  премиера ѝ Бенямин Нетаняху , отколкото имаше Обама. След нееднократните сблъсъци с предишния американски президент националистическата десница в Израел имаше големи очаквания от Тръмп. Неговият посланик в Тел Авив е  Дейвид Фридман , адвокат, специализиран в дела за несъстоятелност, който е събрал от дарения милиони долари за селището Бейт Ел. Това населено място на север от Ерусалим се намира в сърцето на окупираните територии, върху които палестинците искат да изградят своя независима държава. Фондация на Джаред Къшнър - специалния пратеник на американския президент по въпросите на усилията за мир в Близкия изток - също е подпомагала Бейт Ел. Според данъчни декларации дори самият Тръмп чрез своята фондация е дарил пари за еврейска семинария в същото селище. Президентът загатна за предпочитанията си към Израел, включвайки тази страна в първата си задгранична обиколка, където бе посрещнат с ласкателства от своите домакини. Тръмп се изказва положително за Нетаняху и, както се твърди, е заел страната му в споровете с палестинците. Като поощрение за израелската страна послужи и твърдата позиция на американския президент по отношение на Иран. В същото време Тръмп не изпълни предизборното си обещание да премести  посолството на САЩ в Ерусалим  и обяви, че ще работи за постигане на \"окончателно споразумение\" за мир в Близкия изток. Това породи опасения в Израел, че страната може да бъде подложена на натиск да направи нежелани отстъпки. Успоредно с това палестинците също положиха усилия да се харесат на Тръмп. Президентът на Палестинската автономия  Махмуд Абас посети Вашингтон , за да се срещне лично с него, и похвали лидерските му качества. Но отприщилата се нова вълна на насилие в Ерусалим заради свещен за мюсюлманите и евреите комплекс, за който се водят спорове, стана причина за първия сблъсък на президента на САЩ с действителността на десетилетния конфликт. Показателен ще е начинът, по който неговото правителство ще се опита да овладее напрежението. Ванеса Гера за Полша При  посещението си в Полша този месец Тръмп  сипеше похвали, изтъквайки, че в миналото страната се е борила за свобода от потисничество и окачестви страната - която силно се противопоставя на приемането на каквито и да било мюсюлмански бежанци - като защитник на западната цивилизация. Тръмп не спомена нищо за  върховенство на закона  или човешки права, въпреки че през последните 20 месеца управляващата там популистка партия укрепваше властта си по начин, отслабвайки контрола и баланса между институциите. Само дни след визитата партия  \"Право и справедливост\"  започна да прави законодателни промени, които да дадат правителството големи нови правомощия върху съдилищата. Единият от законопроектите призоваваше незабавно да бъдат освободени всички съдии от Върховния съд, а министърът на правосъдието получаваше право да ги сменя. Освен това другото законодателните промени щяха да дадат на управляващата партия и пряк контрол върху обявяването на законността на резултатите от избори, което е в компетенциите на Върховния съд. Тази седмица в резултат на продължили с дни масови  протести в цялата страна  президентът на Полша наложи вето на два от трите законопроекта за съдебната система, включително на този за Върховния съд. Но не посегна на третия, който дава право на министъра на правосъдието да определя ръководителите на първоинстанционните съдилища, което според критиците също е противоконституционно. \"Мълчанието на Тръмп за проблемите на полското правителство с демокрацията и върховенството на закона послужи като насърчение за Варшава малко след визитата му да предприеме още мерки, слагащи на практика край на независимостта на съдебната система и разделението на властите\", заяви Марчин Заборовски, политически анализатор от \"Вишеград инсайт\", списание за политиката в Централна Европа. Адам Шрек за Иран Тръмп все още не е скъсал споразумението за  иранската ядрена програма . Неговото договаряне с участието на САЩ и останалите световни сили продължи години наред и доведе до това, че Техеран прие върху неговата ядрена програма, която предизвикваше спорове, да бъдат наложени ограничения в замяна на облекчаване на санкциите. Засега не е ясно дали това е положението. Броени дни след встъпването в длъжност на Тръмп тогавашният му съветник по националната сигурност Майкъл Флин заяви, че на Иран \"е отправено предупреждение\", а поводът бе изпитание на ракета. Това не попречи на Техеран да продължи да разработва оръжейни програми. За последните шест месеца Иран представи публично нови типове въоръжение, проведе военни учения и изстреля балистична ракета с морско базиране, чийто обсег, както се твърди, е 300 км. Миналия месец ирански патрулен кораб освети с лазер хеликоптер на Корпуса на морската пехота на САЩ над Ормузкия проток - случаят, беше окачествен като опасен от американските военни. Този месец Тръмп обмисляше варианта да обяви, че Иран не спазва споразумението за ядрената програма, но в крайна сметка потвърди, че изпълнението му се съблюдава. След три месеца той отново ще трябва да се върне към този въпрос. Въпреки всичко американското правителство наложи нови  санкции на Техеран , включително 18 този месец срещу физически и юридически лица на основание, че са оказвали съдействие за развитието на иранските неядрени оръжейни програми. А наскоро Вашингтон отправи ново предупреждение, че за Техеран ще има \"нови и тежки последствия\", ако не освободи всички американски затворници, които държи. Сред тях е възпитаникът на Принстън Сюе Ван, за чието арестуване преди близо година се разбра едва този месец, когато беше осъден на десет години лишаване от свобода. Ерик Талмадж за Северна и Южна Корея Тук няма особено място за съмнения. Северна Корея не само е враг на САЩ - \"заклет враг\", както тя самата е обявявала. Двете страни на практика все още са във война, тъй като Корейската война от 1950-1953 г. приключва с примирие, което действа и до днес, въпреки че е било замислено като временно. Пхенян не криеше, че е ядосан от политиката на Вашингтон при управлението на Обама на запазване на санкциите и останалите форми на натиск и отказваше каквито и да било контакти. Но през първите шест месеца от мандата на Тръмп  Северна Корея сякаш е още по-раздразнена  - макар неговата политика по този въпрос дотук да се изразява само в словесни изяви, предимно критични публикации в Туитър. Северът изпробва американския президент по доста драстичен начин - последния път това стана с изпитанието на 4 юли (националния празник на САЩ) на първата си междуконтинентална балистична ракета. Дръзкият стремеж на  севернокорейския лидер Ким Чен-ун  да се сдобиване с ядрени оръжия и ракети, които могат да достигнат САЩ, донякъде цели да вбие клин между Вашингтон и Сеул - а Тръмп не помага много да се парира този опит. Той обвини Сеул, че не допринася достатъчно за отбраната си и през пролетта набързо разположи в  Южна Корея система за противоракетна отбрана  - станала обект на спорове, преди консерваторите да загубят президентския пост. Системата обаче е само частично разгърната, тъй като цялостната ѝ дислокация бе отложена от новия президент либерал  Мун Дже-ин , за да се направи оценка за въздействие върху околната среда. Като един от най-лоялните съюзници на Вашингтон за Южна Корея и нейната национална сигурност е от изключителна важност да се знае какви точно са позициите на американския президент. Но в момента за Сеул Ким Чен-ун може да се окаже по-предвидим от Тръмп. Майкъл Уайсънстайн за Венецуела Нещата в отношенията между САЩ и Венецуела не са добре, откакто през 2006 г. в реч в ООН тогавашният президент Уго Чавес нарече американски си колега Джордж Буш \"Дявола\". Обама избягваше сблъсъците с Венецуела и насърчаваше диалога между правителството и опозицията. Тръмп заплашва, че ще предприеме \"своевременно решителни икономически действия\", ако президентът  Николас Мадуро  наистина пренапише конституцията, което според противниците му ще отвори пътя за еднопартийна, авторитарна държава. Сред възможните действия са санкции срещу  износа на петрол от Венецуела  или просто разширяване на списъка с представители на властите, нямащи право да имат делови отношения със САЩ. Мадуро и хората в най-близкото му обкръжение настояват, че в неделя въпреки всичко ще бъдат произведени насрочените избори за Учредително събрание, нещо, което ще покаже колко далеч е готов да стигне Тръмп. Правителството му вече наложи санкции на венецуелския вицепрезидент и осем съдии от Върховния съд, което засега не е оказало някакво доловимо въздействие върху поведението на официален Каракас. Вчера санкции бяха наложени срещу още 13 действащи и бивши фигури от правителството на Мадуро. За Венецуела САЩ остават основният източник на твърда валута, чрез която венецуелските власти да запазят платежоспособността си, тъй като около половината от нефтения износ на Каракас отива именно там. Ако бъде ограничен експортът на петрол от Венецуела, ще бъдат подронени устоите на управлението на Мадуро, но същевременно това ще доведе до увеличаване на трудностите за хората и той ще получи лесно извинение за спираловидното рухване на икономиката. Продължаващото използване на санкции срещу физически лица може да е признак, че Вашингтон няма да предприеме икономическа конфронтация, макар и американският министър на финансите Стивън Мнучин да заяви, че е възможно да има още наказателни мерки, ако правителството на Мадуро не промени курса си. /БТА", "date": "2017.07.28", "title": "Приятели и врагове: външната политика в първите шест месеца на Тръмп"}
{"url": "http://www.dnevnik.bg/bulgaria/2017/07/28/3014859_nad_14_hil_migranti_sa_napusnali_bulgariia_prez/", "text": "Малко над 14 хил. чужди граждани пребиваващи у нас, които не са граждани на Европейския съюз, са напуснали територията на страната ни през миналата година. Това показват данни от анализ на Евростат за прилагането на законите в областта на миграцията сред 28-те страни от ЕС през 2016 г., съобщава БТА. Най-много чужденци са напуснали страната ни през 2015 г. - над 20 800 мигранти. През 2014 г. са бил над 12 хиляди, през 2013 - над 5 хил., а през 2012 - над 2000, отчита Евростат. Миналата година 2 170 чужди граждани не са били пуснати да влязат през българските граници. Спрените още на граничните пунктове през последните 5 години варират от 2000 до 2500 мигранти годишно. По данни на Държавната агенция за бежанците (ДАБ) за първите 6 месеца на тази година у нас са потърсили закрила 2 084 лица, които не са граждани на ЕС. Преобладават мъжете - 1657, а жените са 427. Най-многобройна е била групата на афганистанците - над 800 души. Следват ги сирийци - 545, и иракчани - 314. Най-много деца до 13 г. за първите 6 месеца на годината са пристигнали от Сирия - 163. От Афганистан са дошли 69, а от и Ирак - 68, отчитат ДАБ.", "date": "2017.07.28", "title": "Над 14 хил. мигранти са напуснали България през миналата година"}
{"url": "http://www.dnevnik.bg/bulgaria/2017/07/28/3014870_avtobus_s_ruski_turisti_se_zapali_krai_burgas/", "text": "Автобус с руски туристи, пътували за летище Бургас, се е запалил в движение на пътя Черноморец - Бургас тази сутрин, съобщиха от пресцентъра на МВР. Сигналът за инцидента е получен в 7.20 часа тази сутрин, но за щастие няма пострадали. Веднага на мястото на инцидента са били изпратени противопожарни и полицейски екипи. Пътниците са изведени невредими. Създадена е била организация бързо да бъдат превозени до летището с друг автобус, за да успеят за полета си. В момента запалилият се рейс се погасява, предстои да бъде извършен оглед. По първоначални данни преди да се появят пламъците водачът е усетил силна миризма на горящи кабели.", "date": "2017.07.28", "title": "Автобус с руски туристи се запали край Бургас"}
{"url": "http://www.dnevnik.bg/sviat/2017/07/28/3014874_donald_tusk_shte_bude_razpitan_kato_svidetel_po_delo_v/", "text": "Председателят на Европейския съвет Доналд Туск е призован за разпит като свидетел в разследване в Полша и възнамерява да се яви. Това е съобщил негов адвокат, цитиран от \"Асошиейтед прес\". Разследването е свързано със самолетната катастрофа през 2010 г. в руския град Смоленск, при която загинаха тогавашният полски президент Лех Качински и още 95 политици, общественици и военни. Прокуратурата съобщи, че иска да попита Туск защо Полша не е осигурила коректно идентифициране на жертвите от катастрофата, а някои от останките са заровени в погрешни гробове. Братът близнак на Лех - Ярослав Качински, оглавява управляващата партия и отдавна обвинява Туск, че носи частична отговорност за катастрофата и за неправилното водене на разследването. Туск отрича обвиненията и затова е решил да се яви за разпит следващия четвъртък.", "date": "2017.07.28", "title": "Доналд Туск ще бъде разпитан като свидетел по дело в Полша"}
{"url": "http://www.dnevnik.bg/sviat/2017/07/28/3014879_ministurut_na_otbranata_na_iaponiia_podade_ostavka/", "text": "Министърът на отбраната на Япония Томоми Инада подаде оставка след поредица от обвинения, заради прикриване на ежедневните доклади за японските войски, разположени в Южен Судан в миротворческия контингент на ООН, съобщиха агенциите, цитирани от БТА. Оставката е тежък удар срещу правителството на премиера Шиндзо Абе, чийто рейтинг стремглаво пада след серия от скандали. Оставки са връчили също главният секретар в министерството на отбраната Тецуро Курое и началникът на генералния щаб на въоръжените сили генерал Тошиа Окабе, съобщи ДПА, като се позова на агенция Киодо. Твърди се, че Курое стои зад инициативата да бъдат скрити от обществеността фактите от ежедневните доклади, които показват, че миротворците са изложени на значителни опасности в Южен Судан. Инада се счита за довереничка на премиера Абе, като беше смятана и за негов вероятен наследник. Министърът-председателят съобщи, че е приел оставката й, поднасяйки извинения на японския народ. Абе обеща също правителството да направи всичко възможно за гарантиране на сигурността на страната и на нейното население. Премиерът на Япония възложи на министъра на външните работи Фумио Кишида да поеме по съвместителство и ресора министър на отбраната до 3 август, когато ще обяви още промени в правителството. Премиерът се надява с тези промени да подобри рейтинга си, който е паднал под 30% в социологическите проучвания. Япония изпрати войници в Южен Судан през ноември 2015 г. веднага след като управляващата коалиция прокара закони, позволяващи на военните да участват във войни в чужбина за първи път след Втората световна война. Критиците настояват, че законите нарушават пацифистката конституция на страната.", "date": "2017.07.28", "title": "Министърът на отбраната на Япония подаде оставка"}
{"url": "http://www.dnevnik.bg/sviat/2017/07/28/3014742_turskata_opoziciia_moje_da_izdigne_populiarna/", "text": "Главната опозиционна Републиканска народна партия (РНП) смята да изправи прогонената от националистите Мерал Акшенер на изборите през 2019 г. като опонент на президента Реджеп Тайип Ердоган. Това съобщават турски издания, цитирани от БТА, близо две години преди парламентарния и президентския вот, които ще се проведат заедно и ще бележат  смяната на политическата система  в Турция. \"Надеждата на Кълъчдароглу е Акшенер\", пише в заглавие днес турският в. \"Тюркие\". Според изданието тези надежди лидерът РНП Кемал Кълъчдароглу възлага на прогонената заради вътрешна съпротива от Партията на националистическото действие (ПНД)  Акшенер  в контекста на стремежите на опозицията да издигне силен кандидат на изборите през 2019 г., който да бъде съперник на президента Реджеп Тайип Ердоган. По повод на намеренията за основаване на нова политическа сила от Акшенер и други дисиденти от ПНД, Кълъчдароглу заяви, че Турция ще спечели, ако гласовете на подкрепящите президентската система се отклонят в нова посока. \"Подкрепата за Акшенер ще бъде от полза за страната\", пише в заглавие по темата и в. \"Йеничаг\". Позицията си за планираната нова формация Кълъчдароглу изложил пред сп. \"Насъл дерги\". \"Трябва да се разсъждава по следния начин: политическа формация, която защитава демократичната парламентарна система и която ще получи гласове в този смисъл, е добра формация за бъдещето на Турция. Ако онези, които защитават президентската система и я подкрепят, променят своя вот и го насочат към г-жа Мерал, не казвам партия, Турция ще спечели от това\", каза още Кълъчдароглу. В края на юни стана известно, че дисиденти от Партията на националистическото действие (ПНД) на Девлет Бахчели, сред които и влиятелната Мерал Акшенер, работят по създаването на нова политическа сила в Турция. Видни членове на ПНД бяха изключени преди време от партията заради вътрешнопартийна съпротива срещу решенията на Бахчели, който в последно време следва ясно изразена проправителствена линия. Акшенер от своя страна  беше сред главните застъпници  на гласуването с \"не\" на референдума, на който през април турците подкрепиха предлагани от Ердоган конституционни промени и превръщането на страната си в президентска република. На президентския вот, който направи Ердоган държавен глава през 2014 г., опозицията  издигна  слабо популярния бивш генерален секретар Организацията за ислямско сътрудничество Екмеледин Ихсаноглу, който  изгуби  с близо 15 процентни пункта разлика. ", "date": "2017.07.28", "title": "Турската опозиция може да издигне популярна националистка като опонент на Ердоган"}
{"url": "http://www.dnevnik.bg/bulgaria/2017/07/28/3014893_ne_sa_minali_i_100_dni_za_da_se_vidi_ima_li_nadejda_za/", "text": "Рано е да се каже дали има надежда третият кабинет \"Борисов\" да изкара пълен мандат, каза днес по БНТ председателят на бюджетната комисия Менда Стоянова. Тя уточни, че още не са минали и 100 дни от събирането на правителството, но допълни, че то вече е заработило. По повод  скандала с искания суджук  от депутат от ГЕРБ, Менда Стоянова изрази мнение, че това е срамна и Байганьовска ситуация. В отговор на въпрос, тя обяви, че ГЕРБ е голяма партия, позицонирана във всички населени места и подобни случаи не могат да се предотвратят на 100%. \"Нашата реакция е различна от реакцията на други партии\", похвали се председателят на бюджетната комисия. Според Стоянова подобни депутати са единици, \"но те пръскат негативният си имидж върху цялото Народно събрание\". Промени в законите довели до повече отнети депутатски имунитети По повод фактът, че този парламент е рекордьор по искани имунитети на депутати, Менда Стоянова изрази мнение, че това е така, не защото хората в нега са по-големи нарушители, а защото са се направили промени в законите и има реални действия от прокуратурата. Тя изрази надежда, че работата си ще свърши и съда. Стоянова уточни, че промените в законите са в посока хората по високите етажи на властта да не бъдат пазени, а да са на светло. Тя обобщи, че борбара срещу корупцията явно се интезифицира. \"Вчера приехме промени в Наказателния кодекс, които предвиждат делата на всичи тези хора да се гледат от специалния съд, което ще позволи те да се придвижват по-бързо. Това е реална стъпка. Следващата стъпка ще е законът за корупцията\", каза още Менда Стоянова. Коментирайки свършеното от Народното събрание от май до сега, Стоянова посочи, че парламентарният сезон е бил кратък, но пък са приети 18 закона. Тя не се съгласи с критиките, че той е бил неуспешен. \"Постоянните промени в законите са нещо лошо. Типичен пример е Законът за движение по пътищата, той е се приема всяка седмица. Стане някоя катастрофа - хайде да променим. Това не създава нормативна стабилност, по-малко промени трябват и те ще са факт, ако се правят качествени закони, подчерта председателят на бюджетната комисия. Почти няма шанс за вложителите в КТБ да си получат парите На въпрос за парите на вложителите в КТБ, които са над гарантирания от закона минимум, председателят на бюджетната комисия прогнозира, че почти невъзможно е хората да си ги получат. \"Парите са откраднати. Трябва делата срещу банката да приключат положително и чак тогава могат да се продадат големи активи\", допълни Стоянова.", "date": "2017.07.28", "title": "Не са минали и 100 дни, за да се види има ли надежда за кабинета, смята Менда Стоянова"}
{"url": "http://www.dnevnik.bg/sport/2017/07/28/3014809_sportnoto_ministerstvo_vdigna_parite_koito_dava_za/", "text": "Държавата увеличи парите, които отпуска за развитието на детско-юношеския футбол. За втората година от програмата ще бъдат осигурени 1 150 000 лева, което е със 150 хил. лева повече от миналата година. Спортният министър Красен Кралев инспектира подготвителния лагер в Сливен, организиран като част от втория сезон на програмата. Там се подготвят отборите до 19-годишна възраст на \"Черно море\", \"Верея\", \"Етър\" и \"Нефохимик\". В първата година инициативата включи лагери в Банско, Трявна и Сливен на три възрасти юношески отбори (до 15, до 17 и до 19 години) от 12 клуба. Сега броят на клубовете е увеличен на 16 - всички представители от Първа лига, както и два от най-добре представящите се от Втора лига, обявиха от спортното министерство (ММС). Лагерите са в Сливен и Банско. През есента техническият директор на БФС  Павел Панов сложи оценка \"среден 3\" по шестобалната система за нивото на детско-юношеския футбол . Тогава той посочи, че треньорите в мъжкия футбол с право не разчитат на млади играчи, защото те не са подготвени. Сега Кралев оцени високо програмата. \"Това е един много успешен проект, който стартирахме миналата година, а сега увеличихме бюджета и отборите, като направихме редица подобрения. Виждам, че всички са много доволни, защото опитваме да изградим единна система за подготовка на юношеските отбори\", заяви министърът. С парите се поемат всички разходи по настаняване на отборите, храна, тренировки, контролни срещи, съдийски такси и медицинско обезпечаване. На състезателите се правят физически тестове и се следи напредъкът във физическата подготовка. От министерството изтъкнаха, че посещението на министъра е съвпаднало с тренировка на \"Черно море\" и той изгледал част от нея. \"Играчите на варненския отбор благодариха специално за  реконструирания стадион \"Тича\", който отново отваря врати след извършения ремонт \", посочиха от ММС.", "date": "2017.07.28", "title": "Спортното министерство вдигна парите, които дава за детско-юношеския футбол"}
{"url": "http://www.dnevnik.bg/na_put/2017/07/28/3014417_ostrov_mainau_tropicheskata_ekzotika_na_germaniia/", "text": "Боденското езеро е една от основните туристически атракции в Германия. През лятото стотици хиляди туристи го посещават, като се възползват от топлото време, за да потопят най-малко краката си в него. А времето през този период от годината го позволява, тъй като провинция Баден-Вюртемберг, в която се намира езерото, е една от най-топлите в страната. Езеро като езеро, биха казали мнозина. И донякъде ще са прави, особено ако трябва да се сравнява с италианското Комо. Но едно място на Боденското езеро може да накара всеки турист да се върне след време и отново да посети разделяния между Германия, Австрия и Швейцария водоем. Това е малкият, но изключително красив остров Майнау, който е и най-посещаваното туристическо място на езерото. Разположен в непосредствена близост до един от основните градове на езерото – Констанц, този малък кът екзотика впечатлява с разнообразието си екзотични растения. Благодрение на Майнау палмите в Германия не са мираж. Дори е направена специална градина за тях, за да могат свикналите на по-ниски температури германци да почувстват южняшки полъх. Майнау представлява Ботаническа градина, в която освен тропически растения има още специален кът за пеперуди и внушителен бароков дворец с оставаща без дъх гледка към Боденското езеро. Островът е разположен на около 100 хектара, които събират в себе си над 1000 вида рози, секвои на по над 150 години, стотици други редки дървета, орхидеи, палми и т.н. Ботаническата градина работи от изгрев до залез слънце, като през сезона на цветята, който е от април до септември, над 350 сътрудници се занимават с поддържането на градините. А те са огромни и в тях могат да се видят представители на фауната, които човек едва ли ще види някога пак и едва ли е мислил, че ще ги види точно в Германия. Двете най-важни сгради на острова са замъкът на Тевтонския орден и прилежащата към него църква \"Света Мария\". Замъкът е в П-образна форма, като двете му крила се разгръщат към пъстрите цветни лехи. Главната сграда пък гледа към Боденското езеро. На входа е разположен гербът на шведската кралска фамилия Бернадот, която е собственик на Майнау. Къщата на пеперудите е успяла да събере в себе си голям набор от най-редките насекоми от този вид. Десетки видове от Африка, Азия, Централна и Южна Америка летят на воля сред хората и без никакви притеснения кацат на тях, дори и в дланите им. Някои от пеперудите са толкова големи, че размахат на крилете им достига близо 10 см. Майнау разполага и с пристанище, на което акостират кораби от Австрия и Швейцария, изпълнени с туристи. А решилите да се потопят във водите на езерото няма да останат разочаровани – водата е кристално чиста, топла е, а на места дори се открива гледка към Алпите.", "date": "2017.07.28", "title": "Остров Майнау – тропическата екзотика на Германия"}
{"url": "http://www.dnevnik.bg/bulgaria/2017/07/28/3014892_orlov_most_shte_bude_remontiran_prez_avgust/", "text": "Кръстовището на Орлов мост в София ще бъде ремонтирано през август. Това обяви столичният зам.-кмет Евгени Крусев. Той уточни, че началото на работните дейности ще е през първата половина на месеца. По думите му ще бъде подменена настилката, която на места е огъната. На нейно място ще се постави настилка, която е предназначена за изключително натоварено движение. Целта е да издържи колкото се може повече години. Орлов мост няма да бъде затварян нито един път по време на ремонта, като ще се стесняват лентите за движение. Ремонтът ще продължи между 10 и 14 дни, а цената му е 250 хил. лв., като в тези пари е включено и малка подмяна на настилката по Цариградско шосе в района на кръстовището. Крусев подчерта, че в момента с изграждането на метрото на Орлов мост се правят и подземни пешеходни връзки с Борисовата градина. Зам.-кметът допълни, че ниските температури тази зима са една от основните причини за напукванията по настилката на Цариградско шосе, които се появиха още в началото на годината.  Ремонтът на булеварда трябва да започне през следващия месец  и ще е за сметка на строителя, защото е още в гаранционен срок.", "date": "2017.07.28", "title": "Орлов мост ще бъде ремонтиран през август"}
{"url": "http://www.dnevnik.bg/bulgaria/2017/07/28/3014883_dnevnikut_na_boian_petrov_tozi_put_izkachih_gasherbrum/", "text": "На 22 юли, събота, най-успешният български алпинист Боян Петров  успя да изкачи деветия си осмехилядник  - Гашербрум II. Дневник на експедицията в периода 19-26.07.2017 г. Знаех, че е там, върнах се и този път го изкачих до най-високата му снежинка Гашербрум II ме измъчваше като незавършен, висящ някъде в пространството проект цели осем години. През 2009 г. от пакистанското Министерство на туризма ми издадоха сертификат, че съм го качил (\"Те много алпинисти го изкачват дотам, докъдето и ти си стигнал и ние започнахме да го броим като изкачен\"). През годините многократно обаче си припомнях, че до този връх ми останаха само 40 метра по хоризонтала и 10 по вертикала. Тогава не можах да ги мина, защото ме хвана страх някой от поривите на вятъра да не ме бутне от острия върхов ръб. Кончето в Пирин изглежда като добре обезопасена спортна площадка пред дивите пропасти, които се отварят като яхнеш гашербрумското било. След четири лета прекарани в Каракорум, вече знаех, че и през 2017 г. няма да има достатъчно дълъг прозорец, който да позволи \"комфортно\" изкачване на който и да е от четирите осемхилядника, които се издигат над ледника Балторо. На 16.07, най-изненадващо за всички, двама от френския екип успяха да открият сезона и се разписаха с първо изкачване на върха за това лято. Като слязоха прегледахме снимковия материал и заключихме, че няма измама - Гашербрум II беше изкачен! Обсъждайки прогнозите, които получавахме в базовия лагер решихме, че на 21-22 юли вероятно ще имаме някакво временно разкъсване, което ще ни позволи да атакуваме. На 19.07 през нощта аз тръгнах направо за Лагер 2. На другия ден продължих нагоре и докато другите \"стратегически\" ме гонеха да ме сменят, успях да избия пъртина в около 2/3 от трасето. Час и малко преди да стигнем до Лагер 3 ме замениха двама силни украинци и заедно отъпкахме стръмния път до щурмовия лагер. Тясната площадка се напълни с палатки и всички започнаха да си правят сметки, кой кога ще атакува. Аз наистина се бях изморил от двата дни напъване и реших, че ще рискувам да почина един ден и да тръгна нагоре на 22.07. Същата вечер, малко преди полунощ към върха поеха девет човека. Украинците тръгнаха предпоследни, но после се оказа, че задминали всички в бурната и ветровита нощ над 7000 метра и до върха никой не се и напънал да ги гони. Пробили всичко до горе и около обяд се изкачили на върха. След тях, един след друг се изкачили още двама италианци, двама иранци и един чех. Единствените две жени, участващи в щурма, испанката Мария и украинката Маша се отказали някъде в предвърховата зона и се завърнаха в Лагер 3 силно изтощени. Точно в полунощ на 22.07. в атака поехме аз, французинът Гийом и бразилецът Маркус. И тримата явно бяхме отлично подготвени, защото крачехме бързо и силно. Беше студена, черно непрогледна нощ. Следите от вчера бяха напълно изчезнали, така че водех групата ни по усет в диагонала на правилната посока. Не знаехме колко ни остава и в петте часа до премката на 7700 метра не спряхме да почиваме нито веднъж. В 5:20 ч видяхме предвърховия склон и докато хапвах и почивах, двамата юнаци продължиха устремени и около 8:30 ч стигнаха върха. Аз ги засякох тъкмо когато изпълзях на върховото било, точно на мястото, до което стигнах на 1.08.2009 г. Сега обаче имаше въже и с негова помощ леко и внимателно траверсирах към най-високата точка. С чувство на гордост и триумф, точно в 8:55 ч развях знамето ни над Гашербрум II! Колкото по-надолу слизах, толкова по-защитен от условията ставах. След премката всичко се успокои и седнах да хапна. Предстоеше ми дълго слизане, което спуснах без да бързам. Малко преди лагера заваля сняг и се мушнах в палатката като снежен човек. Веднага си направих чай, изядох каквото ми беше останало и легнах да почина и мисля дали да се спускам към долните лагери в тази буря. След час реших, че трябва да тръгвам и започнах да събирам палатката. В един от поривите на вятъра, едната рейка се изхлузи от ръкавицата ми и се плъзна в пропастта. Натъпках всичко в раницата и започнах да слизам в мъглата. Метър по метър налучквах пътя надолу, няколко пъти загубих верния път през лабиринта от сераци и цепнатини, но накрая все пак успях да изляза точно над Лагер 2. Почти по тъмно започнах да опъвам палатката и на мястото на изгубената рейка някак си закрепих двете си щеки. Мушнах се в нещо като кучешка колибка, направих малко течност в тясното пространство и заспах веднага. На другия ден в четири сутринта установих, че през предните дни някой ми беше откраднал седалката, с която трябваше да спусна 400-те стръмни метра от т.нар. Banana Ridge. Събрах лагера и без много да се колебая започнах слизане с обратно катерене стискайки ледокопа в едната ръка и фиксираното въже в другата. С голямо напрежение, първичен страх и често спиране на дъха за два часа успях да спусна най-трудния участък. През това време, слънцето беше вече изгряло и това сутрешно забавяне ми коства пресичането на кошмарния ледник под Лагер 1. Слязох го до около 5500 м, след което почнах да пропадам и затъвам в размекнатия сняг и прецених, че е време да спра. Направих кучешката си колибка с една рейка и щеките, прибрах се вътре и заспах веднага. До вечерта се събудих за кратко няколко пъти, но тъй като вече нямах никаква храна, нямаше какво да мисля по темата и заспивах отново. През нощта небето се изчисти и снегът се стегна. Станах в четири часа сутринта, събрах всичко и поех надолу през ледения лабиринт. След около три часа големи разкрачи, скокове, пропадания и заобиколки на мегасераци и коварни цепнатини с облекчение излязох от кошмарната зона. В последните метри до морената на базовия лагер ме посрещна готвача ни Махмут- накичи ме с гердана на победителите и ми даде да пия сок. Още не вярвах, но май бях успял да избягам от хватката на ГашербрумОставаха ми още само няколкостотин метра до голямата ни палатка. Бях изкачил деветия си гигант и бях цял и жив. Не е само до късмет тази работаJ", "date": "2017.07.28", "title": "Дневникът на Боян Петров: Този път изкачих Гашербрум II до най-високата му снежинка"}
{"url": "http://www.dnevnik.bg/sviat/2017/07/28/3014923_blizo_50_raneni_pri_vlakova_katastrofa_v_barselona/", "text": "Поне 48 души са ранени във влакова катастрофа в Барселона, няма данни за загинали, съобщиха местните власти, цитирани от агенция \"Ройтерс\". Машинистът също е сред ранените. Инцидентът се е случил на станция \"Франса\" в каталунската столица. Поне 18 души трябва да бъдат хоспитализирани, като петима са пострадали сериозно. Снимки в социалните мрежи показват, че влакът се е ударил в бариерите на коловоза. Предната му част е деформирана. Влакът е идвал от село Сан Висенс де Калдерс в провинция Тарагона, движейки се по линия R2. Засега причината за катастрофата не е известна.", "date": "2017.07.28", "title": "Близо 50 ранени при влакова катастрофа в Барселона (видео)"}
{"url": "http://www.dnevnik.bg/bulgaria/2017/07/28/3014895_parlamentut_izbra_kamen_plochev_za_upravitel_na/", "text": "С пълно мнозинство от 205 \"за\" и един въздържал се депутатите одобриха кандидатурата на проф. д-р Камен Плочев за позицията на управител на Националната здравноосигурителна каса. Мандатът му е до пролетта на 2020 г. Плочев има 38-годишен опит в здравеопазването, включително на ръководни позиции, изтъкна Даниела Дариткова, председателят на здравната комисия в парламента и един от вносителите на номинацията за новия управител от управляващата партия ГЕРБ. Той беше единственият кандидат, но получи одобрението на цялата зала. Плочев поема поста от  Глинка Комитов след подадената му оставка , като на практика е избран да довърши неговия мандат за три, вместо за пълните пет години. От трибуната в пленарната зала кандидатът получи комплименти от всички парламентарни групи за професионализма си и успешната си кариера във ВМА като началник на Клиниката по инфекциозни болести. Депутатите от всички формации изразиха надежда, че може би той ще успее да се справи с множеството проблеми на здравеопазването след като го познава така добре отвътре. Иначе постът е много проветрив и за 18-те години от съществуването на касата са сменени 17 управители, изтъкнаха от ДПС. \"Как така един изтъкнат български учен, доказан в областта на медицината без да разбира нищо от финанси, се е нагърбил с подобна задача, защото постът изисква сложен баланс между пациентите и финансите\", попита Славчо Велков от БСП. Плочев отговори с история за именития учен Исак Нютон, който отговарял за надзора и охраната на кралската каса. По това време от ръбовете на монетите работниците изтърквали голямо количество сребърен пясък и парите намалявали. Нютон открил решението монетите да бъдат назъбени и практиката спряла. \"Не, че се правя на Исак Нютон, но и учен може да допринесе по финансовите проблеми\", отговори новият управител на касата. В заключителните си думи към депутатите заяви, че ще се съобразява с тяхното мнение и ще разчита на съдействието им за решаването на важните въпроси. Сред приоритетите си при предварителното си изслушване пред здравната комисия в парламента Плочев подреди прозрачността в работата на здравната каса и  засиленият контрол над разходването на публичните средства за здраве . Има идея да създаде аналитично финансово звено в касата, да уреди въпроса с външните специалисти консултанти към касата, така че да са независими от лобисти, да въведе електронната пациентска карта и да направи касата активен участник в договарянето с партньорите.", "date": "2017.07.28", "title": "Парламентът избра Камен Плочев за управител на Здравната каса с пълно мнозинство"}
{"url": "http://www.dnevnik.bg/bulgaria/2017/07/28/3014931_spiraneto_na_toplata_voda_v_iztochnite_kvartali_na/", "text": "Спирането на топлата вода за абонатите на ТЕЦ \"София Изток\" ще започне от 30 август, а не както се планираше от 11 август, съобщиха от столичната топлофикация. Без топла вода до 11 септември включително ще са в кварталите\"Дружба\" 1 и 2, Промишлен район \"Гара Искър\", \"Младост\" 1, 1А, 2, 3, 4, \"Дървеница\", \"Мусагеница\", \"Витоша\", \"Студентски град\", \"Изток\", \"Изгрев\", \"Дианабад\", \"Лозенец\", \"Гео Милев\", \"Яворов\", \"Иван Асен\" II, \"Подуене център\", \"Редута\", \"Слатина\"; \"Цариградски комплекс\", Академия МВР, ВТУ \"Т. Каблешков\"; м. \"Къро\"; \"Полигона\", НРТЦ, ЗИТ, БАН - ХМС, БАН-Враня и т.н. Промяната в първоначално обявения срок за повторно спиране на централата се налага заради забавяне на административните процедури и последващите от това промени в графиците за изпълнение на строително-монтажните работи по реконструкцията на авариралия през зимата магистрален топлопровод. С оглед минимизиране на неудобствата за потребителите, графикът за спиране на централата е съчетан с профилактиката на газоснабдяващите съоръжения. Информацията за сроковете на спиране на топлата вода и засегнатите квартали е публикувана в сайта на дружеството –  www.toplo.bg  и във Фейсбук -  www.facebook.com/www.toplo.bg . Повече подробности клиентите могат да получат на информационния телефон в Кол центъра на компанията – 0 700 11 111. За времето на ремонтите на клиентите няма да бъдат начислявани сметки за топла вода и това ще бъде отразено в месечните съобщения.", "date": "2017.07.28", "title": "Спирането на топлата вода в източните квартали на София ще е от 30 август"}
{"url": "http://www.dnevnik.bg/bulgaria/2017/07/28/3014667_usmihnatiiat_infekcionist_ili_koi_e_noviiat_upravitel/", "text": "Проф. д-р Камен Плочев е новият управител на Националната здравноосигурителна каса. Той  беше избран с пълно мнозинство на днешното пленарно заседание  в парламента като кандидат с изрядни документи и квалификация, но и като единственият кандидат изобщо. Името му беше предложено от управляващата партия ГЕРБ с аргумента, че има дългогодишен опит като ръководител във водеща медицинска структура и познава здравеопазването отблизо. При предварителното му изслушване за поста пред здравната комисия в сряда,  Плочев обеща, че ще се бори за повече контрол  над разходите на касата и за по-рационално харчене на публичните средства за здраве. И преди да заеме този ключов пост, Плочев от години е в публичното пространство като един от най-уважаваните експерти по инфекциозни и заразни болести у нас. Той обикновено е човекът, който се появява в кадър в тежка екипировка, когато има  уплах за някоя рядка смъртоносна болест на територията на България и успокоява , че ситуацията е под контрол. Биография  Камен Плочев е роден на 23 октомври 1951 г. в София (преди 66 години).  Завършва медицина в Медицинската академия в София и през 1979 г. започва работа във ВМА, където развива цялата си кариера. През 2001 г. заема длъжността началник на Клиниката по инфекциозни болести, на която е и досега. Междувременно придобива образователна и научна степен \"доктор\" през 1995 г., доцент през 2001 г., доктор на медицинските науки през 2012 г. и професор през януари 2013 г. Специализирал е в областта на инфекциозните болестти в Германия, Белгия, Холандия и др., както и в \"Здравен мениджмънт\". Работил е като преподавател по епидемиология и инфекциозни болести във Военна болница – Русе (1979-1980 г.), като клиничен ординатор по инфекциозни болести във ВВМИ (1980-1984 г.), преподавател по инфекциозни болести във Военна болница - Русе (1984-1985г.), асистент в Инфекциозна клиника – ВММИ (1985-1988 г.), заместник-началник на Инфекциозна клиника (1988-1991 г.), заместник-началник (1991-1994 г.) и началник на Центъра по имунология към ВМА (1994-2000 г.), началник на КИБ – ВМА. Проф. Плочев има излезли от печат 2 дисертационни труда, 3 монографии, 21 глави от книги (5 учебници), 73 научни публикации в реферируеми списания и др., или общо 121 научни публикации, от които 47 преди хабилитацията и 74 след хабилитацията като доцент. Член е на Съюза на учените в България, Научното дружество по имунология, Научното дружество по инфекциозни болести, Международното общество по СПИН, Международната асоциация по клетъчен анализ. През 2000 г. проф. Плочев е избран за член на Националния експертен съвет по СПИН и полово предавани болести, както и за член на Европейското дружество по инфекциозни болести и микробиология. Национален консултант е по инфекциозни болести към НЗОК през 2002 г. В личен план  самият той се представи  като женен човек от над 50 години, с две деца и един внук.", "date": "2017.07.28", "title": "Усмихнатият инфекционист, или кой е новият управител на здравната каса проф. Камен Плочев"}
{"url": "http://www.dnevnik.bg/bulgaria/2017/07/28/3014939_mvr_izdirva_33-godishniia_iavor_fenerdjiev_ot_sofiia/", "text": "Столичното Пето районно управление обяви, че издирва 33-годишния Явор Драганов Фенерджиев от София. Той напуснал дома си на 21 юли и оттогава е в неизвестност. Фенерджиев е висок около 180 см и е с къса и кестенява коса. Очите му са сини, а при напускането на дома си е бил облечен със светло синя риза, червен елек и тъмни джинси. От МВР призовават всички, които имат информация за издирвания, да се обадят на тел.112, 02/9825938, 02/9825920 или в най близкото районно управление.", "date": "2017.07.28", "title": "МВР издирва 33-годишния Явор Фенерджиев от София"}
{"url": "http://www.dnevnik.bg/sviat/2017/07/28/3014938_izrael_otnovo_zabrani_na_palestinci_pod_50_godini/", "text": "Израелската полиция обяви, че днес отново забранява достъпа до Храмовия хълм на мъже под 50-годишна възраст, с цел избягване на нови безредици след вчерашните сблъсъци, при които бяха ранени десетки палестинци, съобщиха \"Франс прес\" и ТАСС. \"Бяха направени оценки за сигурността и има индикации, че ще избухнат безредици и демонстрации\", заяви полицията в комюнике. \"Само мъжете над 50 години и жените на всякаква възраст ще бъдат допускани в района, а някои улици около Стария град ще бъдат с ограничен достъп\", уточни израелската полиция. В комюникето се подчертава, че са взети всички необходими мерки за сигурност, за да се попречи и отговори на всякакви прояви на насилие по време на петъчната молитва в джамията Ал Акса. Миналата седмица властите  забраниха достъпа на млади мъже в Стария Ерусалим , след като палестинци убиха двама израелски полицаи на 14 юли. Те поставиха и метални детектори на входовете около Храмовия хълм, но по-късно обявиха, че  ще ги заместят  с други средства за наблюдение. Храмовият хълм  или Площадът на джамиите се намира в Източен Ерусалим, палестинската част на града, анексирана от Израел - анексия, която международната общност така и не призна. Израел контролира достъпа до Храмовия хълм, но управлението на обекта е поверено на Йордания.", "date": "2017.07.28", "title": "Израел отново забрани на палестинци под 50 години достъпа до Храмовия хълм"}
{"url": "http://www.dnevnik.bg/bulgaria/2017/07/28/3014998_niama_danni_za_postradali_bulgari_pri_vlakovata/", "text": "Към момента в българското посолство в Испания и генералното консулство във Валенсия няма постъпила информация за пострадали български граждани при влаковата катастрофа на спирка в централната част на Барселона, съобщиха от външно министерство. Най-малко 48 души са пострадали при инцидента.  Няма данни за загинали. Поне 18 души трябва да бъдат хоспитализирани, като петима са пострадали сериозно. Все още не е обявена причината за катастрофата. Българските мисии следят развитието на ситуацията и поддържат постоянен контакт с местните власти. Всеки, който иска да получат актуална информация по случая или да подаде сигнал за негов близък, може да го направи на телефоните на посолството на България в Мадрид и генералното консулство във Валенсия.  Телефони: 0034 913455761; 0034 913456651; Дежурни телефони: 0034 913 455 761; 00 34 913 456 651 Tелефони: 0034 963 690 921; 0034 963 691 788 Дежурен телефон: 0034 630 168 018", "date": "2017.07.28", "title": "Няма данни за пострадали българи при влаковата катастрофа в Барселона"}
{"url": "http://www.dnevnik.bg/zdrave/2017/07/28/3015003_smetnata_palata_konstatira_desetgodishen_proval_na/", "text": "Въпреки че електронното здравеопазване е постоянен приоритет във всички правителствени програми и национални здравни стратегии през последното десетилетие, България все още няма изградена интегрирана здравно-информационна система, която да осигурява необходимата информация за нуждите на управлението и на потребителите на здравни услуги, в т.ч. за изпълнение на ангажиментите на страната във връзка с трансграничния обмен на здравни данни. Това се казва в одит на \"Сметната палата\" на електронното здравеопазване за периода януари 2012-юни 2016 година. На фона на бързото развитие на електронното здравеопазване в другите европейски държави, обменът на данни в реално време между информационните системи и регистрите у нас продължава да бъде непостигнато предизвикателство, се отбелязва в заключенията след него. Вината се размива между шестима министри и петима управители на НЗОК От \"Сметната палата\" отбелязват, че отговорност за управленските решения през одитирания период носят шестима министри на здравеопазването, петима управители на НЗОК и шестима директори на Националния център по обществено здраве и анализи. Изграждането на електронното здравеопазване е осъществявано в условията на много чести структурни и кадрови промени както на високите управленски нива, така и на ниво експертен персонал. Не е била създадена обаче ефективна система за координация и съгласуване на действията, проектите и обществените поръчки между институциите, което е довело до неефикасно разходване на публичните средства и забавяне в реализацията на стратегическите приоритети. Одитът разкрива, че от 2012 г. досега са направени няколко безуспешни опита за реализиране на проекти за създаване на интегрирана/национална здравно информационна система, като обществените поръчки са прекратявани с различни мотиви. Заради прекратяването им веднъж не са усвоени веднъж 9.7 млн. лева финансова помощ през 2012 година и втори път 12 млн. лв. от европейска програма през 2014 гоздина. Неуспехите показват, че цялостната организация на процеса по планиране и реализация на проектите за електронно здравеопазване и обществените поръчки е неефективна и се нуждае от съществено подобряване\", посочват одиторите. Отбелязва се също, че по време на одита Министерството на здравеопазването е в процес на разработване на нов проект за кандидатстване за директно предоставяне на безвъзмездна финансова помощ по Оперативна програма \"Добро управление\" 2014-2020 за финансиране на изграждането на национална здравна информационна система. Към настоящият момент  договорът за предоставяне на финансова помощ на стойност 12 млн. лв. е подписан  и изпълнението на проекта предстои. Липсват национални здравно-информационни стандарти \"Приемането на здравно-информационни стандарти е необходима стъпка към изграждането на Национална здравно-информационна система. До края на одитирания период няма разработени и утвърдени национални здравно-информационни стандарти и медицинска документация, съответстващи на възможностите за електронна обработка и обмен на медицинска и здравна информация\", казват още от Сметната палата. След одитирания период е приета Наредба за въвеждане на задължителни здравноинформационни стандарти, но в нея не се предвижда задължително прилагане на стандартите за всички участници в процеса (въведени са само за лечебните заведения) и затова тя не е достатъчна да регулира и обслужва обмена на информация. Отделните информационните системи и регистри в здравеопазването не са интегрирани и обмен на данни в реално време между тях не се осъществява, е друг от изводите на одита. В съкото време, въведените политики за сигурност на информацията и мерките за защита на данните от неоторизиран достъп в Министерството на здравеопазването, НЗОК и Национален център по обществено здраве и анализи не са сертифицирани в съответствие с международния стандарт ISO 27001:2005. Електронното направление и електронна рецепта остават пожелателни Почти 10 години след осъзнатата и стратегически декларирана необходимост не са създадени електронно направление, електронна рецепта и други софтуерни приложения за обмен на данни в реално време. По време на изготвяне на одитния доклад е разработен прототип на система за електронна рецепта, електронно направление и електронен амбулаторен лист, който се очаква да бъде въведен на практика в следващите години, пише още в одита. Допълва се също, че не е изградено пълно електронно здравно досие, което да осигури на гражданите и медицинските специалисти необходимата информация за вземане на адекватни решения в процеса на диагностика, лечение и рехабилитация. Единствено НЗОК поддържа частично здравно пациентско досие, като информацията се акумулира и представя на здравноосигурените лица посредством Персонализирана информационна система, но и тя се нуждае от усъвършенстване. Към края на одитирания период информацията в съществуващите електронни здравни досиета е непълна и неточна. Например, при тестване е установено изкривяване на здравното състояние на пациент и отчетена несъществуваща хоспитализация. 20 препоръки за министъра Друг пропуск е липсата на работещ Национален здравен портал, който да бъде използван като единна точка за достъп до електронни здравни услуги и предоставяне на важна информация за здравна профилактика, здравно образование и др. Одиторите смятат, че системата за мониторинг и контрол върху реализацията на електронното здравеопазване се нуждае от съществено подобряване. Липсвала и утвърдена процедура за контрол и действащ санкциониращ механизъм и при явното забавяне в реализацията на електронното здравеопазване, което създавало предпоставки за безотговорно подценяване на значението на този ключов приоритет. Във връзка с изводите в одита Сметната палата е дала на министъра на здравеопазването 20 препоръки и на управителя на НЗОК – 7 препоръки, които трябва да се изпълнят до края на следващата година.", "date": "2017.07.28", "title": "Сметната палата констатира десетгодишен провал на електронното здравеопазване"}
{"url": "http://www.dnevnik.bg/sviat/2017/07/28/3015004_sled_sudebnata_sistema_kachinski_iska_da_reformira_i/", "text": "Лидерът на управляващата в Полша партия \"Право и справедливост\" заяви, че правителството възнамерява \"да децентрализира\" медиите, след като завърши реформата в съдебната система, която Европейският съюз осъжда като нарушаваща демократичните принципи, предаде \"Асошиейтед прес\". В две телевизионни интервюта  Ярослав Качински  каза, че очаква много силна съпротива срещу плановете на партията му да децентрализира медиите. Той не посочи подробности, но преди това е съобщавал за намерение да ограничи чуждестранната собственост на  медии в Полша , припомня АП. Много полски вестници са собственост на германски компании, а американска компания владее най-големия частен телевизионен канал ТВН. Качински каза също, че и полските университети се нуждаят от \"дълбоки промени\"./ БТА", "date": "2017.07.28", "title": "След съдебната система Качински иска да реформира и полските медии"}
{"url": "http://www.dnevnik.bg/sport/2017/07/28/3015008_goldun_steit_zadurja_oshte_edin_ot_shampionskiia_si/", "text": "Джавейл Макгий е поредният баскетболист, който ще подпише нов договор с шампиона в НБА  \"Голдън стейт уориърс\" . Центърът, който е на 29 години се разбра с ръководството и ще парафира за една година, съобщава ESPN. За следващата година Макгий ще получи около 1 млн. долара, колкото е минималният праг за опитни баскетболисти. Центърът записа средно по 6.1 точки, 3.2 борби и един чадър в 77 мача по време на шампионския сезон за \"войните\". В последния месец \"Голдън стейт\" направи всичко възможно, за да задържи основните си играчи. Суперзвездите  Кевин Дюрант  и Стеф Къри подписаха нови дългосрочни договори. Ветераните Андре Игуодала, Шон Ливингстън и Дейвид Уест, заедно с титулярния център Заза Пачулия също удължиха контрактите си с шампионите. През новия сезон \"Голдън стейт\" ще трябва да плати и над 32 млн. долара такса лукс.", "date": "2017.07.28", "title": "\"Голдън стейт\" задържа още един от шампионския си отбор"}
{"url": "http://www.dnevnik.bg/razvlechenie/2017/07/28/3015006_festivalut_summer_chaos_v_burgas_se_otmenia/", "text": "Третото издание на фестивала Summer Chaos на стадион \"Лазур\" в Бургас няма да се състои. Събитието бе планирано за 31 юли с гости Kreator, Tarja Turunen, Crematory и Fallen Arise, но според организаторите няма интерес към тези участници. \"Ниските предварителни продажби на билети правят изпълнението на продукцията незвъможно\", написаха те. Всички продадени билети на фестивала ще могат да бъдат върнати, но само между от 14 до 31 август.  Билетите, физически закупени от мрежата на Тикетпро в цялата страна, ще се връщат на съответната каса, от която са били получени, срещу представяне на билета и касовата бележка към него. В случай, че касовата бележка е изгубена, билетите могат да бъдат върнати в централния офис на \"Тикетпро\" на адрес София, ул. \"Шандор Петьофи\" 28, тел. 02-953 03 11 - всеки работен ден от 10 до 18 ч. Стойността на закупените онлайн билети от сайта  www.ticketpro.bg , платени с кредитна или дебитна карта, ще бъде възстановявана автоматично по съответната банкова сметка на купувача. Организаторите се извиняват за причиненото неудобство.", "date": "2017.07.28", "title": "Фестивалът Summer Chaos в Бургас се отменя"}
{"url": "http://www.dnevnik.bg/biznes/2017/07/28/3015009_zavodskite_ceni_se_ponijiha_s_02_prez_juni/", "text": "Общият индекс на цените на производител през юни 2017 г. намалява с 0.2% спрямо май, съобщи Националният статистически институт.", "date": "2017.07.28", "title": "Заводските цени се понижиха с 0.2% през юни"}
{"url": "http://www.dnevnik.bg/sport/2017/07/28/3015031_aleksandur_nikolov_ostana_56-i_na_50_metra_kroul/", "text": "Най-добрият български спринтьор Александър Николов остана на 56-о място в сериите на 50 метра свободен стил на  световното първенство по плуване в Будапеща . Той завърши на трето място в шестата серия, но това не се оказа достатъчно, за да се класира на полуфиналите. Времето на Николов беше 23.08 секунди. Най-добър в сериите беше бразилецът Бруно Фратус, който финишира с 21.51 секунди. Втори зад него стана новият крал на 100-те метра Кейлъб Дресел от САЩ. Американецът влиза в полуфиналите с 21.61 секунди, след като спечели 11-ата серия. Трети резултат даде Кристиан Голомеев, който се състезава за Гърция. Синът на легендарния Цветан Голомеев беше много близо до Дресел в серията с 21.69. Роденият във Велинград плувец изпревари най-добрият австралийски кроулист Камерън Макевой. Напред очаквано продължава и световният рекордьор от ерата на полиуретановите костюми Сезар Сиело Фильо. Бразилецът даде равно време 21.99 с бронзовия медалист в дисциплината от Рио 2016 Нейтън Ейдриън. Николов се представи по-добре в  дисциплината 100 метра , в която завърши на 46-о място. Николов е първият българин, който слезе под 50 секунди в класиката на плуването. В друга дисциплина - 100 метра бътерфлай  Антъни Иванов  не можа да повтори представянето си от 200-те метра и отпадна в сериите. Той завърши на 41-о място с 53.66, на повече от 3 секунди зад Кейлъб Дресел. Американецът, който диктува темпото на спринтовете в свободния стил показа, че няма конкуренция и в бътерфлая. Той даде време с повече от секунда по-добро от италианеца Пиеро Кодиа и Джеймс Гай от Великобритания. Към полуфиналите продължават и другите фаворити в дисциплината Чад Льо Кло (51.28) с шесто време, Мехди Метела (51.46) седми и Ласло Чех (51.55) – 10-ти. За Антъни Иванов световното първенство приключва по великолепен начин. 18-годишният плувец завърши осми във финала на 200 метра бътерфлай преди няколко дни.", "date": "2017.07.28", "title": "Александър Николов остана 56-и на 50 метра кроул, Антъни Иванов отпадна на 100 метра бътерфлай"}
{"url": "http://www.dnevnik.bg/detski_dnevnik/2017/07/28/3012744_s_decata_v_pochivnite_dni_29_i_30_juli/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  \"Работилничка за приложни изкуства\" приема желаещи да се занимават с керамика, грънчарство, приложни изкуства и рисуване. Курсовете започват на 2 август и ще се провеждат в събота (групи за начинаещи) и неделя (групи за напреднали). Можете да разгледате и да си изберете от курсовете, които се провеждат на  Петте кьошета  и в  кв. \"Гоце Делчев\" . Ателието  предлага също  терен и организация за лични празници. Тайната на четирите елемента е серия от тематично свързани занятия, които дават възможност на всяко дете да преживее уникалния свят на лабораторията и да участва в различни експериментални задачи и игри, подобряващи концентрацията, сетивността и фината моторика. Малките изследователи, освен че ще се запознаят с интересни факти за елементите вода, огън, въздух и земя, ще експериментират във всяка работилница с истинска лабораторна техника.  \"Съботните научни занимания за деца\"   са с начало 13 часа в Младежкия центъра по следните теми: 8 юли: ВОДА; 15 юли: ОГЪН; 22 юли: ВЪЗДУХ; 29 юли: ЗЕМЯ. Занятията са подходящи за деца от 6 до 14-годишна възраст. Работи се в малки групи до 10 човека, като всеки млад учен има работно място. Таксата за едно занятие е 10 лв. Телефон за записване: 089 5668928.  Цирк, графитена работилница, екстремни забавления, спортове и релакс в хамачена градина и палатков град очакват посетителите на  фестивала Vola Open Air . - кметството и местното читалище \"Просвета\" организират празник на водата от 9.30 часа на големия плувен басейн. Проявите в програмата са насочени най-вече към децата, като идеята е да бъде съчетано спортуването, плуването и игрите с нещо полезно и много важно, свързано с водата - с познания за водното спасяване, за първата помощ, която се оказва при инциденти в реки, езера или на морето. Представители на Българския червен кръст ще им изнесат урок по водно спасяване. Ще има състезания за скоростно плуване и плуване с преодоляване на препятствия, забавни игри и конкурси, забавления и за най-малките в детския басейн.  - Международният фолклорен  се провежда на централния площад \"Велбъжд\" с богата концертна програма. Участват изпълнители от Бразилия, Чили, Македония, Босна и Херцеговина, Сърбия и България.  - фестивалът   се провежда на площада с безплатни прожекции. - На изложбата   в експозиционния център \"Флора\" от 9 до 20 часа може да се види най-едрият вид пеперуда в света - Attacus Atlas, наричана за по-кратко \"Атлас\", съобщиха от Регионалния исторически музей. След като се излюпят, пеперудите \"Атлас\" не се хранят. Те нямат хоботче и живеят, докато им стигнат резервите, натрупани в гъсеничния период. Затова техният живот е много кратък - едва 2-3 дни. Пеперудата е истински гигант. Размахът на крилете й достига до 30 см, като женските екземпляри са по-едри от мъжките. В тъмнината тази пеперуда често е бъркана с птица заради големия си размер.  очаква своите посетители с изложение на малинопроизводителите. От 11.30 ще е откриването на двудневното изложение. Гостите на празника ще имат възможността да посетят нови малинови насаждения, малиново експериментално демонстрационно насаждение и малинов участък за опити. Там ще има и демонстрация с малинокомбайни, различни типове и марки. Предвидено е посещение и на предприятие за преработка и разфасовка на пчелен мед от малини и на предприятие за замразяване и преработка на пресни малини в Лозница. Организаторите са предвидили още конкурси, детски забавления, състезания с много награди. Програмата включва и представяне на местни постижения на традиционните домашно приготвени ястия, сладка, мармалади и прясно приготвени натурални сокове и пуншове от ягодоплодни, съпроводени от фолклорна програма. Неделя  - последната неделя в месеца детският научен център \"Музейко\" посвещава на бащата и поради това бащите, които доведат децата си, влизат с 50% намаление от билета за вход. Отделно от това от 16 до 17 часа в центъра деца над 5-годишна възраст могат да посетят работилницата на ет.2 \"Силата на въображението\". За това занимание не е необходимо предварително записване. То е включено в билета за Музейко. - На изложбата   в експозиционния център \"Флора\" от 9 до 20 часа може да се види най-едрият вид пеперуда в света - Attacus Atlas, наричана за по-кратко \"Атлас\", съобщиха от Регионалния исторически музей. След като се излюпят, пеперудите \"Атлас\" не се хранят. Те нямат хоботче и живеят, докато им стигнат резервите, натрупани в гъсеничния период. Затова техният живот е много кратък - едва 2-3 дни. Пеперудата е истински гигант. Размахът на крилете й достига до 30 см, като женските екземпляри са по-едри от мъжките. В тъмнината тази пеперуда често е бъркана с птица заради големия си размер.  - фестивалът   се провежда на площада с безплатни прожекции.", "date": "2017.07.28", "title": "С децата в почивните дни (29 и 30 юли)"}
{"url": "http://www.dnevnik.bg/citat_na_deniia/2017/07/28/3015035_citat_na_denia_premierut_borisov_e_bezsporniiat_lider/", "text": "Това каза, председателят на парламентарната група на ГЕРБ Цветан Цветанов в декларация от името на групата. Според Цветанов Борисов е лидер, защото го канят на всички международни срещи, на които се решава бъдещето на региона. БСП се опитвали да поставят етикет \"суджук\" на третия кабинет на Бойко Борисов, но нямало как това да направи партия, която е купувала ромски гласове на изборите, смята Цветанов", "date": "2017.07.28", "title": "Цитат на деня: Премиерът Борисов е безспорният лидер на Балканите"}
{"url": "http://www.dnevnik.bg/bulgaria/2017/07/28/3015039_prezidentut_na_franciia_idva_v_bulgariia_na_25_avgust/", "text": "Президентът на Френската република Еманюел Макрон ще посети България на 25 август по покана на държавния глава Румен Радев и на министър-председателя Бойко Борисов, съобщиха от прессекретариата на държавния глава. По време на визитата му ще бъдат обсъждани теми от дневния ред на Европейския съюз, европейската перспектива на страните от Западните Балкани, охраната на външните граници на ЕС, както и въпроси на двустранното сътрудничество между България и Франция.", "date": "2017.07.28", "title": "Президентът на Франция идва в България на 25 август"}
{"url": "http://www.dnevnik.bg/bulgaria/2017/07/28/3015042_ednata_ot_arestuvanite_bulgarki_v_turciia_e_osvobodena/", "text": "Една от двете задържани в Турция българки е била освободена, съобщиха от външно министерство. Тя се е обадила късно снощи да съобщи лично на консула в Анкара, че след разпит в полицията е пусната на свобода. В ареста засега остава дъщеря й. Двете бяха арестувани в турския курорт Дидим  заедно с един британец. Те са задържани по подозрение в тероризъм. В българското генералното консулство в Истанбул пък е бил получен факс от наблюдаващия прокурор Мехмет Джан Мъхчъ, в който той пише, че не е намерил основания за задържане на българските граждани. Вчера той уточни, че няма повдигнати обвинения срещу двете. В момента семейството им и консулът пътуват към следствения арест. Осигурена им е защита. В генералното консулство в Истанбул, както и в посолството в Анкара, вече са създадени оперативни щабове под ръководството на посланик Надежда Нейнски. От външно министерство уточняват, че премиерът Бойко Борисов и вицепремиерът Екатерина Захариева следят лично развитието на казуса. Задържаните са майка и дъщеря. Майката се казва Веселина, а дъщерята - Мира. Те са от турски произход. По информация на турски медии, при разпитите дъщерята е заявила, че следвала право в Холандия и Англия. Там се е запознала с британеца Джоузеф преди 2 години, а преди 10 дни заедно са пристигнали на почивка в Турция. В профилите в социалните мрежи на двете жени са споделени материали, свързани с кюрдските милиции \"Сили за защита на народа\", смятани за сирийския клон на забранената в Турция ПКК. Джоузеф и Мира имали снимки с униформи на кюрдските милиции, съобщава Анадолската агенция.", "date": "2017.07.28", "title": "Едната от арестуваните българки в Турция е освободена"}
{"url": "http://www.dnevnik.bg/biznes/2017/07/28/3015017_biznes_klimatut_se_vloshava_v_razgara_na_liatoto/", "text": "През юли 2017 г. общият показател на бизнес климата се понижава с 1.4 пункта в сравнение с юни. Това е второ понижение на показателя след спад с 0.7 пункта през юни. Въпреки разгара на строителния сезон, по-неблагоприятни са условията за бизнес в строителството. В услугите и търговията на дребно, при които със сезона на отпуските обичайно се очаква оживление, сред мениджърите също преобладава скептицизмът. Конкуренцията и несигурната среда подхранват опасенията на предприемачите за бъдещо неблагоприятно развитие на компаниите им. Всеки четвърти индустриален мениджър се оплаква от недостиг на работна ръка. На този фон не се очаква увеличение на цените през следващите три месеца. Само в промишлеността има подобрение Единствено мениджърите на индустриалните компании подобряват оценките си за състоянието на бизнеса и очакванията занапред. Съставният показател \"бизнес климат в промишлеността\" се увеличава с 1.3 пункта спрямо предходния месец. Едновременно с това прогнозите им за износа и за производствената активност през следващите три месеца са по-неблагоприятни. Средното натоварване на мощностите през юли спрямо април се понижава с 0-8 пункта до . 74.7%.", "date": "2017.07.28", "title": "Бизнес климатът се влошава в разгара на лятото"}
{"url": "http://www.dnevnik.bg/kultura/2017/07/28/3004593_otkus_ot_curkva_ot_sunishta_na_boian_kracholov/", "text": "\"Църква за сънища\" е дебютна за Боян Крачолов. Въпреки това обаче тя представлява зрял и завършен текст, който разкрива оригиналния прозаически талант на своя автор. В тези трудноопределими в жанрово отношение фрагменти Боян Крачолов умело балансира между сюжетността и есеизма, демонстрира способност да изгражда поанта, съчетава иронията и автоиронията със задълбочено послание. Ани Бурова Емоционални, романтични, мечтателни, момчешки, на ръба на алегорията и дълбоко в символизма, тези кратки текстове представят един нов автор в българската литература. Жанрът е проза, до такава степен дестилирана от всичко \"прозаично\", че в нея е останала преди всичко лиричната приповдигнатост на поезията. Често този тип писане гравитира в устойчива белетристика, но Боян Крачолов съзнателно се съпротивлява срещу това. Кристин Димитрова Нещо тука за писането трябва да кажа. Сигурно откога пиша. И защо. И какво ме провокира. За жени пиша ли. Колко често. Какво съм завършил. Какво правя с живота си. Кой съм изобщо. И какво си позволявам тука разкази да пиша, ами не се захвана с нещо смислено, на двайсет и четири станах вече, на какво прилича това, хайде малко по-сериозно. Много въпроси, много нещо. А то май винаги е било доста просто. Пиша от нужда. От това, че нещо все не ми стига. Пиша, за да избягам от себе си. Или за да се открия. Не съм сигурен вече кое от двете е, но май едното все води към другото. Пиша, защото се влюбвам лесно. Трудното идва после. Та трябва пак да пиша. За да мога да се примиря с някои неща, с които не мога другояче. Като ме боли, пиша. Или като съм щастлив. По същата причина се занимавам с театър. Може би за да се преборя сам. Или да се разбера. Толкова. Другото го пише в книгата. Боян Крачолов Боян Крачолов, Кукувичи яйца Баба ми често разказваше за едни сънища, които се разхождали като чума по хората. Наричаше ги \"ничиите\" сънища – понеже никой човек не ги бил сънувал. И затова никой човек не можел да ги изсънува докрай. Според нея сънищата също били Божие творение – когато Господ създавал ангелите, хората и всички живи твари, създал и сънища, които да им прилягат. Но както човекът се различавал от ангела, така се различавали и техните сънища. За човека било фатално да сънува ангелски сън, защото чуждата нему структура щяла да го оплете в себе си и да го погуби. И за да предпази чадата си, Господ разделил хората и ангелите – да не се разбъркват и омесват сънищата им. Ала когато прокуденият ангел пропадал през земята, се опитал да се залови за сънищата човешки, че по тях да се изкачи обратно. Но те били твърде слаби, за да го издържат – създадени били за хората, материята им била по-рехава, и той пропаднал. Тези, обаче, за които се заловил, приели част от структурата на ангелския сън. И така създадените мелези заживели свой собствен живот. Оттогава скитосват по света. Но никой не ги нарича по името на този, комуто принадлежат, защото така може да ги извика при себе си. \"В съня – гледаше ме тя – трябва да влизаш бавно и плавно, почти в съзнание. Като в жена бе. Няма каква да е жена, няма и какъв да е сън. Всеки сън и всяка жена са различни от всички други. И трябва да им се отдадеш съзнателно. Само глупците се хвърлят в сънищата си от раз, както се хвърлят и в жените си. А това – казваше – е най-страшно. Да потънеш в съня, като че ли камък във вода потъва. Ама камъка си е камък, а ти си живо. Не знаеш какво може да те чака в дълбокото. В морето от сънища никога не е безопасно.\" Ничиите сънища са като течност, която приема формата на съда, в който е налята. Те поемат спомените, мечтите и кошмарите на човека, у когото са попаднали, за да не може той да ги разпознае като не-свои. И понеже няма способността да ги изсънува докрай, е принуден всяка вечер да сънува продължение на съня от предишната. Така бавно и постепенно осиротелите сънища започват да създават свой свят, захранван от приемника. Такъв, който да се харесва на сънуващия повече от неговия собствен. \"Когато започне да се уморява от това тука - говореше тя, - значи червеят вече му яде мозъка. Като почне да слабее тука, значи пълнее там.\" Когато разбереш, че сънуваш ничий сън, вече е твърде късно. Както птицата разбира твърде късно, че яйцето, което е мътила, не е нейно, а кукувиче. \"Щом веднъж си разбрал – казваше баба ми, – не можеш вече да останеш тука. Тука не е за тебе.\" *** Баба ми и за нея много говореше. \"Това момиче ще ти развали живота – казваше, – акъла си си загубил, събери го, докато е време, че после ще е късно.\" Може би беше права. С нея се разделихме преди няколко години. Да кажем, седем, може и осем да са били. Тя замина за някъде. Мисля, че се е омъжила. Вече имам друга жена. И деца. Но те са тук, а тук аз съм сам. А там съм с нея, Боже. Там сме само двамата. Но деца имам, не мога живота си с лека ръка да отнема, как така ще ги оставя сами, как ще оставя жена си, нали грях ще бъде, грях... А тук това не е живот. Без нея няма живот. Няма къде да се скрия, където и да ходя, сънищата ми все по петите ми. Децата и те. Като бездомник се скитам. Където и да ида, все съм чужд. Заприличах вече на съня си. Тръни Не можеше да заспи. Нещо все го бодеше. Като че ли завивките му бяха пълни с трохи. Като че ли нещо се беше намъкнало в леглото му, под юргана му.По едно време не издържа, изправи се, метна юргана на един стол, издърпа чаршафа от леглото и го тръсна... ...и с тръскането изхвърли една гола жена, която падна на пода. Той пак тръсна чаршафа. И излетя втора. И пак. Трета. И пак. Четвърта. И пак. Пета. Това продължи известно време. Метна чаршафа на леглото и прилежно го приглади. Легна, зави се и се намести удобно. Преди да заспи, хвърли едно око към осеяния с голи жени под и се сети, че от доста време не се беше влюбвал.", "date": "2017.07.28", "title": "Откъс от \"Църква от сънища\" на Боян Крачолов"}
{"url": "http://www.dnevnik.bg/sport/2017/07/28/3015058_uefa_moje_da_nakaje_milan_za_narushavane_na/", "text": "Европейската футболна централа  УЕФА  след внимателно ситуацията около \"Милан\" и може да реагира във всеки един момент. Това съобщи шефа на Лицензионната комисия към УЕФА и комисията по финансов феърплей Андреа Траверсо. \"Милан\" няма да бъде изключение от правилата за финансов феърплей, защото нито един клуб не е облагодетелстван. Всички в клуба знаят, че не могат ад правят каквото си искат, дори да желаят да се върнат на най-високо ниво. Предупредили сме ги, че следим ситуацията и знаят, че ако продължават с огромните харчове ще има санкция\", каза Траверсо. Той обясни пред \"Гадзета дело Спорт\", че според новото споразумение за сътрудничество, на клубовете, които се завръщат в европейските турнири се дават не три, а четири години за  регулиране на финансовата ситуация . Според Траверсо в момента няма отбор в Европа, който да нарушава правата на финансовия феърплей, независимо че се харчат огромни суми за трансфери през лятото. \"Манчестър сити\" и ПСЖ харчат много, но те уважават правилата. Двата клуба имат огромни приходи, така че могат да предприемат такива ходове на пазара и да пазаруват\", обясни директорът в УЕФА. Италианецът смята, че благодарение на въвеждането на финансов феърплей ситацията в клубовете е много по-стабилна. \"През 2010 г. загубите бяха около 1.7 млрд. евро, докато сега цифрата е редуцирана до под 300 млн. Вече можем да виждаме много големи трансфери без те да нарушават правилата\", добави Траверсо. Според него футболът е отражение на реалния живот и в този бизнес не се случва нищо по-различно или революционно. \"Виждаме, че в световен мащаб богатите стават още по-богати, а бедните – обедняват повече. Футболът не е изключение, но тук говорим за състезание, а не само за бизнес\". До момента  \"Милан\"  привлече 10 нови футболисти повече от 200 млн. евро. В същото време обаче клубът няма сериозни приходи в последните години, след като не участва в европейските турнири. Това предизвика бурна реакция от останалите италиански клубове, които обявиха ходовете на \"росонерите\" за самоубийствени. В четвъртък вечер \"Милан\" беше гост на румънския \"Универститатя\" (Крайова) в мач от третия предварителен кръг на Лига Европа. \"Росонерите\" спечелиха с 1:0, с гол на Рикардо Родригес, а за \"Университатя\" играха двамата български футболисти Христо Златински и Радослав Димитров.", "date": "2017.07.28", "title": "УЕФА може да накаже \"Милан\" за нарушаване на финансовия феърплей"}
{"url": "http://www.dnevnik.bg/bulgaria/2017/07/28/3015064_trudova_zlopoluka_sus_zaginal_spria_dvijenieto_na/", "text": "Един работник е загинал, а други давма са пострадали при трудова злополука в пловдивското село Златиграп, съобщиха от Национална компания \"Железопътна инфраструктура\". Инцидентът е станал тази сутрин при новостроящ се надлез на жп гара. Заради силния вятър при монтирането на 22-метрова греда тя пада и къса контактната мрежа в жп участъка. При срутването си затиска работниците. Загиналият е на 29 години. Единият от пострадалите е в добро състояние, докато другият пострадал тежко и е с открита фрактура на глезена. Предстои му операция. Животът му е вън от опасност. От Инспекция по труда са изпратили екип на мястото на инцидента, за да проверят дали са спазени правилата за безопасен труд. Колоната е паднала върху релсите и заради това е преустановено движението на влакове в междугарието Пловдив-Стамболийски, което наложило да се спрат влаковете между София и Бургас. За пътниците са осигурени автобуси между Пловдив и Стамболийски. Аварийни екипи работят по разчистването на линиите.", "date": "2017.07.28", "title": "Трудова злополука със загинал спря движението на влакове между София и Бургас"}
{"url": "http://www.dnevnik.bg/zdrave/2017/07/28/3015060_blizo_500_hil_lv_struva_na_durjvata_neuspeshniiat_opit/", "text": "Общо 365 хил. лв. струва на държавния бюджет внедряването на неуспешната електронната система за идентификация с пръстов отпечатък в болниците в страната. Заедно с разходите на здравната каса по системата, общо публичните средства стават близо половин милион лева, обяви министърът на здравеопазването Николай Петров в отговор на въпрос от БСП по време на днешния, последен преди ваканцията, парламентарен контрол. Тази сметка обаче не включва разходите на болниците, които бяха задължени да заплатят за техниката, свързана със системата. Правилото за регистрация с пръстов отпечатък в болници беше въведено от министър Петър Москов в предишния кабинет \"Борисов\", и след дела беше  окончателно отменено от Върховния административен съд през пролетта  със становището, че  Петров съобщи, че няма заведени искове срещу министерството, заради административния проблем, който се създаде с неуспешната система, но са се получили писма от директори на болници с въпроса кой ще покрие техните разходи. Болниците бяха длъжни сами да си закупят необходимите машинки и да променят начина си на работа за няколко месеца. Министърът коментира, че въпросът е основателен, но ведомството им е върнало отговори, че то не може да ги покрие.", "date": "2017.07.28", "title": "Близо 500 хил. лв. струва на държвата неуспешният опит с пръстовите отпечатъци в болниците"}
{"url": "http://www.dnevnik.bg/morski/2017/07/28/3015065_kakvo_ostana_skrito_ot_biografiite_na_varnenskite/", "text": "Четирима души със спорна репутация и неясни заслуги към града попълниха листата на почетните граждани на Варна. Сред седемте нови попълнения в списъка, в който от 1983г. насам е записано и името на бившия либийски диктатор Муамар Кадафи, са \"звездата на руската естрада \" Филип Киркоров, президентът на Варненския Свободен университет Ана Недялкова, проф. д.и.н. Казимир Попконстантинов и Пламен Градинаров, някогашен кмет на градски район. Останалите четирима, които в Деня на Варна – 15 август, ще бъде връчен \"златен ключ\", са бившият ректор на Техническия университет в града проф. д.т.н. Асен Недев, председателят на фондация \"Българска памет\" д-р Милен Врабевски, шампионката по борба свободен стил Елица Янкова и археологът проф. д.и.н. Казимир Попконстантинов. Веднага след гласуването вчера, пресцентърът на Общинския съвет във Варна разпространи биографии на удостоените. В тях обаче липсват важни подробности. В текста, разказващ за е спестена цяла страница от политическата й кариера в бившата Българска комунистическа партия. Преди 1989 г. Недялкова е била секретар по идеологическите въпроси в градския комитет на БКП във Варна. По същото време тя е и преподавател в т.нар. \"Академията за обществени науки и социално управление\" (АОНСУ) - политическа школа на комунистическата партия в България за подготовка на номенклатурните й кадри. Именно нейната база през 1991г. се превръща в частен университет, ръководен от Недялкова. През 2013г. тя е избрана за негов президент. Под ръководството на Анна Недялкова през 2009г. във Варненския Свободен университет е открит \"първият в Източна Европа и на Балканите\" Руски център, финансиран изцяло от Той е създаден от Владимир Путин, за да \" формира благоприятно обществено мнение за Русия\". \"Русский мир\" е управлявана от бившият шеф на КГБ Вячеслав Никонов и депутатът от руската Дума Леонид Слуцки, който през 2014г. попадна в списъка на руските граждани, чиито активи бяха блокирани и за тях бе наложена забраната за издаване на визи от Държавния департамент на САЩ заради съдействие при незаконното анексиране на Крим от Русия. е роден във Варна през 1967 г. Това вероятно е и единствената му \"заслуга\" към града. Изпълнителят на хита \"Дископартизаны\" на два пъти бе награждаван с високи отличия лично от Путин - Орден за заслуги пред отечеството II степен и Орден на честта. Двете отличия му бяха връчени лично от Владимир Путин. е бивш кмет на варненския район \"Приморски\", номиниран от БСП. Най-известният епизод от кариерата на Градинаров като районен кмет е пожарът в кметството му през 2009г., при който изгоря целият архив. \"Приморски\" е най-големият градски район в България. Той обхваща северната част от Морската градина, граничеща с т.нар. \"Алея Първа\", курортите \"Св. Св. Константин и елена\", \"Златни пясъци\", \"Ален мак\", кварталите \"Бриз\", \"Трката\" и др., към които от години има засилен инвестиционен интерес. През 1978г. Градинаров е назначен за зам.-началник на разузнавателната служба \"Военна информация\" на Българска народна армия. В този период той е изпратен на двугодишно обучение във Военноморската академия на тогавашния Ленинград. От 2005 г. е назначена на ръководна длъжност в отдел \"Социална политика и човешки ресурси\" на \"Лукойл-Нефтохим\". Важна част от биографията на Градинаров са годините, които преди 1989 г. прекарва в разузнавателното поделения \"Тихина\". Според множество публикации, които почетния гражданин никога не е опровергавал, от там водела началото си близостта му с Марин Митев, Иво Каменов и Емил Радев. През 90-те години имената на първите двама бяха свързвани с тогавашната групировка \"ТИМ\". В момента Митев и Каменов са съпредседатели на Управителния съвет на \"Химимпорт\", а Радев – евродепутат със силно влияние върху общинската администрация във Варна. На 28 юли 2010 г. на остров Свети Иван, край Созопол в който се предполага че са съхранявани части от мощите на Свети Йоан Кръстител. Във Варна той е известен с разкопките на т.нар. Княжески манастир в местността \"Караач теке\" и край с. Равда, Провадийско. Попконстантинов е известен с близостта си до лидера на крайната националистическа партия \"Възраждане\" Костадин Костадинов, общински съветник във Варна и председател на комисията по образование, която е одобрила предложението за удостояване на професора с почетно гражданство. Според документи, разсекретени от Комисията по досиетата през 2012 г., Казимир Попконстантинов е бил таен агент на комунистическата Държавна сигурност. Под псевдонимите Методи и Методий той е работил за VI управление на ДС, занимавало се с репресии срещу интелектуалци - противници на режима. По данни на Комисията по досиетата, Попконстантинов епродължил агентурната си дейност и след 1989г. Само двама от седмината нови почетни граждани на Варна, в биографиите си. Това са д-р Милен Врабевски и бившият ректор на Техническия университет в града проф. д.т.н.Асен Недев. учредил Фондация \"Българска памет\". Той е собственик на научноизследователския център \"Comac Medical\" – специализиран в областта на клиничната медицина. Компанията му управлява научни проекти в 21 европейски държави. През април т.г. Врабевски отказа да получава като дарение държавната субсидия на партията \"Възраждане\", оглавявана от Костадин Костадинов. е бил ректор на Техническия университет във Варна в периода 1991 – 1999 г. Той е автор на 15 учебника и 2 книги. Член на Висшата атестационна комисия, на Международната академия по информатизация към ООН. От предварителния списък с номинирани за почетно гражданство на Варна, със съвместно решение на Комисиите \"Култура и духовно развитие\" и \"Образование и младежки дейности\" отпаднаха пет имена. Те бяха наса българският мъченик Блажен Йосафат Шишков, композиторът проф. Милко Коларов, филмовият режисьор Атанас Атанасов, иноваторът в областта на информационните технологии Драгомир Славов.", "date": "2017.07.28", "title": "Какво остана скрито от биографиите на варненските почетни граждани (допълнена)"}
{"url": "http://www.dnevnik.bg/sviat/2017/07/28/3015087_trump_za_poreden_put_ne_uspia_da_otmeni_zdravnata/", "text": "Американският Сенат отказа с 51 на 49 гласа да отмени здравната реформа на  президента Барак Обама , известна като \" Обамакеър \". Трима сенатори републиканци –  Джон Маккейн , Сюзън Колинс и Лиса Мъркауски, гласуваха \"против\" заедно с обединените демократи. \"Американският народ ще съжалява, че не можахме да открием по-добър път напред\", каза лидерът на републиканците в Сената  Мич Макконъл . Това  поредно поражение  в опитите за отмяна на  здравното осигуряване за бедните  оставя Тръмп без нито един голям законодателен успех в шестте му месеца на поста. Това се случва въпреки факта, че неговата партия контролира Белия дом и двете камари на Конгреса. Разочарование ще се усети и на финансовите пазари, които очакваха бързи промени в здравеопазването, данъците и разходите за инфраструктура, пише агенция \"Ройтерс\". Тръмп неколкократно нападаше републиканците в Конгреса, че не могат да преодолеят вътрешните си разделения, но предложи законодателство, нито ясни насоки към какви политики ще се стреми след отмяната на \"Обамакеър\". Президентът е настоявал в различни моменти, че здравната реформа на Обама трябва да бъде оставена \"да пропадне\"; да бъде отменена, без да има какво да я замени; и да бъде отменена и заменена с друга формула. Законът за достъпното здравеопазване, както е истинското име на \"Обамакеър\", бе най-значимото вътрешнополитическо постижение на предишния президент.", "date": "2017.07.28", "title": "Тръмп за пореден път не успя да отмени здравната реформа на Обама"}
{"url": "http://www.dnevnik.bg/politika/2017/07/28/3015091_dialozi_v_parlamenta_ot_gerb_vi_lujat_do_zaredete_se_s/", "text": "И последният парламентарен петък за сезона не се размина с традиционната размяна на нападки, етикети и обвинения между партиите, наречени \"декларации от името на парламентарна група. Този път участващите партии бяха само 3 – БСП, ГЕРБ и ДПС. Първи започнаха БСП. \"След дълги и мъчителни преговори, по-точно пазарлъци и договорки, 44-тото Народно събрание състави мнозинство, излъчило кабинет номер 3 на Борисов. За пореден път българските граждани се оказаха излъгани, дойдохте на власт от тяхно име и точно заради тази власт ги продадохте\", каза заместник-председателят на групата на БСП Жельо Бойчев. \"Започнахте със скандални кадрови назначения и лобистки законопроекти. Заложихте на език на омразата и чертаене на разделителни линии в българското общество\", отбеляза Бойчев. Според него най-страшното нещо в политиката е да лъжеш гражданите, използвайки ги само в качеството им на електорат, а след изборите да не държиш на обещанията си. Той добави, че БСП декларирали, че са готови да водят диалог и да постигат съгласие по въпроси с национална значимост. Това обаче се случило само два пъти, общата декларация за погрома на македонския парламент и вчерашната подкрепа за Договора за добросъседство. \"Вместо разговор за приоритетите на Председателството, започнахме да търсим кой открадна парите в НДК. Колкото и да не искате, НДК се превърна в символ на нашето Председателство\", каза още Жельо Бойчев. Той засегна и проверката на прокуратурата на бившия депутат от ГЕРБ Живко Мартинов,  който упражнявал натиск над търговец за предоставяне на 4 тона суджук  използвайки името на премиера Бойко Борисов. \" Искате да сложите етикет \"Суджук\" за управлението \"Борисов\" 3, но означава ли това, че вашият е \"Купените гласове сред ромските махали\", отговори на Бойчев председателят на ГЕРБ в парламента Цветан Цветанов. \"Дадохме шанс и възможност БСП да се поправят и да бъдем позитивни, когато завършваме една сесия, за да можем да очертаем по-добрите си намерения и перспективи за страната ни. Явно може би това, което ще остане като емблема за тези избори и за начина, по който увеличиха парламентарната си група БСП, беше благодарение на разговори на представители, които бяха осъдени и излежават присъдите си в затворите, за да купуват успешно съответните гласове. Спазвайки традициите, Цветанов припомни, \"постиженията\" на правителствата на Сергей Станишев и Пламен Орешарски като спирането на еврофондовете и липсата на доверие към правителството. \"Знаем колко ви е тежко, знаем колко ви боли\", каза Цветанов за загубата на изборите от БСП. Според него лидерът на БСП Корнелия Нинова не е на работа днес, защото няма енергия. \"Молбата ми към вас е - починете си, заредете си с повече позитивна енергия, защото тя дава повече продуктивност\", посъветва БСП депутатите Цветанов. \"В хоризонта на предстоящото председателство България няма право на грешки, няма право на съмнения за грешки. Отчитаме липса на ясна програма и платформа за управление, хаос в управлението, грешната формула за управленско мнозинство заложи грешка в управлението\", каза председателят на ДПС Мустафа Карадайъ за първата сесия на 44-то Народно събрание. Според него, \"ако денят се познава от сутринта перспективата не е добра\". Според Карадьйъ е налице подмяна на властта, а избирателите са излъгани за високи доходи и пенсии. \"Налице е омраза, агресия, разделение и липса на перспектива. Агресията е навсякъде\", коментира Мустафа Карадайъ.", "date": "2017.07.28", "title": "Диалози в парламента: От \"ГЕРБ ви лъжат\" до \"Заредете се с положителна енергия\""}
{"url": "http://www.dnevnik.bg/biznes/2017/07/28/3015096_bulgariia_er_niama_publichni_zaduljeniia_obiavi/", "text": "В информационната система на Националната агенция за приходите (НАП), към 25 юли 2017 г., няма данни за наличието на непогасени в съответния срок за доброволно изпълнение публични задължения на \"България Ер\" АД. Това съобщи финансовият министър Владислав Горанов по време на парламентарния контрол днес. Той отговори на въпрос на депутатите от БСП Румен Гечев и Георги Свиленски, по чиято информация публичните задължения на превозвача били в размер на 50 млн. лв. Те попитаха в какъв размер са те, как се обслужват и какво прави държавата, за да защити интереса си. Гечев и Свиленски имат предвид  сумата, която авиокомпанията дължи на летище \"София\" . Гечев заяви, че заради невъзможността сумата да бъде събрана, е възможно Европейската комисия да започне наказателна процедура заради непряка държавна помощ за превозвача. ( - преди малко повече от година нискотарифната \"Райънер\"  обяви, че ще сезира Брюксел  за нерегламентирана помощ в полза на националния превозвач, изразяваща се в неплащане на такси). \"Взаимоотношенията между \"България ер\" и \"Летище София\", свързани с плащане на такси, са извън компетентността на НАП до 5 септември 2017 г. по силата на ратифициран от българския парламент международен договор от 38-мото Народно събрание. В този смисъл НАП, тъй като международният договор е с предимство пред вътрешното законодателство, не може до тази дата да прилага ДОПК по отношение на уреждането на взаимоотношенията между \"България ер\" АД и \"Летище София\", отговори Горанов. След като отговори конкретно на въпроса на двамата народни представители, финансовият министър допълни, че по закон НАП няма право да разгласява информация за конкретния размер на публичните задължения на дадено задължено лице. В действащото законодателство липсва правно основание за разкриване на данъчна и осигурителна информация по искане на народен представител, каза той.", "date": "2017.07.28", "title": "\"България ер\" няма публични задължения, обяви финансовият министър"}
{"url": "http://www.dnevnik.bg/politika/2017/07/28/3015102_pavel_shopov_ot_ataka_poiska_zakrivane_na_komisiiata/", "text": "Депутатът Павел Шопов (\"Обединени патриоти\"/\"Атака\") поиска Комисията за защита от дискриминация /КЗД/ да бъде закрита, защото от нея нямало смисъл, а парите за издръжката можели да отидат за нещо по-полезно. Според Шопов в България били дискриминирани българите, като ги обвиняват в нетолерантност. Това стана по време на разискванията за избор на ново ръководство и членове на КЗД. След неговото изказване Халил Летифов от ДПС призова председателят на парламента да не допуска езикът на омразата в българския парламент. Преди Шопов, Джейхан Ибрямов (ДПС) отбеляза, че според официални данни нетолерантността се е повишила много в българското общество, което дори било забелязано от певците. Ибрямов имаше предвид хита \"Мотел\" на Азис. Парламентът преизбра за председател на КЗД Ана Джумалиева (предложена от ГЕРБ) със 166 гласа \"за\" и осем въздържали се. За заместник-председател бе преизбран Баки Хюсеинов, кандидат на БСП и с минало в \"Държавна сигурност\", петима бяха против и 14 се въздържаха. За членове на антидискриминационния орган бяха избрани Орлин Колев (Обединени патриоти), Златина Дукова (ГЕРБ) и  Сабрие Сапунджиева  – от ДПС.", "date": "2017.07.28", "title": "Павел Шопов от \"Атака\" поиска закриване на Комисията за защита от дискриминация"}
{"url": "http://www.dnevnik.bg/sviat/2017/07/28/3015067_rusiia_konfiskuva_amerikanski_imoti_i_naredi_na_sasht/", "text": "Русия поиска от Съединените щати да намали броя на дипломатите си, базирани в страната, най-късно до 1 септември и обяви, че конфискува дипломатически комплекс в парка \"Сребърен бор\" край Москва и друга сграда в руската столица. Това обяви руското външно министерство, цитирано от ТАСС и \"Ройтерс\". Мярката е в отговор на новите санкции, които Вашингтон ще наложи на Москва и които Сенатът одобри в четвъртък вечерта. Руската дипломатическа служба каза, че ще действа реципрочно, ако Вашингтон реши да експулсира още руски представители, акредитирани на американска територия, както  направи бившият президент  Барак Обама миналата година. След решението на Белия дом в края на миналата година руският президен Владимир Путин каза, че  за момента страната му ще се въздържи  от реципрочен отговор. Към документа има и клауза, която би блокирала решение на Тръмп да облекчи съществуващите санкции, наложени на Москва. Текстът засяга редица сектори на руската икономика и създава безпокойство в Европейския съюз. Законопроектът съдържа и нови санкции за Иран и Северна Корея. Това беше първият по-значим външнополитически законопроект, одобрен от Конгреса, откакто Тръмп встъпи в длъжност. Мерките на Москва Освен споменатата дача, ползвана от американски дипломати, руските власти изземат складови помещения на \"Дорожная улица\" в Москва. Администрацията на Обама също конфискува два руски имота - един в Ню Йорк и един в Мериленд - когато експулсира руски дипломати през декември. САЩ се задължават да освободят дачата в парка \"Сребърен бор\" за по-малко от седмица - до 1 август. Американските власти имат месец повече, \"до 1 септември, да сведат броя на дипломатически и технически служители, работещи в посолството на САЩ в Москва, в генералното консулство в Санкт-Петербург, Екатеринбург и Владивосток, в точно съответствие с броя на руските дипломати и служители от техническия персонал, които се намират в САЩ,\" казва Външното министерство в Москва  в изявление . \"Това означава, че общият брой на персонала, който може да е ангажиран в американските дипломатически и консулски учреждения в Руската федерация, се съкращава до 455 души.\" Точният брой на действащите американски дипломати в Русия не беше известен към момента, в който външното министерство обяви санкциите. Според служител на американското посолство в Русия, цитиран от \"Ройтерс\", броят е около 1100 души, което би означавало Вашингтон да съкрати числеността им повече от два пъти. Този брой включва както руски, така и американски граждани. По-голямата част от персонала, включително 300 граждани, работят в основната сграда на посолството в Москва заедно с други, базирани в консулски отдели. В началото на юли руски представители  казаха , че е възможно Москва да нареди на Вашингтон да съкрати дипломатическия си персонал в Русия с няколко десетки души. Последваха срещи на руски и американски представители в опит да се реши дипломатическата криза. \"Заложник на вътрешнополитически борби\" Добре известно е, че Русия е направила и прави всичко възможно, за да се нормализират двустранните отношения, да се развиват връзки и сътрудничество със САЩ по най-важни въпроси от международните теми на деня, включително преди всичко борба с тероризма, разпространението на оръжия за масово поразяване, незаконната търговия с наркотици, нелегалната миграция, киберпрестъпността и др., казва руското външно министерство. \"Изхождали сме и изхождаме от това, че ефективното решаване на световните проблеми става само съвместно.\" Съединените щати обаче използват \"абсолютно измисления предлог\" за намеса на Русия във вътрешните им работи, за да \"провеждат грубите антируски санкции\", които нарушават Виенската конвенция, \"принципите на международното право, противоречат на норми на ООН, ВТО, елементарни стандарти на цивилизованото междунаодно общуване.\" Новият закон очевидно показва, че \"отношенията с Русия са станали заложни на вътрешнополитическите борби в самите Съединени щат,\" продължава министерството. Друга цел е да се използват \"политически инструменти\", за да се \"създаде недобросъвестно конкурентно преимущество за САЩ в глобалната икономика.\"", "date": "2017.07.28", "title": "Русия конфискува американски имоти и нареди на САЩ да изтеглят стотици дипломати"}
{"url": "http://www.dnevnik.bg/biznes/2017/07/28/3015116_bulgariia_se_uchi_ot_surbiia_kak_da_se_bori_s_cherniia/", "text": "С прилаганите в Сърбия мерки за предотвратяване на нерегламентираната продажба на горива се запозна българска делегация, водена от зам.-министъра на финансите Бойко Атанасов, съобщи Министерството на финансите.", "date": "2017.07.28", "title": "България се учи от Сърбия как да се бори с черния пазар на горива"}
{"url": "http://www.dnevnik.bg/sport/2017/07/28/3015129_neimar_se_sbi_sus_suotbornik_na_trenirovka/", "text": "Звездата на \"Барселона\"  Неймар  не слиза от заглавията в последните няколко седмици. Бразилецът, който упорито е спряган за трансфер в ПСЖ, отново привлече вниманието върху себе си, след като се сби със съотборник. Социалните мрежи разпространиха видео, на което се вижда как Неймар влиза в юмручна схватка с Нелсон Семедо. Десният бек и звездата на каталунците се гонят по терена, опитвайки се да се ритнат един друг. Страстите са потушени от Хавиер Масчерано, който разделя двамата един от друг. След това обаче Неймар продължава да преследва съотборника си и да му иска обяснение, преди да бъде спрян окончателно от Серхио Бускетс. Според медиите в Испания напрежението около бразилеца в последните седмици го кара да си изпуска нервите постоянно. Издания, близи до отбора, твърдят, че  Неймар е твърд в решението си да напусне . \"Той не иска да играе втора цигулка на Меси. Неймар е на 25 години и вярва, че му е време да спечели Златната топка, ако играе за друг голям отбор\", пишат в Испания. Спекулациите се засилиха в последните часове и с изказване на халфа Иван Ракитич. Хърватинът обясни, че Неймар е изправен пред трудни решение. \"Естествено, че всичи в отбора искаме той да остане при нас. Много е нужен на \"Барселона\", но каквото и да избере, ние ще уважим неговото решение. Само искам да му кажа, че никъде няма да получи тази привързаност, на която се радва тук\", каза плеймейкърът.", "date": "2017.07.28", "title": "Неймар се сби със съотборник на тренировка"}
{"url": "http://www.dnevnik.bg/razvlechenie/2017/07/28/3015132_samolet_na_lufthanza_kacna_s_putnik_poveche_na_borda_-/", "text": "\"На 26 юли полетът на \"Луфтханза\" LH543 от Богота до Франкфурт определено беше различен както за пътниците (191 на брой), така и за екипажа (13 души)\", пише в съобщение на германския авиопревозвач от днес. 38-годишната българка Десислава К. е родила здраво момче по време на полет на авиокомпанията от Богота до Франкфурт. Детето се е родило в 12.37 часа (10.37 UTC) на 26 юли над Атлантическия океан. И майката, и бебето Николай са добре, се уточнява в съобщението. А мястото на раждане: височината на полета по това време над Северния Атлантик е 39 000 фута (около 11 800 метра) при 49 градуса северна географска ширина и 21 градуса западна географска дължина. По време на полета жената изпитва симптоми на преждевременно раждане. Екипажът премества някои пътници в предните редици, а задната част на самолета се превръща във временна родилна зала, като площта е затворена с преграда. Раждането протича без усложнения и съдействие за него е оказано от кабинния екипаж и трима лекари, които са били на борда като пътници. За да предостави на майката и нейното новородено дете възможно най-бърза последваща медицинска грижа, капитанът на полета решава да направи междинно кацане в Манчестър. В 13.09 часа местно време самолетът каца вече със 192 пътници на борда. След като медицинските екипите поемат майката и бебето, полетът продължава по направление към Франкфурт и каца в 17.28 часа местно време. Ражданията на борда са голяма рядкост. От 1965 г. това е единадесетото раждане по време на полет на \"Луфтханза\". ", "date": "2017.07.28", "title": "Самолет на \"Луфтханза\" кацна с пътник повече на борда - новородения Николай"}
{"url": "http://www.dnevnik.bg/razvlechenie/2017/07/28/3015094_koi_se_nadiava_na_oskar_dogodina_ili_programite_na/", "text": "Филми на Дарън Аронофски, Джордж Клуни и Александър Пейн (\"Небраска\", \"Отбивки\", \"Потомците\") ще ознаменуват началото на киносезон'2018 с премиери едновременно в Торонто и във Венеция. Двата фестивала, които обявиха селекциите си през седмицата, дават и старт на наддаването за следващите оскари. Мат Деймън ще донесе холивудския блясък във Венеция с личното си присъствие и участие в две от заглавията.   е черна криминална комедия, чието действие се развива през 50-те години на миналия век, режисирана от Джордж Клуни и написана от него и братята Коен. Джош Бролин, Джулиан Мур и Оскар Айзък са други любими на братята актьори, които ще се появят на екран.  на Александър Пейн също е мрачна комедия, но за съвременноста - за мъж, който решава, че ще води по-хубав за себе си и планетата живот, ако буквално се смали с 8 сантиметра. Заедно с Деймън в него ще се появят Кристен Уийг, Нийл Патрик Харис и Джейсън Съдейкис. Сатирата ще открие фестивала на 30 август, надявайки се да повтори оскаровия успех на \"Бърдмен\", \"Спотлайт\" и \"Страната Ла-ла-ла\", дебютирали във Венеция. Сред заглавията, които се очакват в конкурса до 9 септември, са  на носителя на \"Златна палма\" Абделатиф Кешиш (\"Синьото е най-топлият цвят\") и  на Дарън Аронофски (\"Черният лебед\", \"Пи\", \"Реквием за една мечта\"), психологически хорър филм с участието на Дженифър Лорънс и Хавиер Бардем. Също хорър, в програмата е новото заглавие на Гилермо дел Торо The Shape of Water (\"Формата на водата\"), а известният китайски художник и активист Ай Вейвей ще покаже ужасите на реалността с  - филм за глобалната бежанската криза, който обикаля 23 държави. След Венеция Торо, Клуни, Аронофски и Пейн ще посетят и Торонто, другият фестивал, известен като трамплин към оскарите. Фестивалът, който няма конкурсен характер, залага още на  - филмът на  Дейвид Гордън Грийн за трагедията на бостънския маратон  и  - филмът на Анджелина Джоли за червените кхмери.", "date": "2017.07.28", "title": "Кой се надява на \"Оскар\" догодина, или програмите на Венеция и Торонто"}
{"url": "http://www.dnevnik.bg/skorost/2017/07/28/3015154_i_porshe_vliza_v_elektricheskata_formula/", "text": "\"Порше\" ще се състезава със заводски отбор в електрическата Формула E от 2019 година, съобщиха от компанията. Преди това, още в края на тази година, концернът ще преустанови участието си в клас LMP1 на Световния шампионат по издръжливост. Новината идва броени дни, след като и  от \"Мерцедес\" обявиха включване  в електрическата формула също от 2019 година. Промяната на приоритетите при моторните спортове при \"Порше\" е свързана с посоката, поставена пред компанията от нейната стратегия за развитие до 2025 година. Според нея \"Порше\" ще разработва комбинация от чисти GT автомобили и напълно електрически спортни модели. Формула E са първите в света състезателни серии с електрически автомобили, започнали на 13 септември 2014 г. Международната автомобилна федерация или FIA, отговаряща също за Формула 1, организира сериите, за да подкрепи електромобилността и да запали повече млади хора за моторните спортове. За разлика от повечето други серии сезонът започва през есента и приключва през лятото. Местата на състезанията са специално проектирани улични трасета в сърцето на големите градове, което означава, че спортът идва при зрителите - а не обратното.", "date": "2017.07.28", "title": "И \"Порше\" влиза в електрическата формула"}
{"url": "http://www.dnevnik.bg/sport/2017/07/28/3015139_kavendish_se_priceli_v_olimpiiska_titla_ot_tokio_2020/", "text": "Един от най-успешните спринтьори в историята на \"Тур дьо Франс\" Марк Кавендиш постави нови грандиозни цели, които да преследва в следващите няколко години. Британецът се надява да продължи да бъде на върха до 2020 г., когато ще гони олимпийска титла. Колоездачът на \"Дайменшън Дата\" има 30 етапни победи в Обиколката на Франция, но смята, че може да подобри рекорда от 34 на Еди Меркс. \" Етапът, в който катастрофирах  ми даде голяма увереност. Мисля, че бях много близо до победата. Тренирах само шест седмици, но видях, че още имам скорост. Вярвам, че все още съм най-добрият\", каза Кавендиш. Той се възстановява от  контузия в рамото , като вече започва да тренира за Обиколката на Великобритания и световното първенство в Берген, които са следващите състезания за него. Освен големи цели на шосето, Кавендиш не се отказва и от пистата. \"Честно казано си мислех, че идва времето да спра, но после разбрах, че дисциплината мадисън се връща в програмата за Токио 2020. Аз съм трикратен световен шампион, така че ще участвам задължително. Целта ми е златен медал в Токио\", каза 32-годишният Кавендиш. Той спечели сребърен медал в омниума (бел. ред. своеобразен многобой) на Игрите в Рио миналата година. В мадисъна Кавендиш има купища титли на национално и международно ниво. Той дори вече е избрал и свой съотборник. \"Ще бъде идеално да карам заедно с  Герант Томас . Той е голям шампион, ние се допълваме отлично един друг и ще сме отличен отбор. Били сме заедно в юношите, а после и в \"Скай\", каза Кавендиш. Спринтьорът има две титли и едно трето място в отбор с Томас, докато двамата се състезават на писта през 2005 и 2006 г. В момента обаче уелсецът се насочи изцяло към шосето и многоетапните надпревари.", "date": "2017.07.28", "title": "Кавендиш се прицели в олимпийска титла от Токио 2020"}
{"url": "http://www.dnevnik.bg/bulgaria/2017/07/28/3015069_gradskiiat_sud_ne_bil_podhodiasht_za_bivshi_chlenove/", "text": "На председателя на Софийския градски съд (СГС) Калоян Топалов не му се вярва след края на мандата им членовете на Висшия съдебен съвет да изберат да се върнат на работа в градския съд, защото там се работи много. Вчера  депутатите приеха окончателно изменения в  Закона за съдебната власт, с които бе дадена възможност на членовете на този съвет, чийто мандат изтича през октомври, да се върнат на избрани от тях позиции в съдебната система. \"В Софийския градски съд се работи – а струва ми се, че една не малка част от лицата, които получават кариерните бонуси, не са свикнали с работа\", с ирония коментира Топалов. Изказването му бе след церемонията по встъпване в длъжност на новоизбрания шеф на Софийския районен съд (СРС) Александър Ангелов. Във вторник Ангелов бе избран на поста с  пълно единодушие на членовете на съдийската колегия , като по-рано бе подкрепен и от колегите си на общото събрание в съда. Според Топалов Ангелов поема съда в момент, когато е създаден негативен имидж на съда. Точно както е бил и на градския съд, когато той зае поста преди около две години, след отстраняването на предишното ръководство начело с Владимира Янева. По думите му това се променя с много работа. Даде пример и с образуваните наскоро не малко дисциплинарни производства срещу съдии от СРС, заради бавно правосъдие. Изрази и надежда, че те ще дадат резултат. Топалов не пожела да коментира в дълбочина промените в Наказателно-процесуалния кодекс (с които делата за корупция по високите етажи на властта бяха преместени от градския в спецсъда- бел.ред), защото било вече късно. Не изключи възможността от съда да се вземат и съдийски бройки, след промените в ЗСВ: добави той. Топалов саркастично определи отнемането на делата от СГС като положителен знак, защото говори за работата на институцията. След въпрос да уточни какво има предвид той каза, че отнемането на \"важните за всички дела\" от СГС показва, че съдът си върши работата. - каза още шефът на градския съд, визирайки възможността ЗСВ да бъде върнат на парламента или изпратен на Конституционния съд. Председателят на СГС отказа да коментира предложението на ГЕРБ,  което бе оттеглено, за ограничаване на финансирането на съсловните организации на магистратите.  Причината - той е далеч от този въпрос, защото не членува в нито едно сдружение. \"Танцът на танго е в пълна сила\", каза все пак Топалов. Според него обаче е тенденциозно въведеното задължение на магистратите да декларират членството си във всякакви организации, защото то трябвало да обхване и политиците. Иначе новият шеф на СРС Александър Ангелов обеща да направи всичко, за да върне добрия имидж на съда. На церемонията от съдебния съвет се изказа единствено Галя Георгиева, която връчи грамота на досегашния временен председател Стефан Милея, който се справил с конфликтите в съда и с най-наболелите проблеми. Сега на ход бил новият шеф, коментира Георгиева.", "date": "2017.07.28", "title": "Градският съд не бил подходящ за бивши членове на съдебния съвет, там много се работело"}
{"url": "http://www.dnevnik.bg/razvlechenie/2017/07/28/3015176_lium_galahur_se_razmechta_oeizis_da_se_suberat_otnovo/", "text": "Бившият фронтмен на \"Оейзис\" Лиъм Галахър \"повече от всичко на света\" желае групата да се събере отново, съобщи самият той около представянето на новия си самостоятелен албум As You Were. Далеч бих предпочел да говоря за новата музика на \"Оейзис\", вместо за соло албума на Лиъм или соло албума на Ноел, заяви певецът, цитиран от \"Ройтерс\". Една от най-популярните групи на 90-те години, \"Оейзис\" се разпаднаха през 2009 г., след като басиста й Ноел Галахър обяви, че не може да работи  \"нито ден повеч е\" с брат си Лиъм. Той се смята за шефа и аз се смятам за шефа, разбирате ли ме, каза Галахър, визирайки трудната им връзка. \"Може би един ден, когато отново сатнем братя... естествено би било пак да правим музика\", добави той.", "date": "2017.07.28", "title": "Лиъм Галахър се размечта \"Оейзис\" да се съберат отново"}
{"url": "http://www.dnevnik.bg/citat_na_deniia/2017/07/28/3015211_citat_na_denia_az_sudjuk_ne_iam_imam_visoko_kruvno/", "text": "Така министър-председателят Бойко Борисов коментира скандала, който коства депутатското място на Живко Мартинов от ГЕРБ. \"Срам ме е от такива депутати като Живко Мартинов, но аз самият съм разпоредил разследването срещу него и той веднага беше изгонен и от парламента, и от партията\", коментира Борисов в с. Кабиле, община Тунджа, скандала за партиен рекет с тонове суджук, цитиран от БНТ.", "date": "2017.07.28", "title": "Цитат на деня: Аз суджук не ям, имам високо кръвно"}
{"url": "http://www.dnevnik.bg/sviat/2017/07/28/3015225_goliamata_zabluda_za_elektromobilite/", "text": "Не ми ги хвалете тези негодници - производителите на автомобили! Откакто се знае, че този бранш - който в Германия дори е наричан образцов - си е направил  таен картел , срещу автомобилните концерни от Волфсбург, Щутгарт и Мюнхен се изсипват тонове помия. Което е напълно разбираемо, след като  аферата с манипулираните дизелови двигатели подкопа сериозно доверието в производителите на автомобили . Самите автомобилни фирми си мълчат. Което също е разбираемо, тъй като разследването за договорки все още е в самото начало, а и за тях важи презумпцията, че са невинни до доказване на противното. И второ: всяка грешна дума може да причини щети за милиони. Затова е по-вероятно по темата в бъдеще да се изказват само юристите. А дали е така? В същото време противниците на автомобилите и на двигателите с вътрешно горене празнуват: те предусещат края на своя враг - бълващата отрови в атмосферата задвижваща система за автомобили, работеща с изкопаеми горива. Така ли е обаче? Всичко това много напомня за трудния енергиен обрат, който струва милиарди и не може да бъде осъществен без щедри държавни субсидии. Това обаче не пречи на германските производители на слънчеви панели да фалират един след друг. Никой от нас не желае в двора си ветрогенератори, нито пък е склонен близо до имота му да минава магистрален електропровод за високо напрежение. Така е и с двигателя с вътрешно горене: въпросът е същият, както и при енергийния обрат: откъде ще дойдат необходимото електричество и топлоенергия, след като бъдат закрити всички конвенционални електроцентрали? Електроавтомобилите не са решението При автомобилите въпросът звучи така: с какво ще се придвижваме, ако бъдат забранени двигателите с вътрешно горене? Разбира се, че с електроавтомобили, гласи прибързаният отговор. Но точно тук е заровен ключът: никой засега не знае, дали електрическите автомобили ще се окажат годни да изпълнят тази мисия. Защото екологичните ползи от тях засега са много спорни: така например можете да карате една Е-класа на \"Мерцедес\" цели 8 години, преди да достигнете нивата на замърсяване на околната среда както при една електрическа \"Тесла\". Ако един конвенционален двигател с вътрешно горене изразходва под 6 литра бензин, според днешните стандарти той не замърсява околната среда повече, отколкото една малка градска кола \"Тесла\". Една от причините за това е тежащата около един тон батерия на електроавтомобилите. Милиони електрически автомобили означава също и милиони батерии. Това от своя страна означава, че ще са ни необходими редки суровини като литий и най-вече кобалт, които се вграждат в батериите. А откъде идва кобалтът? Основно от Конго - една разтърсвана от гражданска война и проядена от корупцията страна. Още по-лошо дори: в добива на кобалт в Конго са заети основно деца. А без кобалт от Конго няма да излезе нищо от прекрасните планове за електромобилност. При производството на батерии се отделят отровни вещества и фини прахови частици, както и тонове въглероден двуокис. А когато им свърши животът на всички тези милиони и милиони батерии, те трябва да бъдат адекватно съхранявани или рециклирани, иначе се превръщат в специален отпадък. Електрифицирайте аутобаните! А може би електрическите автомобили представляват само временно (преходно) решение. Нищо чудно технологията на бъдещето да се нарича горивна клетка. Може би. Само дето никой не знае това точно - нито един автомобилен корифей, нито някой шеф на автомобилен концерн може да гарантира това. Никой все още не знае отговора на този въпрос. Решението на проблема може да се окаже на съвсем друго място - повече трамваи и омнибуси в градовете. А защо да не помислим например за това да електрифицираме аутобаните, а тировете и пътническите автобуси, оборудвани с електродвигатели, да вземат електричество от контактната мрежа над аутобаните? Още повече, че тази технология е измислена отдавна. Проблемът се заключава в следното: като гледаме колко дилетантски Германия се опитва да извърши енергийния обрат, губим надежда, че е възможно да бъде осъществен и още един обрат - по отношение на мобилността. Дори бих казал че е абсолютно невъзможно, докато лошите момчета от автомобилната мафия продължават да имат думата.", "date": "2017.07.28", "title": "Голямата заблуда за електромобилите"}
{"url": "http://www.dnevnik.bg/kultura/2017/07/28/3015194_ministerstvoto_na_kulturata_e_othvurlilo_ideiata_za/", "text": "Министерството на културата е отхвърлило намеренията на Агенцията за дипломатическите имоти (АДИС) да построи 8-етажна сграда в двора на бившето иранско посолство на ул. \"Васил Левски\" 77 и е против промени по сградата на Гранд хотел \"България\". Това каза в студиото на предаването \"Денят започва с култура\" по БНТ министърът на културата Боил Банов. В началото на седмицата стана известно, че Националният институт за недвижимо културно наследство (НИНКН) е дал позволение за строежа при бившето иранско посолство. То обаче е отхвърлено от зам.-кмета по култура Амелия Гешева и министерството, което има последна дума върху становищата за паметници на културата. \"Много трудно в сърцето на историческия център може да има каквито и да е промени. Визията на ръководството на Министерството на културата е да съхраняваме\", заяви министърът в коментар за двата случая от последните дни. Все пак случаят с Гранд хотел България, който е от национално значение, предстои да бъде разгледан от НИНКН. В студиото министърът коментира приетата от правителството културна програма за председателството на Съвета на ЕС. Част от нея ще се състави на проектен принцип, като до 6 август чрез фонд \"Култура\" ще бъде обявена сесия за разпределянето на 1,7 млн лв. Срокът за подаване на документи ще е 45 дни, а очакването е победителите да бъдат обявени в средата на октомври. Нагласата е основният акцент да е върху съвременните изкуства и младите хора, посочи министърът в студиото. Той също се съгласи с  призива  на най-успешните млади български режисьори субсидиите, раздавани от Филмовия център да се ограничат по размер, но да стигат до повече проекти. Вместо милион и сто хиляди, нормално е субсидията да е в размер на 400-450 хиляди лв, разпределени между повече филми, заяви Банов, като добави, че не е нормално режисьорите да \"дебютират\" на 40-годишна възраст, каквато е ситуацията досега. Той обаче каза, че за хода ще чака и подкрепа от останалата част от гилдията. Работната група, която изготвя промените в Закона за филмовата индустрия, ще бъде разширена, допълни Банов. Въпрос на дати е да се проведе конкурса за Филмовия център, каза министърът относно друго искане в отвореното писмо. Конкурсите, обявени от служебното правителство - включително тези за НИНКН и Националния исторически музей обаче се бавели заради желанието на Банов изслушванията да се излъчват в интернет. Тъй като подобна клауза е отсъствала при обявяването им, сега е необходимо съгласието на членовете на комисиите и кандидатите за целта. Някои обаче не го давали. Защо - това е един интересен въпрос, каза Банов.", "date": "2017.07.28", "title": "Министерството на културата е отхвърлило идеята за 8-етажна сграда до бившето иранско посолство"}
{"url": "http://www.dnevnik.bg/sport/2017/07/28/3015405_daniel_rikardo_beshe_nai-burz_v_petuchnite_trenirovki/", "text": "Пилотът на  \"Ред Бул\"  Даниел Рикардо оглави класирането в двете петъчни тренировки за Гран при на Унгария. Австралиецът завъртя общо 63 обиколки в сесиите, като условията не се различаваха по нищо и темпото му беше идентично. В първите 90 минути за подготовка доста от пилотите имаха проблеми със сцеплението, което доведе до множество излитания извън пистата. Третият пилот на \"Ферари\" Антонио Джовинаци, който седна в болида на \"Хаас\" за тренировката се удари в предпазните прегреди, а катастрофа на Джолиън Палмър прекрати сесията за кратко. Квалификационни опити имаше едва в края на тренировката, като Рикардо записа 1:18.486 минути, а най-близо до него беше Кими Райконен с 1:18.720. Във втората тренировка австралиецът свали още малко от най-доброто си постижение. Той записа 1:18.455, изпреварвайки само със 0.183 от секундата Себастиан Фетел. Шестицата допълниха Валтери Ботас,  Люис Хамилтън , Райконен и Макс Верстапен. Първите шест са събрани в по-малко от половин секунда, което предвещава завързана битка в събота и неделя. \"Макларън\" затвърди прогреса си от последните седмици, след като и в двете сесии Фернандо Алонсо и Щофел Вандорн бяха неизменно в Топ 10. Двукратният световен шампион беше най-бърз от останалите, извън пилотите на трите водещи тима. Втората тренировка беше прекъсната за известно време след сериозна катастрофа на Паскал Верлайн. Германецът разби своя \"Заубер\", след като изгуби контрол над задната ос преди 11-ия завой и се вряза в стената от гуми. Катастрофа отново имаше и Палмър, която завърши с повреда в задното окачване на неговото \"Рено\". \"Подобренията по колата, които имаме за този уикенд наистина сработиха. Денят беше много позитивен за нас и наистина усещах отлично колата. За съжаление \"Ферари\" намериха още малко скорост в следобедната сесия, но все още сме малко пред тях\", каза Рикардо. Австралиецът е убеден, че ако в утрешната квалификация повтори днешното си представяне може да се пребори за полпозишън.", "date": "2017.07.28", "title": "Даниел Рикардо беше най-бърз в петъчните тренировки на \"Хунгароринг\""}
{"url": "http://www.dnevnik.bg/sport/2017/07/28/3015408_gabriel_obertan_bil_priiatno_iznenadan_ot_bulgariia/", "text": "Новото попълнение на \"Левски\"  Габриел Обертан  ще дебютира за тима през уикенда. За това загатна самия той, заявявайки че няма търпение да дойде двубоя с \"Витоша\" (Бистрица) и той да се разпише в него. Французинът, който подписа със сините през миналата седмица се радва, че е добре приет на \"Герена\". \"Съотборниците ми в \"Левски\" ме приеха доста добре. Много бързо свикнах с обстановката, тъй като повечето ми колеги говорят английски, а треньорите също. Знам различни езици, а българският ми звучи близък до руския. Дайте ми шест месеца и ще мога да кажа няколко думи. Доста приятно съм изненадан от България\", каза Обертан. Той обясни, че в София се чувства все едно в Париж, Мадрид или Лондон, тъй като много хора говорят чужди езици. Французинът говори и за престоя си в  \"Манчестър юнайтед\" , където игра между 2009 и 2011 г. и беше съотборник на Димитър Бербатов. \"Когато играеш в \"Манчестър юнайтед\" ти се струва, че това е съвсем друг спорт. Да играеш под ръководството на Сър Алекс Фъргюсън е нещо различно, няма по-добър специалист от него. Той е мениджър в истинския смисъл на думата - следи всичко от кухнята до пресата и е приятелски настроен към всички\", добави крилото.", "date": "2017.07.28", "title": "Габриел Обертан бил приятно изненадан от България"}
{"url": "http://www.dnevnik.bg/bulgaria/2017/07/28/3015461_i_vtorata_arestuvana_v_turciia_bulgarka_e_osvobodena/", "text": "И втората българка, арестувана в Турция, по подозрение за съпричастност към терористична организация, е освободена, съобщи Министерството на външните работи. По информация на оперативния щаб под ръководството на посланик Надежда Нейнски, задържаната в Турция българска гражданка М. Я. А. е освободена от ареста с мярка за неотклонение подписка два пъти седмично до насрочване на дело. Наложена й е забрана да напуска страната. Тя е обвинена в \"пропаганда на терористични организации\", уточняват от министерството. Посочват, че според текстове от Закона за борба с тероризма на Турция за пропаганда на терористични организации\" се предвижда наказание \"лишаване от свобода\" от 1 до 5 години. Като утежняващо вината обстоятелство се посочва извършване на деянието чрез електронни или печатни медии. В Генералното консулство на България в Истанбул, както и в посолството ни в Анкара продължават работа оперативните щабове под ръководството на посланик Надежда Нейнски. Двете мисии са в непрекъснат контакт с местните власти, както и с родителите на задържаната българска гражданка. Дипломатите оказват необходимото съдействие, уверяват от външно министерство.", "date": "2017.07.28", "title": "И втората арестувана в Турция българка е освободена"}
{"url": "http://www.dnevnik.bg/bulgaria/2017/07/28/3015462_sled_sbivane_v_sofiiskiia_zatvor_trima_sa_poluchili/", "text": "В затвора в София днес е имало саморазправа между обитателите му, се разбира от съобщение на Главна дирекция \"Изпълнение на наказанията\". Ситуацията е овладяна своевременно, а участниците във физическата саморазправа веднага са предадени на дежурен прокурор, уточняват от там. Към 18,30 часа ситуацията в Софийския затвор е спокойна. Дежурният униформен състав ще бъде увеличен за почивните дни. Конфликтът между лишените от свобода е възникнал по време на техен престой на открито. На трима лишени от свобода е била оказана медицинска помощ.", "date": "2017.07.28", "title": "След сбиване в софийския затвор трима са получили медицинска помощ"}
{"url": "http://www.dnevnik.bg/biznes/2017/07/28/3015467_dolarut_e_nadcenen_s_do_20_obiavi_mvf/", "text": "Международният валутен фонд (МВФ) съобщи днес, че щатският долар е надценен с 10 до 20 процента спрямо краткосрочните основни икономически фактори в САЩ, предаде Ройтерс. В същото време според институцията еврото, японската йена и китайският юан като цяло отговарят на основните фактори в икономиката. Според Доклада за външния сектор - годишна оценка на валутите и външните излишъци и дефицити на големите икономики - външните дефицити по текущата сметка са станали по-концентрирани в някои развити икономики като Съединените щати, докато излишъците упорито продължават в Китай и Германия. Докладът отчита оценката на еврото като подходяща за еврозоната като цяло, но реалният ефективен обменен курс на европейската единна валута е между 10 и 20 на сто прекалено нисък за основните икономически фактори на Германия. Според МВФ засилването на долара през последните години се основава на относително добрата прогноза за растежа, различията в паричната политика на еврозоната и Япония, както и очакванията за бъдещи фискални стимули от администрацията на президента Доналд Тръмп. Фондът препоръчва американските власти да предприемат действия за намаляване на дефицита по текущата сметка, който остава прекалено голям, чрез съкращаване на федералния бюджетен дефицит и прилагане на структурни реформи за увеличаване на лихвите по спестяванията и подобряване на производителността на икономиката. ", "date": "2017.07.28", "title": "Доларът е надценен с до 20%, обяви МВФ"}
{"url": "http://www.dnevnik.bg/sport/2017/07/28/3015177_cherno_more_zapisa_treta_poredna_pobeda_v_purva_liga/", "text": "\"Черно море\"  записа трети пореден успех в Първа лига, след като надигра с 1:0 \"Дунав\" (Русе). Варненци играха за първи път от 14 месеца насам на собствения си стадион \"Тича\" и това им донесе успех. Единственото попадение отбеляза Илиас Хасани, който беше точен в 66-ата минута. Срещата изгледа и спортния министър  Красен Кралев . Преди почивката по-чисите положения бяха на сметката на гостите. В 25-ата минута Бранимир Костадинов стреля от малък ъгъл, но съфамилникът му от \"Черно море\" Мартин изби от голлинията. През втората част варненци вдигнаха оборотите и в 66-ата минута поведоха. Хасани се възползва от колективна грешка в защитата на \"Дунав\" и с плътен шут от 10 метра откри. До края русенци се хвърлиха вабанк, но нямаха късмет, след като в 75-ата минута Юлиян Ненов уцели гредата. \"Черно море\" е единствения отбор с три победи в първите три кръга от новия сезон. Освен това варненци все още не са допуснали гол в мрежата си. Междувременно стана ясно, че халфът на варненци Илиан Илиев – младши ще продължи кариерата си в Португалия. Талантът, който е син на бившия играч и треньор на тима  Илиан Илиев , преминава в \"Академика\" (Коимбра). Роденият през 1999 г. Илиев е национал на България до 18 години. Той дебютира за представителния тим на \"Черно море\" през септември миналата година, влизайки като резерва срещу \"Лудогорец\". Халфът тръгва по пътя на баща си, който направи сериозно име, именно в Португалия. Илиев старши игра за \"Бенфика\", с който спечели Купата, \"Маритимо\" и \"Салгейрош\", прекарвайки близо седем години по португалските терени.", "date": "2017.07.28", "title": "\"Черно море\" записа трета поредна победа в Първа лига"}
{"url": "http://www.dnevnik.bg/sport/2017/07/28/3015482_rusiia_specheli_tri_zlatni_medala_v_shestiia_den_na/", "text": "Невероятно представяне на руските плувци беляза шестия ден на  световното първенство в Будапеща . В рамките на малко повече от час във вечерната сесия Сборная спечели три златни медала и един сребърен. Юлия Ефимова триумфира на 200 метра бруст с 2:19.64 минути. Тя изпревари с повече от две секунди американката Бетани Галат, а трета беше представителката на Китай Шъ Цзюлин. В същата дисциплина, но при мъжете титлата отново беше за Русия. Антон Чупков направи невероятен финален спринт, за да изпревари японците Ясухиро Козеки и Ипей Уатанабе. Руснакът изоставаше след първите 150 метра, но след последното обръщане разби конкуренцията, финиширайки с нов рекорд на първенствата – 2:06.96. Третото злато за Русия отново беше на 200 метра, но този път в гърба. Евгени Рилов записа нов европейски рекорд – 1:53.61 минути, като остави зад себе си американците Райън Мърфи и Джейкъм Пибли. Щатите обаче реагираха и записаха два национални рекорда.  Кейлъб Дресел  с 21.29 секунди се класира без проблем за финалите на 50 метра свободен стил. Във финала влезе и Кристиан Голомеев. Малко по-късно той оглави класирането и на 100 метра бътерфлай – 50.07 секунди. В класиката при дамите – 100 метра кроул, титлата беше за САЩ. Симоне Мануел изпревари с четири стотни Сара Шостьорм – 52.27 срещу 52.31 секунди. Това беше и нов рекод на Щатите. В последната дисциплина за вечерта – щафетата 4 х 200 метра свободен стил за мъже, титлата грабна Великобритания. През цялата дистанция водеше САЩ пред Русия, но на последен пост  Джеймс Гай  направи невероятно плуване и спря хронометрите на 7:01.70 минути.", "date": "2017.07.28", "title": "Русия спечели три златни медала в шестия ден на световното по плуване"}
{"url": "http://www.dnevnik.bg/sport/2017/07/28/3015497_slaviia_naddelia_v_stolichnoto_derbi_sus_septemvri_za/", "text": "\"Славия\"  спечели първата си победа за новия сезон, след като надви с 2:0 \"Септември\" на стадион \"Васил Левски\". Белите бяха по-добрия отбор, като можеха да направят успеха си в столичното дерби доста по-убедителен. Ивайло Димитров даде аванс на тима още в 11-ата минута, а през втората част Иван Минчев беше точен от дузпа. Треньорът на \"Славия\" Златомир Загорчич беше направил доста промени, но те не се отразиха негативно на отбора. Димитров откри в 11-ата минута с хубав диагонален шут с левия крак. Малко по-късно капитанът на белите  Георги Петков  се контузи нелепо и напусна терена. До почивката пропуски направиха Димитров и Георги Йомов. Единствената опасност за \"Септември\" дойде след удар на Крис Гади с глава. През втората част темпото спадна, но \"Славия\" отново имаше повече шансове. В 61-ата минута Александър Бранеков фаулира Димитров на границата на наказателното поле. Реферът Георги Давидов отсъди дузпа и изгони опитния защитник. От бялата точка Иван Минчев нямаше проблеми да вкара. Положението обаче беше дискусионно, след като и повторенията не убедиха в правотата на арбитъра. Заради протести в ситуацията, треньорът на \"Септември\" Димитър Васев беше изгонен. \"Най-важно беше за нас да спечелим мача. Аз мисля, че имаме добър отбор и просто ни трябва малко самочувствие, сега с този успех то ще дойде. Иска ми се сме сред първите шест в класирането и имаме сили да го направим\", каза след двубоя треньорът на \"Славия\" Златомир Загорчич.", "date": "2017.07.28", "title": "\"Славия\" надделя в столичното дерби със \"Септември\" за първи успех през сезона"}
