{"url": "https://www.dnevnik.bg/sviat/2018/04/24/3168643_nevuzmojno_e_keimbridj_analitika_da_e_oburnala_vota/", "text": "Ученият в центъра на скандала с \"Фейсбук\" и \"Кеймбридж аналитика\" заяви пред британския парламент, че проучванията му не биха могли да се използват за таргетираното рекламиране, способно да преобърне изборни резултати. Александър Коган, който работеше за Кеймбриджкия университет, свидетелства днес пред британските депутати, а в четвъртък те очакват висш представител на социалната мрежа. Ученият е работил заедно с консултантската компания \"Кеймбридж аналитика\", заподозряна в злоупотреба с данните на близо 87 млн. фейсбук потребители в полза на кампанията на президента Доналд Тръмп. По думите на Коган обаче фирмата едва ли е използвала информацията, защото тя не би могла да бъде употребена в микротаргетинг, \"Фейсбук\" има по-добри инструменти за тази цел и че работата му \"не струва нищо\". По-рано той твърдеше, че двете компании го превръщат в изкупителна жертва заради това, че е създал приложението Тhis is Your Digital Life. То е събирали данните не само на хората, които са го свалили, но и достъпната до тях информация на \"приятелите\" им във \"Фейсбук\" - практика, която по-късно мрежата на Марк Зукърбърг забрани. Но тогава \"това не бе измама, а отличителна черта на системата\", уточни той. Коган обвини бившия директор на \"Кеймбридж аналитика\" Александър Никс, че е излъгал депутатите, че не е получавал данни от него. \"Със сигурност им дадохме данни, за това няма спор\", каза той. Никс е временно отстранен от ръководството на фирмата. .", "date": "2018.04.24", "title": "Невъзможно е \"Кеймбридж аналитика\" да е обърнала вота, каза изследователят Коган"}
{"url": "https://www.dnevnik.bg/bulgaria/2018/04/24/3168544_cacarov_za_provokaciia_kum_podkup_po_sluchaia_s/", "text": "Главният прокурор Сотир Цацаров категорично отхвърли версията, че парите, открити в колата на районния кмет на \"Младост\" Десислава Иванчева, са били подхвърлени или че по случая има провокация към подкуп. \"Mисля, че тезите, развити от защитниците на г-жа Иванчева, са обясними – малко или много това са хора, на които се плаща, за да защитават позиции. Това е логиката на адвокатската професия. Вярно е, че бяха изложени тези, които са в пълен разрез с действителното положение и досъдебното производство – като това, че едва ли не парите са били предадени, преди да са били поискани, но в крайна сметка доброто е, че предстои досъдебен процес и смятам, че колегите от Специализираната прокуратура ще извършат това бързо\", заяви Цацаров, цитиран от \"Фокус\". Главният прокурор е в Брюксел, където участва в конференция с тема киберсигурност, организирана от Европейския парламент. Цацаров, който и друг път е обещавал бързо вкарване на шумни разследвания в съда, смята, че в съдебната зала ще стане известно кои тези са верни. Иванчева, заместникът й Биляна Петрова и соченият за посредник Петко Дюлгеров са в ареста, след като в петък състав на специализирания наказателен съд уважи искането на прокуратурата за постоянното им задържане. За този четвъртък е насрочено заседание в апелативния съд, който ще гледа жалбата на тримата срещу определението на долната инстанция. Защитата на задържаните заяви пред съда, че има много данни, че по случая става дума за провокация към подкуп. \"Но за провокация и за подхвърляне на пари и дума не може да става\", коментира Цацаров. \"Нека се съсредоточим върху фактите и да пропуснем спекулата. Прочетох наскоро, че спекулата е била първата стъпка към прокурорска диктатура – това са пълни глупости. Не мисля, че казусът \"Иванчева\" е нещо, което да е изолиран случай в работата на прокуратурата\", смята още главният прокурор. Той смята, че прокуратурата не работи по изолирани случаи, а такава теза се лансира от хора, на които подобни акции не са удобни. \"Нека припомня, че на следващия ден беше задържан с подкуп началник на полицейско управление, а днес се извършва проверка и в \"Автомобилна администрация\". Това не са изолирани случаи, просто на някого не са удобни\", смята още главният прокурор. По думите му моментът на задържане на Иванчева и заместника й - пред Спортната палата, където те останаха с часове с белезници, докато разследващите извършваха оглед, е бил изцяло \"в оперативната преценка на наблюдаващите прокурори – те са избрали момент, свързан с това кога е финализирано предаването на парите\", заяви още Цацаров. Според основната версия, представяна от държавното обвинение до момента, предаването на парите е приключило в градинката \"Кристал\", където Дюлгеров се е срещнал с Иванчева и Петрова. По думите на ръководителя на специализираната прокуратура Иван Гешев, които ръководят случая, арестът не е осъществен там, защото Иванчева все още не е била пипнала парите. От неговите изяви така и не стана известно къде, след като парите са взети от Петрова, а после двете с Иванчева се качват в колата.", "date": "2018.04.24", "title": "Цацаров: За провокация към подкуп по случая с Иванчева не може да става дума"}
{"url": "https://www.dnevnik.bg/sport/2018/04/24/3168549_blizo_6000_leva_sa_subrani_za_iniciativata_vitosha/", "text": "Общо 5813 лева са събраните средства до момента за инициативата \"Витоша - достъпна за всички\", обявиха организаторите. На 14 април известни спортисти се включиха в проекта \"Един ден на Витоша\", чиято цел е събиране на средства за улесняване на достъпа до планината на хората в неравностойно положение. Целта е да се изградят седем специализирани площадки, като събраните до момента средства са достатъчни за една от тях. Тя ще бъде в местността Игликина поляна. Алпинистът Дойчин Боянов, който е в основата на идеята разказа за преживяванията в начинанието. \"Шестнадесет професионални спортисти, три спортни клуба, 20 часа, 80 км, 19 спортни дейности практикувани в планината Всичко това стана факт и благодарение на него осигурихме тези средства за първата площадка като място за рехабилитация и отдих на хора с увреждания\", каза Боянов. Директорът на природен парк \"Витоша\" Снежана Петрова призова планината да се пази и благодари на участниците в проекта. Според думите ѝ в плановете присъстват още шест такива спортни зони за отдих на обща стойност около 50 000 лева. \"Много е важно да осигурим максимално лесен достъп на всички до планината. Витоша е национално богатство, в което една четвърт от българите търсят спокойствие и удоволствие от срещата с природата. Вярвам, че събирането на средствата чрез подобни инициативи ще продължи и скоро ще можем да завършим всички планирани площадки за отдих\", каза Петрова. Столичната община и \"София – Европейска столица на спорта\" обявиха, че около 200 от всичките 1000 събития, фестивали и състезания в календара за 2018 г. са във или около Витоша. Предстои да бъде направен филм за предизвикателството \"Витоша - достъпна за всички\" със средства от \"София – Европейска столица на спорта\". Очаква се той да бъде показан през юни.", "date": "2018.04.24", "title": "Близо 6 хил. лв. са събрани за инициативата \"Витоша - достъпна за всички\""}
{"url": "https://www.dnevnik.bg/evropa/zemedelie/2018/04/24/3168571_fond_zemedelie_izplati_nad_120_mln_lv_subsidii/", "text": "Фонд \"Земеделие\" е изплатил над 120 млн. лв. субсидии за миналогодишната кампания, става ясно от съобщения на институцията. Средствата се разпределят измежду производители на тютюн, птицевъди и фермери, прилагащи агроекологични практики в стопанствата си. От сумата най-голямо плащане е направено към тютюнопроизводителите. Над 41 хил. стопани в сектора са получили субсидии от 84.5 млн. лв за миналогодишната кампания. Средствата се разпределят за сортовете \"Бърлей\", \"Каба кулак\", \"Виржиния\" и \"Басми\" като ставките варират между 0.71 лв и 2.41 лв за килограм. И през тази година е въведено правилото, че производителите на тютюн \"Басми\" получават различна единична субсидия за килограм в зависимост от големината на бизнеса си. Така най-малките фермери с под 1 тон производство получават субсидия от 2.41 лв за килограм, а най-големите- с над 2 тона продукция се финансират с 1.56 лв за килограм. Средствата за тютюн се осигуряват от националния бюджет по схема за държавна помощ, чиято цел е да пренасочи стари производители към друг тип земеделие. От държавния бюджет се изплащат и други 20.6 млн. лв за подпомагане на птицевъдите. По схемата са подпомогнати 112 стопани в сектора, които са поели доброволни ангажименти за хуманно отношение към птиците, става ясно от информацията на фонда. Средствата се явяват като годишно компенсаторно плащане за по-високите разходи и пропуснатите ползи на онези стопани, които са се съгласили да прилагат мерки в период от пет години. Във вторник фонд \"Земеделие\" е изплатил и 17 млн. лв за агроекологични плащания за поети ангажименти в стария програмен период, завършил през 2013 г. По тази схема 75% от средствата се осигуряват по линия на Общата селскостопанска политика на ЕС, а останалите са от държавния бюджет. Средствата са агроекология са разпределени по няколко направления: за поддържане на местообитания на защитени видове в обработваеми земи, за традиционно отглеждане на овощни култури и за опазване на застрашени породи животни, за контрол на ерозията и за традиционни практики за сезонна паша. Настоящата сума е втори транш от подпомагане за 2017 г., чиято обща сума достига над 27 млн. лв.", "date": "2018.04.24", "title": "Фонд \"Земеделие\" изплати над 120 млн. лв. субсидии"}
{"url": "https://www.dnevnik.bg/politika/2018/04/24/3168579_petimata_kandidati_za_chlenove_na_kevr_biaha/", "text": "На днешното заседание на Комисията по енергетика бяха изслушани петимата номинирани кандидати за нови членове на Комисията за енергийно и водно регулиране (КЕВР). Сред предложенията са тримата доскорошни комисари - Ремзи Осман (предложен от ДПС), Александър Йорданов (предложен от партия \"Воля\") и Георги Златев (предложен от група депутати от \"Обединени патриоти\"), на които след теглен жребий на 4 април им бяха прекратени мандатите в регулатора. Другите номинирани за попълване на състава на КЕВР, които предлагат депутатите, е издигната от \"Воля\" Пенка Трендафилова и Евден Николов, който е предложен от \"Обединените патриоти\". Регулаторът ще бъде обновен с четирима членове - двама със стаж в енергетиката, един със стаж в областта на водоснабдяването и един измежду членовете с опит в областта на правото или икономиката. В четвъртък депутатите трябва да изберат четирима от петимата изслушани в комисията кандидати. Избран ще бъде кандидатът, за когото са гласували повече от половината депутати в пленарна зала.", "date": "2018.04.24", "title": "Петимата кандидати за членове на КЕВР бяха изслушани в Комисията по енергетика"}
{"url": "https://www.dnevnik.bg/sviat/2018/04/24/3168584_napadateliat_ot_toronto_poluchi_10_obvineniia_za/", "text": "Нападателят от Торонто, който прегази пешеходци с ван, е обвинен в десет предумишлени убийства, предаде \"Франс прес\". При вчерашното нападение  освен десетте убити  има и 15 ранени. Явяването пред съда в Торонто на 25-годишния Алек Минасян продължи само няколко минути. Той също така бе обвинен в 13 опита за убийство. Следващото заседание по делото ще е на 10 май. Алек Минасян живее в Ричмънд Хил, северно предградие на Торонто, и от 2011 г. следва в колежа \"Сенека\" според профила му в социалната мрежа LinkedIn.  Според няколко други студенти в този колеж Минасян е бил необщителен и затворен човек. Той е страдал от обсесивно-компулсивно разстройство, като потривал главата или ръцете си, и повечето време странял от околните. Студентът Ари Блаф заяви, че поведението на Алек Минасян обикновено е било странно, но той никога не бил изпадал в прояви на насилие, а просто карал хората около него да се чувстват неловко. /БТА", "date": "2018.04.24", "title": "Нападателят от Торонто получи 10 обвинения за предумишлено убийство"}
{"url": "https://www.dnevnik.bg/sviat/2018/04/24/3168286_armencite_nanesoha_udar_po_modela_na_putin/", "text": "Серж Саркисян, който управляваше Армения като президент от 2008 г. до този месец, беше предан довереник на Владимир Путин. През 2013 г. след среща с руския президент той внезапно прекъсна преговорите с Европейския съюз и вместо това се присъедини към оглавявани от Москва организации в икономиката и сигурността. При посещение във Вашингтон няколко години по-късно той откровено ни каза, че неговата малка кавказка страна с близо 3-милионно население не е имала особен избор, тъй като арменците, работещи в Русия, осигуряват една пета от нейния брутен вътрешен продукт, а руски компании са монополизирали енергийните ѝ ресурси. \"Арменският коняк всъщност не може да бъде продаван в Париж\", обясни той. Саркисян обаче  подцени собствените си граждани , когато се опита да подражава на Путин, извършвайки класически ход в негов стил. Тъй като беше ограничен от конституцията до два президентски мандата, той прокара конституционна поправка, прехвърляща повечето изпълнителни правомощия към министър-председателя, а после беше избран от парламента на поста, въпреки че години наред отхвърляше подобна възможност. В резултат се стигна до 11-дневни разрастващи се масови демонстрации, които вчера принудиха  Саркисян да напусне поста . \"Сгреших\", каза той в изявление. Не е ясно дали оттеглянето на Саркисян ще доведе до истинска промяна в управлението на Армения или в раболепната ѝ позиция към Кремъл. Благодарение на манипулирани избори управляващата партия има доминиращо мнозинство в парламента, а водачът на  протестите от миналата седмица  - дългогодишният дисидент Никол Пашинян, контролира само девет от 105-те места. Въпреки това  народният бунт  е удар върху насърчавания от Путин авторитарен политически модел, който се разпространява не само в други бивши държави от съветския блок, намиращи се в орбитата на Русия, но и в Турция, където управникът Реджеп Тайип Ердоган се надява да завърши през юни прехода от министър-председател към всесилен президент. Няма съмнение, че Путин погрешно ще изтълкува неочакваното отхвърляне. Обхванати от цинизъм, руският управник и неговата клика са неспособни да приемат, че са възможни спонтанни политически въстания на разгневени общества. Според тях те трябва да са резултат от държавно направлявани заговори, подобно на намесите на самата Русия в демократични избори на Запад. Путин обвини ЦРУ и други разузнавателни служби за бунтовете, които свалиха подкрепящите Москва правителства в Украйна и Грузия, а когато хиляди руснаци протестираха срещу изборните измами и собствения му преход от министър-председател към президент през 2012 г., определи Хилари Клинтън за лично отговорна. Наистина е вярно да се каже, че правителството на Тръмп нямаше нищо общо със събитията в Армения. Единствената американска реакция на демонстрациите беше меко изявление на посолството в Ереван, призоваващо правителството към \"сдържаност\" и същевременно приканващо протестиращите да \"предотвратят изостряне на напрежението\". Това, което изкара арменците по улиците, не бяха чуждестранни провокации, а фактът, че надеждите, които Саркисян възлагаше на Русия, не се оправдаха. През неговото десетгодишно управление икономиката изпадна я застой. Около 10% от населението напусна страната, а 30% от тези, които останаха, са под официалния праг на бедността. Може да се очаква, че Путин ще окаже натиск върху приемника на Саркисян на министър-председателския пост, който и да е той; освен икономическите лостове, които притежава, Русия поддържа военна база в Армения. Това обаче няма да подобри живота на арменците. По-вероятно е то да засили съпротивата им срещу бандитския, проникнат от корупция и икономически провален модел, какъвто е путинизмът. /БТА", "date": "2018.04.24", "title": "Арменците нанесоха удар по модела на Путин"}
{"url": "https://www.dnevnik.bg/bulgaria/2018/04/24/3168484_nositel_na_oskar_se_oplaka_v_ministerstvoto_na/", "text": "Световноизвестният френски писател и сценарист Жан-Клод Кариер изпрати  отворено писмо  до българското Министерство на културата, в което се оплаква от некоректното поведение на известните български продуценти Димитър Митовски и Димитър Гочев. Кариер, който е сценарист на някои от късните филми на Луис Бунюел и е носител на почетен \"Оскар\", твърди, че компаниите \"Камера\" на Митовски и Гочев и \"Камера Ентъртейнмънт\" на Митовски - създатели на някои от най-популярните български филми и сериали - от години не му изплащат дължимото възнаграждение за работата му по филма \"Досието Петров\". \"Досието Петров\" излезе през 2015 г. и бе  широко рекламиран с участието на Кариер , който е съсценарист заедно с режисьора Георги Балабанов. Филмът е финансиран от българския Национален филмов център и други европейски публични фондове, и миналата година бе разпространен в Германия от БНТ. Въпреки това Кариер, Балабанов и френското сдружение, което управлява правата на сценаристите вече с години не могат да се преборят за хонорари, дължими още от началото на продукцията през 2012-2013 г., пише именитият французин. Междувременно през 2014 г. се оказа, че компанията на Митовски и Гочев е пред фалит и не изплаща задължения и към екипите на популярните си сериали \"Революция Z\" и \"Фамилията\". Тогава Димитър Митовски обеща, че всеки работил за него, ще си получи парите. Кариер: Не за пръв път в кариерата ми се занимавам с мошеници По думите на Кариер, който потвърди пред \"Дневник\", че е авторът на писмото, първоначално Димитър Митовски обещал пълното си съдействие и помолил за търпение, тъй като сметките на \"Камера\" са запорирани. Угоровката била парите да бъдат преведени заедно с последния транш средства от европейски програми, след като \"Камера\" ООД прехвърли правата за филма на новосъздадената \"Камера Ентъртейнмънт\" на Димитър Митовски, която е без задължения. Когато това станало през май 2017 г. обаче Митовски и управителят на новата му фирма Николай Киров посъветвали Кариер да си търси правата от Димитър Гочев, а впоследствие станали неоткриваеми. Потърсен от \"Дневник\" по телефона, Жан-Клод Кариер заяви, че \"не за пръв път в кариерата си се занимава с мошеници\", но никога не му се е случвало да стане жертва на такава \"сложна схема\". Той заяви, че този път е решил да докара борбата докрай, едновременно в публичното пространство и по съдебен път. Реакция от Министерството на културата обаче засега нямал. Митовски: \"Досието Петров\" бе проект на Димитър Гочев \"Дневник\" също не успя да изтръгне реакция от министерството, което от началото на годината не отговаря на запитванията на медиата, оправдавайки се със заетостта си около европредседателството. Представител на Димитър Митовски заяви пред \"Дневник\", че макар компанията да била обща, за \"Досието Петров\" в \"Камера\" е отговарял Димитър Гочев и в това време двамата продуценти вече били в процес на раздяла (според търговския регистър те са все още съдружници). Компанията на Митовски \"Камера Ентъртейнмънт\" има издаден от филмовия център документ за липса на задължения по \"Досието Петров\", посочи представителят, като заяви, че утре ще той бъде разпространен в официална позиция. \"Дневник\" се опита да открие и Димитър Гочев чрез една от най-новите му компании - \"Ди Индъстри\", която  спечели обществената поръчка за официален клип на българското европредседателств о за малко над 240 хил. лв. Съдружникът на Гочев в \"Ди Индъстри\" Милан Зарев подчерта, че компанията не е страна по тези въпроси, но обеща да предаде молбата на \"Дневник\" за коментар. Междувременно от Франция Кариер заяви, че никога повече не би имал нещо общо с българска кинопродукция.", "date": "2018.04.24", "title": "Носител на \"Оскар\" се оплака в Министерството на културата от \"мошеничеството\" на български продуценти"}
{"url": "https://www.dnevnik.bg/bulgaria/2018/04/24/3168555_komisiiata_po_dosietata_obiavi_i_cvetan_marangozov_za/", "text": "Още едно име на български интелектуалец и автор в областта на изкуствата, направил впечатляваща кариера в чужбина, бе обявено от Комисията по досиетата за сътрудник на бившата Държавна сигурност. В решението на комисията от 23 април 2018 г. пише, че е сътрудничил на II управление на ДС с псевдоним Деян и че досието съдържало и саморъчно написани сведения. Проверен е като член на редакционния съвет на литературния алманах \"Орфей\". Цветан Марангозов е ярък представител на германския кинематографичен и литературен авангард, тъй като е развивал своята творческа дейност до 1991 г. в Мюнхен. Роден е през 1933 г. в София, син е на писателя Николай Марангозов (1900 - 1967), близък до кръга и списание \"Златорог\" на Гео Милев и Владимир Василев през 20-те години, а след 9 септември 1944 г. се изявява предимно като детски поет. Цветан Марангозов прави опит едва седемнайсетгодишен да избяга от България през 1950 г., но е хванат и осъден на три години затвор. През 1960 г успява да избяга в Германия и там се развива като поет, романист, драматург, режисьор и сценарист на забележителна поредица телевизионни, документални и игрални филми, името му нашумява сред авангарда на германските литературни кръгове под псевдонима Marran Gozow, самият той е ядро на т. нар. Електронен авангарден кръг в Мюнхен. В емиграция се сближава с писателя Георги Марков. Завръща се в България през 1991 г. Сред най-известните му творби у нас е романът \"Безразличният\". В Народния театър са поставяни негови пиеси - \"Децата на Русо\", \"Гъбата (обратната страна на обратното)\". За 25-ото международно биенале на изкуствата в Сао Пауло международно жури класира филма му \"Видеоконцепт IV\" и с него той представлява България. Преди две години \"София филм фест\" подготви специална програма съвместно с \"Гьоте институт\", посветена на творчеството на забележителния режисьор. Рядко дава интервюта, избягва публичност. Цветан Марангозов е вторият български интелектуалец в областта на литературата и изкуствата, след  Юлия Кръстева , който е направил забележителна кариера в чужбина, и е обявен от Комисията за сътрудник на ДС. Обявяването на Юлия Кръстева неотдавна възбуди духовете и комисията публикува пълното съдържание на досието, от което се разбра, че тя е била наблюдавана от Държавна сигурност, но трудно може да се направи изводът, че е била сътрудник на службите, въпреки етикета, сложен от ДС в досието. \"Дневник\" не успя да се свърже с член на Комисията, за да попита дали ще бъде публикувано и досието на Цветан Марангозов.", "date": "2018.04.24", "title": "Комисията по досиетата обяви и Цветан Марангозов за сътрудник на ДС"}
{"url": "https://www.dnevnik.bg/sviat/2018/04/24/3168588_edin_ot_nai-bogatite_francuzi_e_obvinen_v_korupciia/", "text": "Френският милиардер Венсан Болоре с лично богатство от около 6.6 млрд. евро и приближен на бившия пррезидент Никола Саркози, е арестуван и разпитван от полицията по подозрения за участие в корупция, свързана с големи инфраструктурни проекти в Африка. Става дума за проверка на твърдения, че неговата холдингова компания \"Болоре\" (Bolloré Group SA) е подпомагала предизборната кампания на кандидати за президенти в две африкански държави, където след това е получила апетитни поръчки и канцесии за пристанища, съобщи \"Ройтерс\". Акциите на Bolloré Group първоначално поевтиняха във вторник с близо 8%. Доста по-малко (-1.4%) пострадаха и тези на медийния гигант \"Вивенди (Vivendi), в който Болоре е най-големият едноличен акционер с 20.5%. Преди дни 67-годишният милиардер шокира инвеститорите със заявление, че се оттегля след близо 4 години на поста председател на Надзорния съвет на \"Вивенди\". Яник - 38-годишният му син, бе избран да наследи баща си. По-малкият син е председател на борда и изпълнителен директор на Havas - голяма PR и рекламна компания, която \"Вивенди\" купи през 2017 г. от \"Болоре\". Френският \"Монд\" (Le Monde), който първи съобщи за ареста, посочва, че става дума за условията, при които семейната холдингова компания е получила договори за два от 16-те контейнерни терминала, които групата оперира на континента. SDV Africa - африканското поделение на \"Болоре\", твърди, че е най-големият (13% пазарен дял) африкански транспортен и логистичен оператор. Според \"Блумбърг\" групата с пазарна оценка от близо 13 млрд. евро е почти монополист в управлението на пристанища в Западна и Централна Африка. Освен концесиите за контейнерни терминали в 15 страни в района тя оперира и 25 интермодални терминала, включително за Буркина Фасо и Чад, които нямат излаз на море. Първо за разследването написа списанието Challenges, което посочи Того и Гвинея, както и че е разследвана Havas дали е замесена в опит да се влияе на избори в Западна Африка. Преди две седмици изданието описа, че френски магистрати проверяват дали Havas е помагала за финансирането на предизборната кампания на политици, които са дали на \"Болоре\" концесии за пристанищата, след като са дошли на власт. Един от евентуалните използвани методи бил Havas да работи за тези кандидати на преференциални цени. Според \"Болоре\", която отхвърли подозренията на властите, разследването е за фактури за PR услуги в двете страни през 2009-2010 г. Говорител на правителството на Гвинея заяви по-късно пред \"Ройтерс\", че концесията за изграждане на контейнерно пристанище в столицата Конакри е предоставена в пълно съответствие със закона. Високопоставен представител на кабинета на президента Алфа Конде също казва, че не се притесняват от обвиненията, защото са безпочвени. Болоре е известен като един от най-агресивните френски бизнесмени. Той оглави през 1981 г. затъващата семейна компания за производство на хартия и я превърна в корпорация за милиарди евро с холдингово участие, простиращо се от африкански железници до каучукови плантации в Азия.", "date": "2018.04.24", "title": "Един от най-богатите французи е арестуван и разпитван за корупция"}
{"url": "https://www.dnevnik.bg/evropa/2018/04/24/3168402_es_triabva_da_reshi_kakva_rolia_iska_da_igrae_v_siriia/", "text": "Европейският съюз заедно с ООН е домакин на  международна конференция в подкрепа на бъдещето на Сирия . Съюзът обаче трябва да вземе някои трудни решения за ролята, която иска да играе в уреждането на кризата, тъй като сегашната му политика се оказва неефективна. ЕС е изправен пред труден избор при определяне на ролята си в кризата в Сирия - продължаване на сегашната политика може да го измести настрани от политическия процес, но промяна на курса в която и да било посока може да се окаже трудна за договаряне. ЕС и неговите страни членки станаха основни хуманитарни дарители след началото на сирийския конфликт през 2011 г. Въпреки това съюзът не успя да използва политическата си тежест за намиране на решение. С навлизането на конфликта в осмата му година се засилиха - някои предлагат военни мерки, докато други призовават ЕС да сключи сделка със сирийския режим; трети зоват съюзът да заеме водеща роля в търсенето на отговорност. Фадел Абдул Гани, ръководител на опозиционната Сирийска мрежа за човешки права, критикува незначителната роля, която досега ЕС играе в Сирия. \"Влиянието му трябва да бъде по-голямо от това, което наблюдаваме\", казва той и добавя: \"Съюзът прави нещо, но то изобщо не е достатъчно.\" С насрочената за днес и утре в Брюксел втора годишна международна дарителска конференция, фокусираща вниманието към бъдещето на Сирия, ЕС се стреми да събере финансови средства за хуманитарна помощ и да възобнови блокирания политически процес под егидата на ООН. Съюзът също се стреми към първостепенна роля в бъдещото възстановяване на Сирия и подчертава, че фондове за инфраструктура не могат да бъдат предоставени на сирийския президент Башар Асад и неговото правителство. Но начало на преходен процес, при който Асад да бъде отстранен от длъжност, е малко вероятно предвид военните успехи на сирийския режим, постигнати с помощта на неговите съюзници Русия и Иран. Гани твърди, че на западните страни е необходима военна стратегия, която да обезсили Асад и да го принуди да се върне на масата на преговорите. Но шансът за продължителна военна интервенция на Европа и останалите западни страни е малък, особено предвид \"Няма желание за западна военна интервенция\", казва Джулиан Барнс-Дейси, експерт в Европейския съвет за външна политика. Всъщност, след като в краткосрочен план контролът на Асад над Сирия \"сега е необратим\", на ЕС може да се наложи да промени политиката си и да подкрепи мирна сделка, която ще остави Асад на власт\", продължава Барнс-Дейси. \"Равносметката на днешната реалност е, че Асад няма да бъде отстранен от власт\", казва Барнс-Дейси пред ДПА. \"Европейците и останалите ще трябва да осмислят тази реалност. Те ще трябва да се опитат да стигнат до най-добрия възможен резултат, какъвто сега може да бъде постигнат, с Асад като част от схемата, и да се стремят към дългосрочна стратегическа игра, която в крайна сметка да отслаби хватката му и накрая да бъде отстранен от власт\", допълва Барнс-Дейси. Предвид настояването на няколко страни от ЕС да продължат призивите за отстраняване на Асад съюзът вероятно няма да промени сегашната си политика, \"дори ако това маргинализира ЕС като ключов играч в следващия етап на конфликта\", добавя той. Област, в която ЕС се стреми да действа, е Въпреки че в момента пътищата за широкообхватни международни действия за търсене на отговорност от Асад и най-близкото му обкръжение са блокирани, ЕС все пак може да осигури някакъв вид справедливост, преследвайки съдебно бивши членове на сирийското правителство, дошли в Европа като бежанци. Това каза на неотдавнашна среща на страните членки на ЕС Уилям Уайли, изпълнителен директор на Международната комисия за правосъдие и търсене на отговорност (МКПТО), частна организация, разследващ международни престъпления. Уайли и неговият екип са събрали 800 хиляди страници документи, изнесени от Сирия от хора, които често са рискували живота си, свидетелстващи за действията на режима. Всички документи могат да бъдат представени пред съд, което е от решаващо значение за наказателни дела. МКПТО има предварителен списък на 12 високопоставени представители на сирийския режим, които вероятно се намират в шенгенската зона на ЕС. \"Говорим за служители на провинциално ниво, а не на висши позиции около Асад, но непосредствено за следващото ниво\", казва Уайли. Тези функционери на режима най-вероятно са избягали от Сирия, когато бунтовници са поели контрола над техните територии и по-късно са пристигнали в Европа с останалите бежанци. Понякога те биват идентифицирани от властите в ЕС, в други случаи биват разпознати по европейските улици от други сирийски бежанци. Страните - членки на ЕС, могат да разследват тези заподозрени за извършване на престъпления срещу човечеството, които са част от наказателния кодекс на повечето държави от ЕС. \"Можеш да накажеш тези хора и да получиш истинска справедливост, защото те не са изпълнители, а са много сериозни извършители, казва Уайли и допълва: тези дела обаче няма да се достатъчно съществени, за да стреснат режима. Това, което може да се постигне, е да се изпрати ясно послание на предполагаемите жертви, които от дълго време чакат справедливост - поне някаква справедливост.\" /БТА", "date": "2018.04.24", "title": "ЕС трябва да реши каква роля иска да играе в Сирия"}
{"url": "https://www.dnevnik.bg/morski/2018/04/24/3168591_proverka_ne_ustanovi_ogranichen_dostup_do_plaj_delfin/", "text": "В района на плажа \"Делфин\" в момента се изгражда временен преместваем обект, тоалетни и дървена лека ограда. Изградената през миналогодишния летен сезон дървена стълба е изцяло демонтирана. Дървеният материал от нея не е премахнат и в момента се използва за изграждане на обектите на плажа. Това са установили експерти от РИОСВ в Бургас, пратени на място по нареждане на министрите на околната среда и на туризма Нено Димов и Николина Ангелкова след сигнали, че достъпът до плажа е ограничен. Представители на общината и строителния контрол са направили замерване за установяване на местоположението на изграждащите се обекти спрямо одобрената от Министерството на туризма схема. Според първоначалните резултати те отговарят на определената схема, допълва ведомството. Експертите на Министерството на туризма ще направят и контролна проверка дали обектите се вписват в схемата. Министерството на туризма с геодезисти ще направи замерване и ако то установи, че заграждението е разположено на територията на плажа, ще бъде издадено предписание за премахване. Проверката установи, че заграждението не препятства достъпа до плажа. Заради стръмния терен към ивицата Община Царево е внесла в РИОСВ-Бургас предложения за осигуряване на трасе до морския плаж. Изискано е становище от дирекцията на ПП \"Странджа\", за да се намери най-подходящото място за осигуряване на пешеходния достъп към плажа, който да е щадящ за околната среда.", "date": "2018.04.24", "title": "Проверка не установи ограничен достъп до плаж \"Делфин\""}
{"url": "https://www.dnevnik.bg/sport/2018/04/24/3168543_proizvoditel_na_elektricheski_avtomobili_stana_sponsor/", "text": "Арсенал\" подписа договор за партньорство с компанията BYD Auto, която е специализирана в производството на електрически превозни средства. Сделката между двете страни е договорена още по време на предсезонното турне на \"артилеристите\" в Шанхай и Пекин през миналата година. Базираната в Китай компания ще бъде официален партньор на клуба и ще доставя автомобили, както и автобус на отбора. BYD е достатъчно добре позната в Англия, след като тя доставя автобуси, част от градския транспорт на Лондон. Компанията има както обикновени, така и характерните за английската столица двуетажни автобуси. От BYD се похвалиха, че вече тяхното лого ще свети на рекламните пана на стадион \"Емиратс\". Освен сериозни финанси \"Арсенал\" пък ще получи и още по-голяма популярност. Компанията спонсор има 4.7 милиона последователи в социалната мрежа Weibo, а всички те ще се радват на различни промоции част от партньорството между BYD и \"артилеристите\". \"Горди сме да съобщим, че сме първият клуб във Висшата лига, който има за партньор производител на електрически автомобили. Това е една от най-големите китайски компании, така че за нас това е огромна реклама\", каза Винай Венкатешам, маркетинг директор на \"Арсенал\".", "date": "2018.04.24", "title": "Производител на електрически автомобили стана спонсор на \"Арсенал\""}
{"url": "https://www.dnevnik.bg/sviat/2018/04/24/3168553_ima_li_turskata_jeliazna_leidi_shans_sreshtu_erdogan/", "text": "\"Добрата партия\" отговаря на всички изисквания за участие в изборите. И ако сега се опитате да промените правилата, ще превърна живота ви в ад, заклевам се!\" - така Мерал Акшенер, основател и председател на \"Добрата партия\", отговори на турския президент Ердоган, който малко преди това беше обявил, че следващите избори ще се проведат не през ноември 2019, а още през юни тази година. Все още не е ясно дали партията на Акшенер, която беше основана през октомври миналата година, ще бъде допусната до изборите. Висшата избирателна комисия на Турция тепърва ще излиза с решение дали \"Добрата партия\" изпълнява всички изисквания, залегнали в турския избирателен закон. Но Акшенер има още една възможност да участва в изборите - ако успее да събере 100 000 подписа, тя може да се изправи срещу Ердоган като независима кандидатка на президентските избори. ( ) \"Никой не можеше да я спре\" Професор Юсуф Халачоглу, член на \"Добрата партия\", е забелязал силния характер на Акшенер още по време на нейното следване. \"Мерал Акшенер беше моя студентка. Тя никога не се предаваше. И неизменно постигаше всичко, което си беше намислила. Никой не можеше да я спре\", спомня си професорът. Нейната пробивност ще ѝ бъде от голяма полза в политиката, казва още той и добавя: \"Тя е истинска патриотка, а прогнозите ѝ почти винаги се сбъдват. Ето, предсказа, че ще има предсрочни избори и навреме започна да подготвя партията си за тях\". Политическата кариера на Акшенер започва през 1995 година, когато тя е сред приближените на първия министър-председател жена на Турция г-жа Тансу Чилер. Година по-късно Акшенер става вътрешен министър в коалиционния кабинет на Чилер и консервативно настроения Неджметин Ербакан. Начело на вътрешното министерство тя си навлича гнева на мнозина в Турция, заявявайки, че лидерът на ПКК Абдуллах Йоджалан бил \"от арменско котило\". По-късно Акшенер поднася извинение за думите си и благодарение на политическия си опит успява да излезе невредима от скандала. През 2001 година Акшенер участва в изграждането на ислямско-консервативната Партия на справедливостта и развитието (ПСР), но много бързо се разочарова от Ердоган. След само четири месеца преминава в ултранационалистическата Партия на националистическото действие, където става съветничка на партийния лидер Девлет Бахчели. По-късно оглавява  опозиционното крило в партията , а на 25 октомври 2017 година основава своята  \"Добра партия\" . 30% от турските избиратели харесват Акшенер Чуждите медии често сравняват Акшенер с Маргарет Тачър и затова  я наричат \"Желязната лейди\" . Медиите в Турция обаче я цензурират, а телевизиите ѝ отказват изяви, твърди турският политолог Башкън Оран. И въпреки това тя се радва на голяма популярност, казва още той и добавя: \"Всички хора, които не желаят диктатура в Турция, ще подкрепят онзи кандидат, който най-успешно се противопоставя на Ердоган. И по всичко изглежда, че това е именно Мерал Акшенер, която със сигурност ще привлече и избиратели на ПСР\". И наистина: актуално допитване показва, че 30 процента от турските избиратели харесват Акшенер. Но тя не бива да забравя, че изходът от  гласуването на 24 юни  ще зависи до голяма степен от  вота на кюрдските избиратели , които представляват около 18% от общо 55-те милиона турски гласоподаватели, казва социологът Йозер Сенчер и добавя: \"Всички кандидати, които ще се изправят срещу Ердоган, трябва да се съобразят с този факт. А Мерал Акшенер би трябвало да си зададе въпроса дали може да привлече тези гласове и при нужда да подобри стратегията си\".", "date": "2018.04.24", "title": "Има ли турската \"желязна лейди\" шанс срещу Ердоган"}
{"url": "https://www.dnevnik.bg/politika/2018/04/24/3168596_bulgariia_i_tri_susedni_strani_shte_predlojat_obshti/", "text": "България, Румъния, Гърция и Сърбия, наричани още Балканска четворка, ще предложат общи за страните инфраструктурни проекти на китайски инвеститори. Това се разбра след като премиерите на четирите страни се срещнаха тази вечер в Букурещ. В разговорите с домакин първата жена министър-председател на Румъния Виорика Дънчела, участваха още премиерът на Гърция Алексис Ципрас и президентът на Сърбия Александър Вучич. Общите инфраструктурни проекти бяха тема и на третата среща на Балканската четворка. Предните две бяха във Варна и в Белград през миналата година и тогава бяха набелязани три главни проекта. На първо място бе поставен железопътният коридор от Средиземноморските пристанища на Гърция през българските Варна и Бургас на Черно море до Русе на Дунав, а оттам с разклонения към Белград и Букурещ. Другите два проекта са енергийни – изграждане на газовите връзки между България и Гърция и построяването на терминал за втечнен газ на гръцкото пристанище Александруполис, откъдето да пристига природен газ от Катар. Третият мост над Дунав ще бъде част от пакет проекти, който четирите държави ще предложат на Китай за финансиране, се разбра след разговорите. \"Преди края на юни ще сме в Солун, а 5-8 юли ще е срещата с Китай в София. Срещата се изтегля напред, защото Китай иска да участва на Балканите\", обяви българският министър-председател. \"Изводите са, че ще създадем съвместна работна група на транспортните министри, за да може те да конкретизират проектите\", съобщи сръбският президент Александър Вучич. Проектите трябва да са готови до юли месец, за да бъдат представени на срещата 16 плюс 1 на източноевропейските държави с Китай, която тази година е в София. Третият мост на Дунав ще е при Русе по предложение на Румъния. България подкрепя това предложение, защото то ще завърши вертикалните европейски коридори. Това заяви премиерът Бойко Борисов. \"Ние не сме Вишеградската четворка, която поставя цели за общи политики. Не, ние искаме инфраструктура, дигитална инфраструктура, пристанища, да вдигаме ръста на икономиката\", заяви още Борисов. \"Третата ни среща доказва, че можем да подкрепим общите ни цели\", каза Виорика Дънчила. Тя поздрави сръбския президент Александър Вучич за ролята на Сърбия в региона. Румъния подкрепя постигането на целите на българското председателство по отношение на Западните Балкани, каза Дънчила по адрес на българския премиер Бойко Борисов. \"Този формат е добра възможност да идентифицираме как да си сътрудничим за икономическо развитие\", каза още румънският премиер. Искам да обърна внимание на свързването на пристанищата в Гърция с тези на Черно море и Дунав, много важен е и проектът между Солун, София и Букурещ, заяви гръцкият премиер Алексис Ципрас. Много важен проект е връзката за пренос на природен газ между Гърция и България, припомни още той. Трябва да търсим финансиране от ЕС, но и от инициативи като \"16 плюс 1\" (която включва Китай и 16 държави от Централна и Източна Европа - бел. ред.), където досега Гърция бе наблюдател, но ще стане член, каза още Ципрас. \"Искаме да сме следващата страна член на ЕС и без вашата подкрепа не можем да го реализираме\", заяви още Вучич. Разговаряхме за финализиране на магистралата към България и нашия сегмент към Скопие, допълни сръбският президент. Присъединяването на Сърбия бе подкрепена от България, Гърция и Румъния. \"Макрон говори за промени в ЕС, но съм убеден, че Меркел ще помогне максимум да дръпнат Балканите напред. Можем да сме много хубаво място за живеене, а в същото време всеки миг да сме на косъм. Проблемът винаги става общ и винаги е с жертви и огромни разрушения. Не са леки решенията на Вучич, но без да преглътнем Косово и Босна и Херцеговина не може Балканите да вървим напред\", заяви Бойко Борисов. Той обясни, че приемането на Сърбия в ЕС ще е връщане на страната в Европа, където й е мястото. Държавите, които вървят по пътя към ЕС, трябва да изпълнят изискванията, а ние трябва да им помогнем да осигурят мирен регион\", каза пък Алексис Ципрас, министър-председател на Гърция. Присъединяването на Балканите започна през 2003 г. в Солун, тогава и членството на България и Румъния бе на дневен ред. Трябва да продължим започнатото преди 15 години и сега в София ще подновим дискусията за Западните Балкани, допълни Ципрас. Идеята за срещата ЕС-Западни Балкани бе инициирана в този формат, когато се срещнахме във Варна, припомни гръцкият министър-председател. Българското председателство е Балкански успех, трябва следващите председателства на Австрия и Румъния да продължат линията, заяви още Ципрас.", "date": "2018.04.24", "title": "България и три съседни страни ще предложат общи проекти на Китай"}
{"url": "https://www.dnevnik.bg/tehnologii/2018/04/24/3168284_iaponiia_shte_vnedri_roboti_v_stroitelstvoto_na/", "text": "Издигането на 30-етажна сграда може да стане само за ден, но за целта на обекта трябва да работят около половин милион души. Цифрата не се е променила много през годините, тъй като строителните обекти все още са останали малко встрани от автоматизацията. Това обаче започва да се превръща в проблем за строителните компании в Япония, тъй като индустрията страда от сериозен недостиг на работна ръка, отбелязва агенция \"Блумбърг\". Ситуацията няма да се подобрява, дори напротив. Очаква се в следващото десетилетие поне 1 млн. работници да се откажат от професията си, което ще доведе до значително забавяне на всеки нов строеж на небостъргач. За да смекчи удара, японската корпорация \"Шимизу\", която е основана преди повече от 200 години, смята да въведе в работния процес роботи, които да могат да заваряват греди, да инсталират таванни панели и редица други подобни дейности. Използването на роботи в индустрията е широко застъпено. Над 2 млн. машини са инсталирани във фабрики по целия свят. Само в автомобилната индустрия на петима работници се пада по един робот. Строителните обекти обаче представляват по-трудни предизвикателства за машините заради тяхната непредсказуема среда и постоянното присъствие на хора. \"Най-големият проблем е, че фабричните роботи се правят с идеята, че ще останат на едно и също място. Ние искаме обаче те да бъдат монтирани на подвижна платформа, от която ще могат да действат на различни места по време на строежа на небостъргача\", обясни генералният мениджър в отдела за строителни технологии на \"Шимизу\" Масахиро Индо. Компанията вече изпробва свой робот за подобни дейности, като машината успя да се маневрира безопасно в стая, пълна с хора. Липсата на ясни правила за използването на робота обаче може да ограничи използването му само през тъмните часове на денонощието и почивните дни. Около октомври \"Шимизу\" има намерение да представи част от работните си проекти за роботи, в които присъства такъв, който може да пренесе 30 кг тежести при поставянето на таванни панели. Следващото поколение роботи пък ще работи по подове и стени вътре в самите сгради, което е и един от най-сложните процеси от строителството.", "date": "2018.04.24", "title": "Япония ще внедри роботи в строителството на небостъргачи"}
{"url": "https://www.dnevnik.bg/sviat/2018/04/24/3168051_desetki_durjavi_shte_opitat_da_suberat_miliardi_dolari/", "text": "Осемдесет и пет правителства и организации ще опитат за трети път на наберат милиарди долари за бъдещето на Сирия, чиято гражданска война продължава над седем години. Образованието, хуманитарните помощи и следвоенното възстановяване ще са на дневен ред за участниците в  двудневната конференция , които се надяват да наберат поне 6 млрд. долара днес и утре. Обещания за инвестиции (за около 9 млрд.) имаше и през 2016 и 2017 г. - съответно в Лондон и отново в Брюксел. Според сирийските власти дори набирането на десетки милиарди долари няма да е достатъчно, макар всяко дарение на е ценно за Сирия. Преди дни руски икономисти казаха, че необходимите средства може да достигнат няколкостотин милиарда долара. (За Ирак сумата след 3 години ограничена по територия война с \"Ислямска държава\" по първоначална оценка  беше над 100 млрд.  долара). Евросъюзът, която заедно с ООН ще съпредседателства конференцията, е най-големият дарител на такива помощи, като е заделил около 10 млрд. евро за Сирия за 7 г. Освен близо 13 млрд. бежанци (половината от които вътрешно разселени), над половин милион убити и унищожена градска инфраструктура за милиарди, силно засегнати са и децата. Близо 2.8 млн. от тях не са имали достъп до образование заради конфликта, като от тях 40% са на възраст между 15 и 17 г. според УНИЦЕФ. Присъствието на официални гости от някои от държавите, които претендират за значително влияние в конфликта, е под въпрос. Руският външен министър Сергей Лавров например е поканен, но не е сигурно дали ще дойде. Съединените ати от своя страна са предпазливи заради притеснението, че помощите им ще се озоват в зони, контролирани от президента Башар Асад. Миналата седмица, в деня, в който Сирия отбелязва край на френското управление, иранският президент Хасан Рохани каза на Асад, че страната му е готова да \"вложи всичките си сили за възстановяването на Сирия.\"", "date": "2018.04.24", "title": "Десетки държави ще опитат да съберат милиарди долари за Сирия в Брюксел"}
{"url": "https://www.dnevnik.bg/bulgaria/2018/04/24/3168014_dvijenieto_prez_edin_ot_tunelite_na_hemus_shte_se/", "text": "Днес движението в тунел \"Ечемишка\" на магистрала \"Хемус\" ще се осъществява двупосочно в тръбата за Варна, съобщиха от Агенция \"Пътна инфраструктура\" (АПИ). Временната организация на движението ще бъде в сила от 10 до 17 ч. Тя се налага заради обследване на тунелната тръба в посока София. От АПИ предупреждават шофьорите да карат внимателно и да спазват стриктно поставената пътна сигнализация.", "date": "2018.04.24", "title": "Движението през един от тунелите на \"Хемус\" ще се осъществява само през едната тръба"}
{"url": "https://www.dnevnik.bg/bulgaria/2018/04/24/3168059_sudut_shte_reshi_dali_da_ostavi_v_aresta_jenata/", "text": "Апелативният съд ще реши дали да измени мярката за неотклонение на Цвета Таскова, обвинена за причиняване на катастрофата на магистрала \"Тракия\", при която на  13 април загинаха шестима души  и над 20 бяха ранени. Миналата седмица  Софийският окръжен съд постанови задържане  за 29-годишната жена, с мотив, че тя не е появила необходимата отговорност на пътя, а обвинението касае тежко престъпление, за което предвиденото наказание е над пет години затвор. Според защитата на Таскова след катастрофата експертите са направили едва 10-минутен оглед на автомобила на Таскова, а заключението било, че той е технически изправен. Основната теза на прокуратурата е, че колата на Таскова се е ударила в предната лява гума на автобуса, при което той се е завъртял надясно и се е преобърнал в канавката. А тя обяснила, че започнала изпреварване със скорост 110 км/ч, като в началото на маневрата усетила някаква несигурност в автомобила, който без причина се насочвал настрани.  Опитала да го овладее, но не успяла.", "date": "2018.04.24", "title": "Съдът ще реши дали да остави в ареста жената, обвинена за катастрофата на \"Тракия\""}
{"url": "https://www.dnevnik.bg/politika/2018/04/24/3168011_borisov_zaminava_na_poseshtenie_v_rumuniia_i_sloveniia/", "text": "Министър-председателят Бойко Борисов ще участва днес в Съвета за сътрудничество на високо равнище между Сърбия, България, Гърция и Румъния. Четиристранната среща на балканските лидери ще се проведе в Букурещ, съобщиха от правителствената пресслужба. Премиерът на Румъния Виорика Дънчила ще бъде домакин на колегите си от Гърция и България и на президента на Сърбия Александър Вучич. Държавните и правителствени ръководители на четирите страни ще обсъдят развитието на общите инфраструктурни проекти в контекста на свързаността на Балканите, сигурността и стабилността в региона и подкрепата за евроинтеграцията на държавите от Западните Балкани. Още днес Борисов ще отпътува за Словения, където ще участва в Срещата на върха на Процеса за сътрудничество в Югоизточна Европа (ПСЮИЕ). Форумът ще се проведе в Бърдо при Краню, като страната домакин е ротационен председател на ПСЮИЕ. По време на разговорите ще бъде обсъдено задълбочаването на сътрудничеството между страните от региона, особено в областта на свързаността, сигурността, стабилността и икономическия прогрес, както и засилване на сътрудничеството с ЕС и другите международни организации и институции. Лидерите на страните - участнички в ПСЮИЕ, ще изберат и нов генерален секретар на оперативния орган на процеса - Съветът за регионално сътрудничество.", "date": "2018.04.24", "title": "Борисов заминава на посещение в Румъния и Словения"}
{"url": "https://www.dnevnik.bg/sport/2018/04/24/3168102_livurpul_i_roma_davat_start_na_polufinalite_v/", "text": "В един сезон, в който останаха много далеч от най-добрите отбори в своите първенства, \"Ливърпул\" и \"Рома\" неочаквано извървяха пътя до полуфиналите в Шампионската лига, а жребият им предостави рядък шанс да се борят за най-престижния трофей в клубния футбол. Английският отбор стигна до финалната четворка за пръв път от десет години, а в шест от предишните седем сезона дори не беше част от турнира. Италианският тим е част от четирите най-добри в Европа за пръв път от 34 години. \"Разбирам, че вероятно според много хора в този полуфинал трябваше да са \"Барселона\" и \"Манчестър сити\". Но не са, защото това е футболът. \"Рома\" направи това възможно, ние също, и мисля, че двата отбора напълно го заслужават\", каза мениджърът на \"Ливърпул\" Юрген Клоп. Тази вечер в 21.45 часа двата отбора излизат на стадион \"Анфийлд\" за първата част от битката на аутсайдерите. Реваншът на \"Олимпико\" в Рим е на 2 май. Другият полуфинален сблъсък противопоставя традиционните участници в тази фаза на турнира - \"Реал\" (Мадрид) и \"Байерн\", които играят на 25 април и 1 май. \"Ливърпул\" и \"Рома\" се срещат в повторение на финала за Купата на европейските шампиони от 1984 г. Toгава английският отбор печели с дузпи на \"Олимпико\" в Рим и вдига четвъртата от петте си европейски купи, а италианският така и не повтаря постижението си. Двата тима са изиграли още четири мача помежду си. През 2001 г. те бяха един срещу друг в осминафиналите на Купата на УЕФА. \"Ливърпул\" спечели с 2:0 в Рим с два гола на Майкъл Оуен и след загуба с 0:1 в реванша продължи напред. Впоследствие мърсисайдци спечелиха турнира след зрелищна победа над \"Алавес\" с 5:4 след златен гол. Още следващия сезон \"Ливърпул\" и \"Рома\" се събраха във втората групова фаза на Шампионската лига. Първата среща в Рим завърши при нулево равенство, след което червените спечелиха с 2:0 на \"Анфийлд\" и продължиха към четвъртфиналите заедно с \"Барселона\". \"Ливърпул\" ще бъде част от полуфиналите за десети път, като само два пъти е отпадал - при първото и при последното си участие във финалната четворка. През сезон 1964-1965 червените са елиминирани от бъдещия шампион \"Интер\" след победа с 3:1 и загуба с 0:3 в реванша в Милано. Преди десет години английският отбор беше елиминирани от \"Челси\" след 1:1 на \"Анфийлд\" и поражение с 2:3 след продължения на \"Стамфорд бридж\". За \"Рома\" предстои втори полуфинал в най-силния европейски клубен турнир след този с \"Дънди юнайтед\" през 1984 г. Тогава \"вълците\" от Рим губят първия мач в Шотландия с 0:2, но печелят реванша на \"Олимпико\" с 3:0.  \"Рома\" има само още четири полуфинала в Европа - срещу \"Гурник\" (Забже) в Купата на носителите на купи през 1970 г., срещу \"Брьондби\" в Купата на УЕФА през 1991 г. и срещу \"Хибърниън\" (1961 г.) и \"Валенсия\" (1963 г.) в Купата на панаирните градове. Италианците продължават в два от случаите - срещу датския и шотландския тим. \"Със строежа на новия стадион, който ще започне по-късно тази година, и с отбор, който достигна до полуфиналите на Шампионската лига за пръв път от 34 години, сега е вълнуващо време да бъдеш фен на \"Рома\", заяви президентът на \"Рома\" Джим Палота в понеделник при  представянето на новия спонсорски договор с \"Катар еъруейз\" . Предстоящите двубои между \"Ливърпул\" и \"Рома\" ще бъдат по-специални за един човек - Мохамед Салах. Новата звезда на мърсисайдци пристигна на \"Анфийлд\" през лятото именно от Рим, за да се превърне в един от трансферите на сезона. Египтянинът изкара две години на \"Олимпико\", като изигра 83 мача и отбеляза 34 гола. Престоят там му даде втори шанс да пробие във Висшата лига, след като първоначалният опит с \"Челси\", който го купи от \"Базел\" в началото на 2014 г., се оказа неуспешен. Салах, който в неделя беше избран за играч на сезона във Висшата лига от своите колеги, прави изумителен сезон. 25-годишният футболист има впечатляващите 41 гола в 46 мача, в това число 9 в 12-те си срещи в Шампионската лига. От \"Рома\" обаче заявиха, че няма да се концентрират изцяло върху своя бивш играч. \"Мога да ви уверя, че не подготвяме мача на базата на представянето на Салах. Ще обърнем специално внимание на всичките им добри футболисти, не само на него. Когато се готвим за мач, не се фокусирам индивидуално върху играчи\", каза старши треньорът на \"вълците\" Еузебио ди Франческо. Левият защитник Александър Коларов допълни: \"Срещу \"Барса\" играхме като отбор. Не се фокусирахме само върху Меси. Не можем да отстраним \"Ливърпул\", ако спрем само един от техните играчи. Трябва да сме концентрирани върху целия отбор. \"Ливърпул\" не е само Салах, \"Ливърпул\" има куп добри играчи.\" В двата отбора няма големи проблеми преди мача с изключение на вече наличните. \"Ливърпул\" отдавна разбира, че до края на сезона ще трябва да се справя без Жоел Матип и Емре Джан, а Адам Лалана също едва ли ще се появи повече в игра през настоящата кампания. Добрата новина за червените е завръщането на капитана Джордън Хендерсън, който пропусна реванша с \"Манчестър сити\" заради натрупани картони. В \"Рома\" взетият под наем от \"Сасуоло\" Грегоар Дефрел претърпя операция на коляното, а привлеченият oт \"Фейенорд\" Рик Кардсдорп също има контузия в коляното. Всички останали играчи са на разположение на Ди Франческо. \"Рома\" ще се изправи за десети път срещу английски отбор в елиминационен сблъсък с два мача. \"Вълците\" печелят първите три, но се намират в серия от шест поредни отпадания срещу тимове от Висшата лига. Последното беше загубата с дузпи от \"Арсенал\" в осминафиналите на Шампионската лига през 2008 г. \"Рома\" има само една победа при 16-те си гостувания в Англия, като е загубил девет от тези срещи. Тимът от Рим обаче е единственият, който продължи напред в директните елиминации след поражение в първия мач. При това го направи два пъти - срещу \"Шахтьор\" и \"Барселона\". \"Ливърпул\" се представя с променлив успех срещу италианския отбори - 9 победи и 11 загуби в 25 европейски срещи. У дома статистиката показва шест спечелени и шест загубени двубоя с тимове от Серия А. В директни елиминации на два мача мърсисайдци са спечелили четири пъти и са загубили два пъти. Вероятни състави  Лорис Кариус, Трент Алекзандър-Арнолд, Деян Ловрен, Върджил ван Дайк, Анди Робъртсън, Джеймс Милнър, Джордан Хендерсън, Алекс Окслейд-Чембърлейн, Мохамед Салах, Садио Мане, Роберто Фирмино. Алисон Бекер, Алесандро Флоренци, Костас Манолас, Федерико Фасио, Александър Коларов, Даниеле де Роси, Кевин Строотман, Раджа Наинголан, Диего Пероти, Дженгиз Ундер, Един Джеко.", "date": "2018.04.24", "title": "\"Ливърпул\" и \"Рома\" дават старт на полуфиналите в Шампионската лига"}
{"url": "https://www.dnevnik.bg/bulgaria/2018/04/24/3168061_komisiia_v_parlamenta_shte_izslusha_nominiranite_za/", "text": "Комисията за борба с корупцията и конфликта на интереси ще изслуша предложените за членове на антикорупционното звено. Точката е включена в дневния ред на комисията, се разбира от сайта на парламента. Номинирани са четирима души, като един от тях е предложен да е заместник-председател на комисията, оглавявана от Пламен Георгиев. Именно той има правомощията да издигне кандидатури. Той ги предложи на парламента в средата на март. Самият Георгиев беше избран от Народното събрание  в началото на март с мнозинство от  148 гласа \"за\"  от 218 гласували. Против бяха 66, а 4 се въздържаха. За членове  Георгиев номинира   , която е член на оглавяваната доскоро от Георгиев комисия за отнемане на имущество, като в състава й е по предложение от ГЕРБ,  , която е директор на дирекция \"Публичен регистър\" в комисията, и  , за когото в съобщението е записано, че е магистър по изчислителна техника от Висшето военно училище в Шумен. За заместник-председател Георгиев предлага , който в момента е директор на дирекция \"Противодействие на корупцията\" в комисията.", "date": "2018.04.24", "title": "Комисия в парламента ще изслуша номинираните за антикорупционното звено"}
{"url": "https://www.dnevnik.bg/sviat/2018/04/24/3168018_zashto_rusiia_ne_uspiava_da_blokira_telegram/", "text": "Преди седмица руският регулатор \"Роскомнадзор\"  започна да блокира  приложението за размяна на съобщения \"Телеграм\" (Telegram) по решение на съда. Причина стана конфликт със службите за достъпа до съдържание, създавано от потребителите, който компанията - собственик на приложението, отказва да предаде на Федералната служба за сигурност (ФСБ). Проблемът е, че на практика много руснаци продължават да използват \"Телеграм\", а мярката не дава очаквания резултат. След решението на съда и \"Роскомнадзор\" \"Телеграм\"  започна да използва  IP адреси на облачните услуги на \"Амазон\" и \"Гугъл\", за да заобикаля забраната. Отговорът на \"Роскомнадзор\" беше вкарване в забранителен списък на общо около 20 млн. адреса (към настоящия момент -  почти 18 млн. ), свързани с хостинг услугите на двете компании. Според генералния директор на доставчика на интернет услуги Diphost Филип Кулин, цитиран от \"Комерсант\", руският регулатор няма нужните ресурси, за да следи миграцията на \"Телеграм\" по IP адреси. Докато не свършат хотелите Самат Галимов от игровия стартъп RAWG прави интересна аналогия. \"Роскомнадзор\" не иска някой да живее в даден град. Блокира дома, където живее (създателят на \"Телеграм\" Павел) Дуров и Дуров се заселва в хотел номер 1. \"Роскомназдор идва и казва, че сега номер 1 е блокиран. Дуров се преселва във втори, трети и четвърти и така нататък и всички номера \"Роскомнадзор\" блокира заради него. В даден момент \"Роскомнадзор\" блокира всички хотели изцяло, защото твърде дълго се движи по всеки номер. И така, докато хотелите не свършат. Хотелът е хостът, номерът на хотела - IP адрес. Заобикалянето на блокажа може да струва десетки и стотици хиляди долари.\" Личното състояние на Дуров, според \"Форбс\" 1.7 млрд. долара, му позволява да играе на тази игра, докато в Русия не бъдат блокирани всички чуждестранни провайдъри - т.е. докрай, отбелязва Галимов. \"А \"Роскомнадзор\" може да блокира целия интернет, преди да каже: стига.\" Освен това \"Телеграм\" подготви инструкции как забраната да бъде заобиколена с помощта на виртуални частни мрежи (VPN). Дуров обяви, че ще започне да изплаща в биткойн на администратори на VPN и прокси услуги, които помагат да се заобикаля забраната, и ще задели милиони долари лични средства за това в рамките на годината. Той призова всички потребители да се присъединят към него и да участват или в настройката на такива сървъри, или във финансирането им. Според РБК броят на свалените приложения \"Телеграм\" от руски потребители за седмица е нараснал над два пъти - до над 102 хил. През март приложението е имало 15 млн. активни потребители в Русия (над 10% от дела в света) и е останало четвъртият по популярност подобен продукт сред руските потребители. Увеличил се е и броят на VPN и прокси сървърите с около 20 на сто, считано от 15 април, нараснала е и употребата на браузърите \"Тор\" в цяла Русия, пише \"Комерсант\". \"Много читатели и избиратели\" Освен това според сегашния закон, казва за РБК адвокатът Сергей Савельов, \"нито на депутатите, нито на обикновените граждани не се забранява използването на \"Телеграм\",\" с други думи, не се предвижда и наказателна отговорност при употреба на приложението. \"Не нарушаваме решението на съда - няма решение, с което употреба на чат приложения да се забрани на граждани.\" Преди няколко дни РБК също така написа, че депутати и други представители на руските власти влизат в \"Телеграм\", за да проверят как се изпълнява законодателството. Други твърдят, че просто са любопитни дали приложението продължава да работи. Лидерът на националистите Владимир Жириновски пък вече обяви, че не смята да се откаже от канала си в \"Телеграм\", защото никой документ не го принуждава да го направи. Помощникът му Александър Дюпин обяснява, цитиран от РБК: \"В \"Телеграм\" Жириновски има много читатели, а също и избиратели. Публикациите му се ползват с популярност, получаваме множество положителни отзиви. И много от абонатите му не искат да минават на друга платформа, защо Жириновски трябва да ги ядосва?\" Изданието отбелязва, че и служители на Кремъл, на следствието и прокуратурата, а и говорителят на външното министерство Мария Захарова също продължават да ползват \"Телеграм\" и да отговарят на съобщения.", "date": "2018.04.24", "title": "Защо Русия не успява да блокира \"Телеграм\""}
{"url": "https://www.dnevnik.bg/sport/2018/04/24/3167980_shturite_oblekla_koito_donesoha_rekordi_v_londonskiia/", "text": "Бихте ли пробягали маратон със сушилня на гърба... или със ски обувки на краката? А ако това запише името ви в Книгата за рекордите на Гинес, ще се замислите ли отново? Именно това постижение преследваха някои участници в завършилия в неделя маратон в Лондон. Състезателите привлякоха вниманието към себе си с нестандартни облекла на филмови герои и други персонажи. Сред най-атрактивните участници в маратона беше Роб Поуп, който с време 2.36:28 часа стана най-бързият човек,  облечен като главния герой във филма \"Форест Гъмп\" . 39-годишният англичанин се прочу с пресъздаването на бягането на своя любим персонаж, като пробяга почти 25 хиляди километра за 409 дни. Всеки, който е носил ски обувки, знае колко е трудно се ходи с тях. Колин Уитън обаче сътвори подвиг, след като измина дистанцията от 42.195 километра за 5.52:16 часа. Така той подобри рекорда за най-бързо изминат маратон със ски обувки. Ричард Грей също записа името си в Книгата за рекордите на Гинес. Той беше с 2:39 минути по-бърз от Уитън, като пробяга дистанцията със сушилня на гърба си. Подобни щури рекорди записаха още Матю Лаведрин, който беше облечен като пилот от \"Междузвездни войни\", Лота Остерман - като зомби, Пол Ъндърууд - като крал Хенри VII, Стейси Харпър - като Елвис Пресли, Еди Лоу - като катинар, Барнаби Хопсън - като пчела, Боб Джонсън - като триизмерна играчка, и др.", "date": "2018.04.24", "title": "Щурите облекла, които донесоха рекорди в Лондонския маратон"}
{"url": "https://www.dnevnik.bg/razvlechenie/2018/04/24/3167912_bluba_lu_predstaviat_nov_album_v_sofia_live_club_dnes/", "text": "За пръв път от 4 години българското трип-хоп/ню джаз дуо \"Блуба лу\" (Bluba Lu) - Димитър Паскалев и Костантин Кацарски, ще излезе пред публика днес. Мястото е столичния Sofia Live Club, а поводът - излизането на новия им, 8 албум \"Атоми\", който излиза на 25 април и ще може да бъде  купен онлайн.  Албумът включва десет композиции -  \"Олимп\", \"Ние с теб\", \"Времето\", \"Лунен брат\", \"Небеса\", \"Последен танц\", \"Бяла стая\", \"Тунел\", \"Танго блус\", \"Там\" и заглавната \"Атоми\", която е и първи сингъл. За пръв път текстовете са на български, а основните вокали - на автора им и една втора от \"Блуба лу\" Димитър Паскалев. \"Да пея на български беше момент, който назряваше с години. В предишни албуми имахме фиксиране върху различни послания, които са по-глобални и в тях английският език стоеше съвсем нормално. В този има определени лични неща, които могат да се кажат само на личния език\", казва той  в интервю за \"Капитал\".  \"Атоми\" идва шест години след предния им албум \"Потопъ\" от 2012 г. Концертът в Sofia Live Club е с начален час 20 ч., а билетите са на цена 25 лв. в мрежата на \"Евентим\" и 35 на врата.", "date": "2018.04.24", "title": "\"Блуба лу\" представят нов албум в Sofia Live Club днес"}
{"url": "https://www.dnevnik.bg/ot_vas/galeriiotvas/2018/04/24/3167763_chitatelska_fotogaleriia_cvetove_ot_strandja/", "text": "Блед главопрашник - една от сравнително често срещаните горски орхидеи. Все още не е разцъфнала напълно, но и това ще стане в близките дни. Както всички наши орхидеи - събирането и късането й е забранено.", "date": "2018.04.24", "title": "Читателска фотогалерия: Цветове от Странджа"}
{"url": "https://www.dnevnik.bg/sviat/2018/04/24/3168113_niama_danni_za_postradali_bulgari_v_toronto/", "text": "На този етап не е постъпвала информация или каквито и да било сигнали за пострадали български граждани при  инцидента в Торонто от снощи , при които ван се вряза в пешеходци и загинаха десет души, съобщи по \"Нова телевизия\" генералният консул на България в Торонто Петър Крайчев. Той уточни, че се поддържа постоянен контакт с всички институции, представители на българската общност, централното управление на Министерството на външните работи и канадските власти. \"В подобни случаи самоличността и националността на жертвите се съобщава първо на семейството и близките\", каза още Крайчев. Той посочи, че в Торонто живеят много българи, но това не е районът, в който има най-много от тях. Петър Крайчев определи инцидента, като безпрецедентна трагедия. той допълни, че това е сред най-оживените квартали в града и се намира на 17 км от генералното консулство. Телефонът за връзка с властите в Торонто е 001 4168 921 738. Властите: Атаката е преднамерена, но не е тероризъм Водачът на вана, врязал се в хора по обед вчера в Торонто, е действал \"преднамерено\", но според властите става дума за изолиран акт, който не е насочен срещу \"националната сигурност\" на Канада, предаде \"Франс прес\", цитирана от БТА. Трагедията се разигра в момент, в който в града се провежда среща на министрите на външните работи и на обществената сигурност на страните от Г-7. Срещата продължава и днес, както е предвидено, съобщи канадският външен министър Кристия Фрийланд. Канадският министър на обществената сигурност Ралф Гудейл каза \"информациите, с които властите разполагат на този етап, показват, че случилото се по никакъв начин не е свързано с националната сигурност\". Ванът е карал около километър по тротоара Хронологията на събитията от вчера показва, че в 13.26 ч. местно време вчера полицията получила обаждане на спешния си телефон за хора, пометени от превозно средство близо до улица \"Йънг\", една от най-оживените в Канада, намираща се в центъра на Торонто. Белият ван, врязал се в хората, се движел бързо, преминавайки от платното върху тротоарите, където се разхождат под обедното слънце много хора. Колата изминала близо километър. В 13.52 ч. местно време, тоест 26 минути след първото обаждане, е арестуван мъж, близо до вана, спрял на тротоара с ударена предна част. Последните данни на властите са за 10 убити и за 15 ранени, от които четирима са в критично състояние и двама в сериозно състояние. Засега мотивите на задържания Алек Минасян, шофирал вана, остават неизвестни. Мъжът е непознат на службите за сигурност. В момента на задържането му той размахвал предмет с лявата си ръка, изправен срещу полицай, който го държал на мушка, показват кадри в социалните мрежи. После се оставил да бъде закопчан с белезници на земята от полицая. Минасян не е бил въоръжен. Случилото се в Торонто напомня атентатите и инцидентите с врязали се в хора превозни средства, като тези в Ню Йорк, Барселона, Лондон, Ница, Париж, Берлин, Стокхолм и неотдавна Мюнстер. Телевизия \"Глоубъл\" съобщава, че Алек Минасян ще се яви днес в 10 ч. местно време (14 ч. по Гринуич) в съд в Торонто, за да чуе в какво е обвинен, предаде \"Ройтерс\". Според бивши съученици на Минасян той е посещавал в гимназията програма за ученици със специални потребности. Съученици описват Минасян като \"човек, който не е бил социален, но е бил абсолютно безвреден\". Понятието \"специални потребности\" се използва в канадската образователна система за хора както с физически недъзи, така и с поведенчески и образователни затруднения.", "date": "2018.04.24", "title": "Няма данни за пострадали българи при атаката в Торонто"}
{"url": "https://www.dnevnik.bg/sport/2018/04/24/3168109_slaviia_i_botev_shte_opredeliat_purviia_finalist_v/", "text": "Славия\" и \"Ботев\" (Пловдив) се изправят един срещу друг днес от 18.30 часа на Националния стадион \"Васил Левски\", за да определят първия финалист в Купата на България. Носителят на трофея показа  по-добра игра в първата среща и спечели с 2:1 . Резултатът обаче оставя добър шанс на белите да стигнат до първия си финал в турнира от 2011 г. \"Славия\" е първият елитен отбор, който \"Ботев\" срещна по пътя към защитата на Купата на България. В първия кръг тимът на Николай Киров победи \"Локомотив\" (Горна Оряховица) с 3:1, във втория спечели драматична победа с 4:3 след продължения срещу \"Царско село\", а в четвъртфиналите разгроми \"Литекс\" с 5:0. \"Славия\" започна турнира с успех с 2:0 над \"Черноморец\" (Балчик), след което елиминира два отбора от Първа лига. Във втория кръг столичани победиха \"Локомотив\" (Пловдив) с 2:1, след което надиграха \"Етър\" във Велико Търново с 3:1. \"Ботев\" и \"Славия\" ще изиграят четвъртия си мач през този сезон. Първата среща се игра на стадиона в кв. \"Овча купел\" и завърши с победа за пловдивчани с 3:2. През ноември двата отбора се срещнаха в \"Коматево\" и не излъчиха победител след равенство 1:1. \"Славия\" не е достигал до финала за Купата на България от 2011 г., когато загуби от ЦСКА с 0:1. Последният от седемте триумфа на белите в този турнир беше през 1996 г. Тогава те спечелиха служебно с 4:0 срещу \"Левски\", след като при 1:0 в 75-ата минута президентът на сините Томас Лафчис извади отбора. \"Ботев\" преследва трети финал за купата в последните пет години. Миналата година \"канарчетата\" победиха \"Лудогорец\" с 2:1 и вдигнаха първия си трофей от 1981 г. През 2014 г. пловдивчани отстъпиха на разградчани с 0:1 във финала. Старши треньорът на \"Ботев\" Николай Киров има само един голям проблем преди двубоя със \"Славия\". Един от титулярните вътрешни халфове - Серкан Юсейн, се контузи на последната тренировка и ще бъде извън строя поне за седмица. Лъчезар Балтанов и Йордан Минев обаче ще са на разположение, след като изтърпяха наказание в последния шампионатен мач - загубата от \"Лудогорец\" с 2:4. Вратарският пост е голямото притеснение в състава на \"Славия\". Титулярът Антонис Стериакис има хематом на коремен мускул, получен в двубоя с \"Витоша\" (Бистрица) (2:1) на 17 април. Гръцкият вратар пропусна последния мач на своя тим - срещу \"Черно море\" (2:2), когато мястото му беше заето от Емануеле Джерия. Италианецът обаче скъса бедрен мускул и беше сменен принудително след час игра. Така на вратата на белите ще застане 42-годишният Георги Петков, а резерва ще му бъде 17-годишният Лука Наков, който довърши мача с \"Черно море\". Десният бек Александър Александров също няма да е на разположение на старши треньора Златомир Загорчич. Преди двубоя се стигна до размяна на реплики между двата отбора, след като \"Славия\" обяви цена от 20 лева на билетите за реванша. Това доведе до декларация от ръководството на \"Ботев\", което определи действията на президента на белите Венцислав Стефанов като провокация. \"Разочаровани сме от решението на г-н Стефанов. Можем само да гадаем дали целта му е \"Ботев\" да бъде лишен от подкрепата на своята публика или по-скоро разчита на приходите на феновете от Пловдив, но сме сигурни в едно - неговото решение е неморално и в ущърб на футбола. Считаме, че не отива на един от ръководителите в българския футбол да работи за намаляване посещаемостта по трибуните, като определя драстично по-висока цена на билетите от тази по останалите стадиони в страната\", заявиха от \"Ботев\". Стефанов пък определи привържениците на пловдивския тим като \"напаст\". \"В \"Коматево\" цял мач плюха нашия щаб и играчи, сега ще си платят като попове за свършеното\", закани се президентът на \"Славия\".", "date": "2018.04.24", "title": "\"Славия\" и \"Ботев\" ще определят първия финалист в Купата на България"}
{"url": "https://www.dnevnik.bg/evropa/2018/04/24/3168114_evrokomisiiata_shte_razsledva_pridobivaneto_na_shazam/", "text": "Европейската комисия започна задълбочено разследване на придобиването на британското приложение за разпознаване на музика \"Шазам\" (Shazam) от американския технологичен гигант \"Епъл\" (Apple), предаде ДПА. Комисията има опасения, че сливането може да намали избора при стрийминг услугите. Брюксел изрази безпокойство, че придобиването на \"Шазам\" ще позволи на \"Епъл\" да получи търговска информация, която да използва при клиентите на конкурентите си с цел да ги накара да преминат към ползването на музикалната стрийминг услуга на \"Епъл\" - \"Епъл мюзик\" (Apple Music). Разследването ни цели да гарантира, че музикалните фенове ще продължат да се радват на атрактивни оферти за музикален стрийминг и няма да имат ограничен избор в резултат на предложеното сливане, каза еврокомисарят за защита на конкуренцията Маргрете Вестагер. Разследването трябва да приключи до 4 септември. ЕС започна първоначалното си разследване на придобиването през февруари след искане от пет страни - членки на ЕСq плюс Исландия и Норвегия, въпреки че придобиването не достига прага на оборот, при който компаниите са длъжни да предупредят комисията за сливане. \"Епъл\" приключи сделката за придобиването на Шазам през декември. Цената на придобиването не е публично оповестена, но в.\"Файненшъл таймс\" писа тогава, че става дума за около 400 милиона долара. /БТА", "date": "2018.04.24", "title": "Еврокомисията ще разследва придобиването на \"Шазам\" от \"Епъл\""}
{"url": "https://www.dnevnik.bg/bulgaria/2018/04/24/3168119_tursi_se_miasto_za_nov_zatvor_za_opasni_prestupnici/", "text": "Търси се място, на което да се изгради нов затвор само за опасни престъпници, каза днес по БНТ министърът на вътрешните работи Валентин Радев. Той допълни, че всичко е на много ранна фаза, като по проекта работят МВР и министерството на правосъдието. Валентин Радев посочи, че в този затвор охраната ще е засилена, като ще има широко приложение на камери и технически средства и достатъчно надзиратели, и охрана. Министърът на вътрешните работи увери, че продължава издирването на  двамата избягали затворници от Централния софийски затвор . Той призна, че още не е идентифицирана колата, която за използвали, като е ясна марката, но номерата са от други автомобили. В отговор на въпрос Радев подчерта, че няма гаранции, че двамата затворници са в България, но изрази увереност, че рано или късно те ще бъдат хванати. Министърът каза, че след сигнала изходите на София са били блокирани за около половин час, но намекна, че не е доволен от бързината, с която се е действало. Резултатите от проверката на летище София ще са ясни в петък По повод  влезлите без преверка пътници на летище София  Радев обяви, че резултатите от проверката ги чака на бюрото си на 27 април. Той допълни, че работещите на аерогарата в столицата имат и добри реализации, а в момента там са пратени екипи от други летища в страната. По повод футболното хулиганство министърът обяви, че вече е тествана работата на новите камери, които записват картина с високо качество и ще снимат секторите със запалянковците на днешния мач \"Левски\" - ЦСКА. Освен това ще има повече униформени и засилени проверки на входа. Според Валентин Радев  , като организаторите ще трябва да организират сигурността.", "date": "2018.04.24", "title": "Търси се място за нов затвор за опасни престъпници, обяви министър Радев"}
{"url": "https://www.dnevnik.bg/sviat/2018/04/23/3167909_kakvo_pravi_organizaciiata_za_zabrana_na_himicheskite/", "text": "Организацията за забрана на химическите оръжия (ОЗХО) още веднъж се озова в центъра на международното внимание след атаката с нервнопаралитично вещество във Великобритания срещу бивш руски разузнавач и твърденията за химическа бомбардировка в сирийския град Дума. Малко позната някога организация за разоръжаване, тя придоби известност, когато през 2013 г. спечели  Нобеловата награда за мир  и оттогава е във фокуса на общественото внимание заради нееднократните твърдения за употреба на химическо оръжие в Сирия по време на седемгодишната гражданска война в близкоизточната държава. Експерти на мисията за установяване на фактите на организацията пристигнаха в Сирия, за да разследват предполагаемата  химическа атака в Дума . Сирия и нейният съюзник Русия отричат да е имало атака. Въпреки това оцелели очевидци, интервюирани от \"Асошиейтед прес\", казват че в нощта на 7 април с усетили силна миризма на хлор. Според активисти има почти 50 души убити. Много от тях са били намерени с пяна около устата, признак на задушаване. Здравни работници казват, че са лекували симптоми като затруднено дишане и загуба на съзнание. Какво е ОЗХО Организацията за забрана на химическите оръжия е международният орган, който прилага Конвенцията за химическите оръжия. Конвенцията, която влиза в сила на 29 април 1997 г., е първият договор за забрана на цяла група оръжия. Базираната в Хага организация има 192 страни членки, включително САЩ, Русия и Сирия, които обхващат около 98 процента от световното население. Сред малкото нечленуващи страни са Израел и Северна Корея. ОЗХО наблюдава и проверява унищожаването на съществуващите запаси от химически оръжия, работи с химическата промишленост за предотвратяване на неправомерно използване и злоупотреба с химикали и разследва предполагаемо използване на химически оръжия. С какво се занимава мисията за установяване на фактите на ОЗХО Мисията за установяване на фактите, създадена през 2014 г., има мандат да проверява твърдения за употреба на химически оръжия. Нейният екип от експерти отива на местата на предполагаемите атаки за събиране на проби, разговори с оцелели и медици и събиране на други доказателства. Физическите доказателства са изпращат след това в акредитирани от ОЗХО лаборатории за анализ. В случаите, когато екипът не е можел да дойде на място, мисията е провеждала интервюта с оцелели и очевидци на друго място. Членовете ѝ няколко пъти са посещавали Сирия за разследване на предполагаеми атаки. Комисията обаче не посочва виновния за атаките. Създаденият през 2015 г. съвместен разследващ механизъм (СРМ) между ООН и ОЗХО имаше право да определя виновника, но миналата година беше разпуснат, след като Русия наложи вето на продължаването на неговия мандат в Съвета за сигурност на ООН. Москва твърди, че СРМ не е бил професионален и обективен в своите разследвания. Какво означава забавянето на пристигането в Дума за разследването на ОЗХО Експертът по химически оръжия Жан-Паскал Зандърс казва, че забавянето ще означава, че някои физически доказателства за атаката биха могли да бъдат унищожени, но добавя, че други уличаващи \"маркери\" за използване на химически оръжия ще се запазят. Следите от хлора, за който се предполага, че е химическото вещество, използвано в Дума, накрая ще изчезнат, ако бъдат изложени на атмосферно въздействие за дълго време, но физическите увреждания на въздушните пътища на жертвите, подложени на въздействието на газа все още ще бъдат явни, каза Зандърс в телефонно интервю. Членовете на екипа могат да вземат също биометрични проби от оцелели или жертви за проверка на следи или \"маркери\" на излагане на отровен газ. Какво ще търсят разследващите Експертите на ОЗХО ще търсят физически доказателства като използвани при атаката муниции или следи от газ, ако са още налични на място. Те ще проучват и информация от открити източници като видеа и други свидетелства за събитията. Вероятно екипът също ще се опита да разпита оцелели, не само в Дума, но и другаде, ако са избягали в резултат на инцидента на 7 април. Зандърс казва също, че експертите на ОЗХО вероятно ще имат достъп до съвременен софтуер, който да им позволи да проследят въздушното движение около времето на атаката, информация, която може да бъде използвана като доказателство в разследването. Какво следва След като СРМ вече не съществува, докладът на мисията за установяване на фактите ще бъде изпратен на генералния директор на ОЗХО, който ще сподели констатациите в него със страните членки и с ООН. Тъй като засега не съществува ясен начин за изправяне на извършителите пред правосъдието, всяко доказателство за химическа атака ще бъде запазено и в бъдеще и ще послужи като сведение за дискусиите около сирийския конфликт в ООН и другаде. /БТА", "date": "2018.04.24", "title": "Какво прави Организацията за забрана на химическите оръжия в Сирия"}
{"url": "https://www.dnevnik.bg/na_put/2018/04/24/3167032_sugrajdanite_na_karl_marks_go_pochetoha_s_nula_evro_i/", "text": "Германският град Трир отбелязва 200-годишнината от рождението на философа Карл Маркс, с банкнота от нула евро, съобщи БТА. Емблематичният труд на Маркс \"Капиталът\" става основа за развитието на комунизма, а родният му град трупа капитал от славата му, продавайки юбилейната банкнота с неговия лик за 3 евро. Първата \"емисия\" от 5000 купюри е разграбена.  \"Разпространи се в целия свят, от Южна Америка до Австралия\", казва представител на туристическото бюро на Трир. Част от мероприятията за 200 - годишнината включват и монтирането на 4.4- метрова статуя на философа, която ще бъде открита на 5 май, когато е рождената му дата. Огромната бронзова статуя, която заедно с пиедестала е висока 5.5 метра, бе посрещната с учудване от мнозина - не само заради размера си, а и защото е подарък от Китай. Тя ще се издига точно пред родната къща на Маркс. Сувенирната индустрия също е вдъхновена. В продажба са гумени патета с характерната къдрава коса и брада на Карл Маркс, държащи тома на \"Капиталът\" подмишница. Градската управа пък подмени светофарите, които светят с образа на Маркс в червено и зелено.  Справка в туристическия сайт на града пък показва, че по случай юбилея е разработен специален маршрут и апликация за смартфон, които превеждат гостите на града по местата, свързани с живота на автора на \"Капиталът\". Бащата на комунистическата идеология е роден в Трир и е живял там през първите 17 години от живота си.  Градът не е единственият, който е предвидил специални сувенири за юбилея на 5 май. Кемниц, който по времето на комунизма се казва Карлсмарксщат, вече продава бира \"Марксщетер\" на фона на червеното вино \"Карл Маркс\", предлагано в Трир. Можете да намерите също чаши с лика на философа, негови цитати или техни варианти (\"Любители на кафето от всички страни, обединявайте се!\"). ", "date": "2018.04.24", "title": "Съгражданите на Карл Маркс го почетоха с нула евро и светофари"}
{"url": "https://www.dnevnik.bg/sport/2018/04/24/3168120_grigor_dimitrov_se_chuvstva_v_po-dobra_forma_na_klei/", "text": "Григор Димитров заяви, че се чувства в по-добра форма в началото на сезона на червени кортове, отколкото през миналата година. Българският тенисист изрази увереност, че може да постигне по-добри резултати на тази настилка в сравнение с предишни сезони. Димитров стартира силно сезона на клей, след като достигна до първия си полуфинал в Монте Карло. Българинът беше спрян от световния №1 Рафаел Надал, който спечели по изключително убедителен начин 11-ата си титла в княжеството. Тази седмица Димитров ще участва в турнира от категория \"АТП 500\" в Барселона. Шампионът от финалите на АТП, който ще играе в каталунската столица за пръв път от 2013 г., ще срещне французина Жил Симон или беларуския квалификант Иля Ивашка. С достигането до полуфиналите в Монте Карло Димитров спечели повече точки, отколкото през целия минал сезон на червени кортове. Тогава той напусна Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг. \"Не е лошо като за начало. Отпаднах рано в Маями и бях малко притеснен, че няма да съм натрупал достатъчно мачове преди голям турнир като този в Монте Карло, но в същото време това ми даде възможност да си почина малко и да се подготвя добре\", каза Димитров преди турнира в Барселона. \"Нещата се развиват в правилната посока. С всеки мач се чувствах все по-добре, движех се добре по корта. Това са най-важните неща, когато играеш на клей. Останалото е много здрава битка и когато стане напечено, трябва да си готов\", допълни световният №5. Димитров е сигурен, че може да постигне добри резултати на червени кортове. \"Искам да се представя добре на клей. Това е приоритет №1 в момента. Мисля, че миналата година се представих добре, но не достатъчно. Не бях удовлетворен. Усещам, че мога да постигна по-добри резултати на клей. Израснах на тази настилка. Мога да играя добре и да се представя добре на нея. Надявам се, че ще го покажа в следващите седмици.\" Турнирът в Барселона се очертава изключително силен. В него ще участват четирима играчи от топ 10 - Надал, Димитров, Доминик Тийм и Давид Гофен, както и носителят на 12 титли от Големия шлем Новак Джокович и двукратният шампион в Барселона Кей Нишикори. В надпреварата ще се включат и някои от специалистите на червени кортове - Диего Шварцман, Пабло Кареньо Буста, Алберт Рамос Виньолас. Останалите поставени в основната схема са Хьон Чун, Адриан Манарино, Фелисиано Лопес, Андрей Рубльов, Фернандо Вердаско и Карен Хачанов. \"Невероятно е да видиш всички тези тенисисти, които играят тук. Мисля, че всички са гладни за мачове и битка, което е страхотно. Много съм щастлив да видя това и съм напълно готов за надпреварата. Ако искаш да си най-добрият, трябва да победиш най-добрите в даден момент\", завърши Димитров.", "date": "2018.04.24", "title": "Григор Димитров се чувства в по-добра форма на клей, отколкото през 2017 г."}
{"url": "https://www.dnevnik.bg/bulgaria/2018/04/24/3168122_kratki_novini_zadurjaniiata_za_hvurlianeto_na/", "text": "Бурята затрудни работата на летище \"София\" Бурята блокира частично работата на летището в София. Информационната системата съобщава на пътниците, че тяхното обслужване, както и това на багажите им, закъснява заради влошените метеорологични условия. Пътници съобщават и че някои пристигащи самолети са пренасочени, макар това да не е видно от сайта на летището. Лозан Панов иска дисциплинарно производство за съдия Председателят на Върховния касационен съд (ВКС) Лозан Панов внесе в Съдийската колегия на Висшия съдебен съвет (ВСС) предложение за образуване на дисциплинарно производство срещу председателя на Софийския апелативен съд Даниела Дончева за извършени нарушения от Закона за съдебната власт. Предложението идва, след като се разбра, че  Инспекторатът на ВСС няма да поиска наказание за Дончева,  въпреки че тя е нарушила принципа за случайно разпределение на делата по случая с процеса за 102 млн. лева, свързан с КТБ. Съдът окончателно отмени наказанието на бивш заместник на Владимира Янева  Върховният административен съд окончателно отмени наложеното наказание на съдия Петя Крънчева от Софийския градски съд (СГС). На 4 октомври 2016 г. съдийската колегия на Висшия съдебен съвет (ВСС) я наказа с намаляване на заплатата с 15% за една година. Предложението за образуване на дисциплинарно производство се основаваше на изводите в доклада от проверката на СГС, извършена от членове на съвета след брожения срещу тогавашното ръководство с председател Владимира Янева, станала известна от записите \"Яневагейт\". Миньори протестираха в центъра на София  Работници от \"Мини Марица-изток\" се събраха на протест в София с искане за повишаване на цената на добиваните в комплекса въглища с 15%, за да могат мините да бъдат финансово и технически осигурени. Протестът започна на пл. \"Александър Батенберг\", като според организаторите е събрал около 700 работници. Те проведоха шествие до Министерство на енергетиката. Министърът на енергетиката покани на среща представители на протестиращите, а пред журналистите обяви, че българското правителство е взело мерки за спасяване на въгледобива. За момента обаче исканията на протестиращите нямало как да бъдат удовлетворени. Служители на автомобилната администрация в Благоевград са задържани за получаване на подкупи Над 10 служителите от Изпълнителна агенция \"Автомобилна администрация\" - Благоевград са били отведени с белезници в полицейския участък. Акцията на Спецпрокуратурата, ГДБОП и ДАНС е започнала около 9 часа сутринта. Задържаните са обвинение, че са получавали от 300 до 600 евро от транспортни фирми, за да не им съставят наказателни постановления за извършени нарушения, съобщи наблюдаващият прокурор от Специализираната прокуратура Петър Белчев. Повече подробности по случая ще бъдат дадени утре. Близо 100 хил. души в Югозападна България ще имат нови инсталации за боклук Близо 12 млн. лв. ще бъдат вложени в изграждането на две инсталации за преработка на отпадъци, съобщиха от екоминистерстовото. Те ще обработват боклука на около 100 хил. души, живеещи в Благоевград, Симитли, Рила, Кочериново и Бобошево. Компостиращата инсталация е предвидена с капацитет 2516 тона годишно. Съоръжението за предварително третиране на смесено събрани битови отпадъци е с капацитет 24 117 тона годишно, генерирани от териториите на петте общини. Срокът за изпълнение на проекта е 24 месеца. Дясното не е готово за истинско обединение, смята Димитър Делчев от ДБГ  Дясното не е готово за истинско обединение в момента. Линията на разделение все още стои - кой подкрепя управлението на ГЕРБ и Патриотичния фронт и кой иска да промени прокорупционния и феодалния модел по места, каза днес по Би Ти Ви председателят на \"Движение България на гражданите\" Димитър Делчев. Според него Реформаторският блок е останал в опозиция само на думи. \"В такъв лицемерен режим да говориш, че си опозиция, а да се срещаш с управляващите, ние от ДБГ не желаем да участваме и напуснахме. Тръгнахме напред с името ДБГ, искаме да чуем какво искат да кажат хората, кой са им проблемите. Работим усилено за европейските и местните избори. Много внимаваме да не влезем в тактическа коалиция\", каза Делчев Задържанията за хвърлянето на бомбичка срещу полицаи искат да сключи споразумение с прокуратурата 25-годишният Йордан Исаев,  задържан за хвърлянето на бомбичката , която рани тежко полицай на дербито \"Левски\" – ЦСКА, желае да сключи споразумение с прокуратурата, каза днес по Би Ти Ви неговият адвокат Васил Крумов. \"Исаев изключително много съжалява за това, което се е случило. Той би искал лично да се извини на ранените полицаи\", допълни адвокатът. Исаев твърди, че бомбичката му е била подадена от друг човек и той се опитал да я хвърли към терена. Според Крумов причината за действията му е общата еуфория в този момент.", "date": "2018.04.24", "title": "Кратки новини: Бурята затрудни работата на летище \"София\""}
{"url": "https://www.dnevnik.bg/evropa/2018/04/23/3167594_makron_nepriiatno_iznenada_balkanite/", "text": "Речта на Еманюел Макрон  пред Европейския парламент  даде стартовия изстрел на кампанията за  европейските избори през 2019 г.  Но след като изслушахме това красиво слово, ние пак не разбрахме дали президентът ще се опита и в Европа да направи онова, което направи във Франция преди година: да разбие политическите партии и да създаде нова проевропейска платформа в опозиция на настоящото статукво. Дали ще рискува да хвърли ръкавицата към дясноцентристките партии, които в момента са на власт в повечето европейски държави, и по този начин дори да се смрази с канцлера Меркел? Как в крайна сметка смята да се справи с нарастващото напрежение между Източна и Западна Европа? И не на последно място - по какъв начин възнамерява да инжектира нова демократична енергия в европейския проект, и по-специално в онези страни, в които хората четат речите му в превод? Във Франция политиката и поезията вече от векове са в щастливо брачно съжителство и Еманюел Макрон остава верен на тази семейна традиция. Той показа, че драмата му лежи на сърцето: когато говореше за новата \"гражданска война\" в Европа и за опасностите от национализма, Макрон ефектно възкликна, че не желае да принадлежи към едно \"поколение от сомнамбули\". И притесни политическите си опоненти от европейското дясно, защитавайки европейските ценности не само срещу посегателствата на авторитарни властници извън ЕС (разбирай Русия, Китай, Турция), но и срещу антилибералите у дома (разбирай Унгария, Полша). Той спечели точки и с политическия си прагматизъм, доколкото се отклони от класическите федералистки нагласи на прогресивните среди във Франция и не се застъпи за Съединените европейски щати, а вместо това предложи общоевропейски дигитален данък, който ще подсили Брюксел. Предпазлив визионер Френският лидер явно е решил да влезе в ролята на предпазлив визионер. За своите предпочитани политически опции той говори по-скоро с намеци, отколкото в прав текст. Като реторика речта му беше мощна, но всъщност най-забележително в нея беше премълчаното. Макрон подмина с подозрително мълчание например въпроса за  реформите в еврозоната , който беше централен в речта му в Сорбоната миналата година. Това мълчание е ясен сигнал за трудностите в германско-френските преговори за Европейски валутен съюз. Той почти не засегна позицията на Европа по отношение на свободната търговия и остана политически уклончив както по въпроса за справяне с миграцията, така и за отношенията между Европа и Съединените щати. Генерал Дьо Гол навремето беше казал, че истинският лидер винаги крие в ръкава си някаква изненада, която другите не могат да схванат, докато в същото време тя предизвиква у публиката задъхан възторг. Изненадата в ръкава на Макрон беше посланието му за бъдещето на европейското разширяване. \"Аз не искам Балканите да се обърнат към Турция или Русия\", каза френският президент в Страсбург. И веднага добави обаче, че не иска и такава Европа, която макар още сега да функционира трудно с 28, а утре дори само с 27 страни членки, въпреки това смята, че може да продължи със същата галопираща скорост напред и скоро да обединява 30, ако не и 32 държави при същите правила. Изявление с взривоопасен потенциал Макрон постави пръст в раната и мнозинството европейци сигурно ще се съгласят с него, че няма никакъв смисъл да се говори за разширяване, ако не е ясно какъв точно ЕС искаме да разширяваме. В момента определено няма никакъв ентусиазъм за разширяването на Евросъюза, независимо дали с държавите от Западните Балкани, с Турция или с Украйна. Ако се проведе допитване, мнозинството европейски гласоподаватели със сигурност ще кажат, че по-скоро предпочитат ЕС да се свива, отколкото да се разширява. Но като практическо въздействие това послание на Макрон беше истинска политическа катастрофа. Да,  патетичното възклицание на Жан-Клод Юнкер , че единствената алтернатива на интеграцията на Балканите е нова война в региона, може да се пренебрегне като типичен пример за баналността като последно убежище. Истината е обаче, че изявлението на Макрон съдържа взривоопасния потенциал да влоши допълнително положението в региона. България, която в момента председателства ЕС, има пълното право да упрекне френския президент, че на фона на неговото изявление старателно  подготвената среща на върха за Западните Балкани  през май започва да звучи като лош виц. Европейската комисия пък има пълното право да тълкува неговото изявление като нож в гърба. А проевропейските реформатори в региона имат пълното право да обвинят Макрон, че подкопава позициите им. \"Конструктивната двусмисленост\" - дълго време точно това беше предпочитаната брюкселска стратегия по отношение на Балканите. Европейските политици обичат да повтарят, че когато става дума за приемането на страните от Западните Балкани в ЕС, единственият въпрос е \"кога\". В действителност никой в Брюксел или в Белград не вярва, че през 2025 г. някоя от страните в региона ще бъде член на ЕС. Независимо от това досегашната игра на Брюксел се наричаше \"Държим вратата отворена за Балканите\", а Макрон реши да затръшне тази врата - поне за момента. И никой не може да го упрекне за това. Можем обаче да го упрекнем за друго: той \"замрази\" разширяването, без да предложи някаква алтернативна, и така едновременно влоши кризата на Балканите и отслаби позицията на ЕС в региона. Стана ясно и още нещо: когато се обръща към европейците, Макрон всъщност визира единствено избирателите в Западна Европа.", "date": "2018.04.24", "title": "Макрон неприятно изненада Балканите"}
{"url": "https://www.dnevnik.bg/evropa/2018/04/24/3168117_gornata_kamara_na_britanskiia_parlament_nanese_poreden/", "text": "Горната камара на британския парламент нанесе на правителството на Тереза Мей трети удар за Брекзит за по-малко от седмица, като отхвърли плановете за изключване на Хартата за основните права на ЕС след излизането на страната от съюза, предаде \"Ройтерс\". Поражението е едно от няколкото, които консервативното правителство на Мей се очаква да претърпи в Камарата на лордовете, докато парламентът дискутира законодателството, което ще задейства излизането на Великобритания от ЕС следващата година. Вотът може да бъде отхвърлен от долната камара, Камарата на общините, но е знак за дълбокото разделение по въпросите за Брекзит в парламента и може да окуражи депутатите, които се надяват да провалят излизането от ЕС. Поражението, което засяга гаранцията, че политическите, социалните и икономическите права, защитени в Хартата за основните права на ЕС, ще бъдат повторени в британското законодателство, последва вота на лордовете срещу плановете на Мей за излизане от митническия съюз на ЕС. Поражението от миналата седмица засили натиска върху премиера да преосмисли отказа си от оставане в европейския митнически съюз. \"Страхувам се, че правителството иска да направи изключение за правата в хартата, защото правителството изпитва съмнения относно самото понятие за основни права\", коментира лорд Дейвид Паник, автор на поправката за хартата. Лорд Ричард Кийн обаче заяви, че като запази хартата, Великобритания може да стане уязвима на влияние от \"чуждо законодателство\". Според правителството правата, които въпросната харта защитава, вече са включени в законите на страната. Достъп до финансовите пазари Вчера ЕС намекна, че може да предложи някаква форма на достъп до европейския пазар на огромния британски финансов сектор след Брекзит, съобщи британският държавен министър, отговарящ за Лондонското сити Джон Глен, цитиран от \"Ройтерс\" и БТА. Глен каза, че преходното споразумение, договорено от Великобритания и ЕС миналия месец, позволява на финансовите компании да вървят напред и да планират бъдещето с увереност. \"Мъглата се вдига... Вече виждаме напредък\", посочи той на конференцията \"СитиУик\" в Лондон. \"ЕС сега призна, че ще има някаква форма на пазарен достъп при финансовите услуги, след като преди отхвърляше идеята\", каза той. Великобритания предложи бъдещо търговско споразумение с ЕС за финансовите услуги на базата на взаимното признаване на регулациите на двете страни. Този модел би бил поддържан от близкото сътрудничество между регулаторите и определящите политиката в сектора. Засега обаче ЕС отхвърля идеята, като посочва, че подобно нещо не е било правено в такъв мащаб. Според председателя на \"Саксо сепитъл маркетс\" (Saxo Capital Markets) Антъни Белчембърс все още стои въпросът дали ЕС има политическата воля да се съгласи на взаимно признаване на разпоредбите. Достъпът до европейския пазар ще включва приемане на правилата на ЕС до известна степен - стъпка, която подкрепящите Брекзит британски депутати отхвърлят. Истината е, че ако искате достъп, трябва да платите цена. Трябва да сте здравомислещ за всичко това, каза Белчембърс. Същевременно банките, застрахователните дружества и мениджърите на активи вече местят персонал в нови централи в ЕС, за да са сигурни, че ще запазят връзката с клиентите си там, без значение какво е договорено в търговската сфера.", "date": "2018.04.24", "title": "Горната камара на британския парламент нанесе пореден удар на Мей за Брекзит"}
{"url": "https://www.dnevnik.bg/bulgaria/2018/04/24/3168148_cvetanov_moje_da_bude_suden_v_strasburg_zaradi/", "text": "Цветанов отправя едно от най-тежките обвинения, а именно за предателство, шпионаж и измяна. Предупредих го няколко пъти да внимава как се държи, защото това ще стигне до Страсбург. Това коментира лидерът на БСП Корнелия Нинова в ефира на Би Ти Ви.  Поводът са обвиненията на зам.-председателя на ГЕРБ , че зад президентската кандидатура на Румен Радев стои бившият генерал на руското разузнаване Леонид Решетников. Тя попита кога Министерският съвет ще пожелае от Цветанов да си плати за изказванията, \"за които плаща българският народ\", и обясни, че президентът е публикувал декларацията, с която посочва, че няма никакво да намерение да излизаме от НАТО и ЕС. \"Атаката срещу Радев е абсолютно целенасочена, защото ги е страх от високия му рейтинг и авторитет. Представете си, че аз кажа, че Цачева е избрана еди-къде си от еди-кого си. Аз не съм такъв човек. Били го посочили отвън. Моята работа не е да кажа, че това не е вярно, а да призова Цветанов да извади доказателства и да застане зад думите си с тях\", каза лидерът на БСП. За депутатските заплати и почивки Корнелия Нинова обясни и защо иска да бъдат намалени депутатските заплати и отпуски. Тя смята, че щом един човек, който работи тежък физически труд, може да си почине за 30 дни, депутатите, чиято работа е чисто интелектуална, нямат нужда от 80 дни почивка. По повод на мненията, че  високата заплата гарантира корупционна бариера около политическия елит , Нинова каза: \"Затова ли в миналия парламент ги броихме 42 лобистки закона, с високите заплати. Ако има логика в това, защо на кметове, общински съветници и на всички, от които зависи да ти издадат разрешение, лиценз, документ някакъв, и където се раждат корупционни практики, защо не направим и техните заплати 3500 лева?\" Нестабилност е думата, която характеризира управлението на ГЕРБ Нинова повтори и позицията си по въпроса за ЧЕЗ. \"Ние искаме държавата да купи ЧЕЗ. Не можем да национализираме другите дружества, те не се продават. В конституцията пише, че държавната и частната собственост са равнопоставени.\" Тя обясни, че вече се изяснява коя е г-жа Гинка Върбакова, за която има информация за 20 свързани фирми, а прокуратурата се е заела да разследва всичко. \"Оценката ми за управлението на ГЕРБ в последната една година е среден три, а то може да се опише с една дума - нестабилност. Почти всяка седмица някой протестира - лекари, хора с увреждания. Безуспешна политика по важните въпроси - здравеопазване, образование\", завърши Корнелия Нинова.", "date": "2018.04.24", "title": "Цветанов може да бъде съден в Страсбург заради изказванията си, предупреди Нинова"}
{"url": "https://www.dnevnik.bg/sport/2018/04/24/3168168_hjustun_i_juta_dokosvat_vtoriia_krug_na_pleiofite_v_nba/", "text": "Хюстън рокетс\" и \"Юта джаз\" се доближиха на една победа от втория кръг в плейофите на Националната баскетболна асоциация (НБА). Двата отбора спечелиха четвъртите мачове в сериите с \"Минесота тимбъруулвс\" и \"Оклахома сити тъндър\" и поведоха с 3:1. \"Хюстън\", който завърши редовния сезон с най-добрите показатели в НБА, постигна убедителна победа със 119:100 при гостуването си в Минесота. Двата отбора изиграха много равностойно първо полувреме, което завърши само с точка аванс за \"ракетите\" - 50:49. Гостите обаче изиграх впечатляваща трета четвърт, в която отбелязаха 50 точки и допуснаха само 20. След като преднината им достигна 35 точки, те намалиха темпото в последните минути и това даде шанс на \"Минесота\" да съкрати част от изоставането си. Джеймс Хардън беше най-резултатен за победителите с 36 точки, 22 от които в третата четвърт. В нея градът беше точен при седем от десетте си изстрела от игра, а общо за двубоя отбеляза 12 коша от 26 опита. Той добави четири борби, четири откраднати топки и три асистенции. Крис Пол добави 25 точки при 53% успеваемост в стрелбата от игра. Той реализира три тройки от пет опита и записа шест борби, шест асистенции и пет откраднати топки. Клинт Капела се отчете с дабъл-дабъл от 14 точки и 17 борби, като направи и четири чадъра. Ерик Гордън се включи от пейката с 18 точки, а Тревор Ариза приключи с 15. За \"Минесота\" Карл-Антъни Таунс вкара 22 точки и взе 15 борби, а Дерик Роуз се включи от пейката със 17 точки, шест борби и четири асистенции. Двамата обаче направиха девет грешки от общо 16 за отбора, а целият състав на \"Хюстън\" завърши с едва шест. Джими Бътлър добави 19 точки, девет борби и пет асистенции за \"горските вълци\", а Андрю Уигинс остана с 14 точки. \"Хюстън\" ще има възможност да приключи серията у дома на 26 април. В другия мач, който се играе през изминалата нощ, \"Юта\" спечели категорично и второто си домакинство срещу \"Оклахома сити\". След успеха със 115:102 в третия мач този път \"джазмените\" се наложиха със 113:96. \"Оклахома сити\" започна по-добре двубоя и спечeли първата четвърт с 30:24. Гостите водеха почти до края на втората част, когато позволиха на домакините да запишат серия от 11:3 и да поведат с шест 58:52. С основна заслуга за серията беше Джо Ингълс, който вкара три тройки в рамките на 86 секунди. След почивката \"Юта\" продължи да играе по-добре и постепенно да увеличава преднината си. Тя достигна 21 точки в края на третата четвърт и \"джазмените\" нямаха никакви проблеми да я поддържат до края. Новобранецът Донован Мичъл отново блестеше с пълна сила за \"Юта\". Той завърши с 33 точки, седем борби и четири асистенции. Ингълс добави пет тройки и общо 20 точки. Руди Гобер записа дабъл-дабък от 16 точки и десет борби, а Рики Рубио се отчете с 13 точки, осем асистенции и шест борби. За \"Оклахома Сити\" Пол Джордж отбеляза 32 точки, а Ръсел Уестбрук завърши с 23 точки, 14 борби и три асистенции. Двамата обаче комбинираха 23 пропуска от 39 стрелби от игра и направиха цели 11 грешки. Голямото разочарование в състава беше Кармело Антъни, който пропусна всичките си шест опита от тройката, вкара само пет коша от 18 стрелби и завърши с 11 точки. Петият мач от серията е в Оклахома сити на 26 април.", "date": "2018.04.24", "title": "\"Хюстън\" и \"Юта\" докосват втория кръг на плейофите в НБА"}
{"url": "https://www.dnevnik.bg/sport/2018/04/24/3168188_neftohimik_shte_goni_probiv_v_evropa_s_po-visok/", "text": "Волейболният шампион \"Нефтохимик\" има много високи цели за следващия сезон въпреки спечелването на всички трофеи в България през тази година. Бургаският тим затвори  финалната серия с ЦСКА след три поредни победи с 3:1 , а освен това спечели Купата на България и суперкупата. В отбора са убедени, че ще бъде трудно да се надгради, но целите остават много високи. \"Честно казано, ще бъде много трудно се надграджда този успех, но целите са високи. Естествено ще гоним спечелване всичко у нас, както и по-добър резултат в Европа. Имаме уверението на г-н Златев, че бюджетът ще бъде дори малко по-висок за следващия сезон\", каза спортният директор и либеро на отбора Теодор Салпаров. Според Салпаров по-високият бюджет ще помогне за по-ранното приключване на селекцията и привличане на качествени играчи от чужбина. За селекцията говори и директорът на Обединените спортни клубове \"Лукойл\" Сашо Везенков. Той обясни, че продължава и активната работа по залата в Бургас. \"Моето желание е да сме най-силни в България, дори и да обезсмислим първенството. Говорил съм с Валентин Златев и с кмета на Бургас, имаме пълната им подкрепа. Останалите спонсори също са зад нас, а това не е малка подкрепа. Сега всичко е в ръцете на спортното ръководство\", каза Везенков. Той добави, че \"Нефтохимик\" е близо до привличане на още две класни имена от България – центърът Николай Николов и диагоналът Николай Учуков. \"В прекрасни отношения сме с Ники Николов и Учиков. Първоначалните разговори минаха, ако всичко се развие, както очакваме, те ще са наши играчи. Вальо и Георги Братоеви са си наши, те ще останат, единствено ако не получат някакво много много добро предложение от чужбина\", каза още Везенков.", "date": "2018.04.24", "title": "\"Нефтохимик\" ще гони пробив в Европа с по-висок бюджет и силна селекция"}
{"url": "https://www.dnevnik.bg/skorost/avtomobilna_industriia/2018/04/24/3168191_politicheskite_temi_se_ochakva_da_dominirat_na/", "text": "Световната автомобилна индустрия ще си даде среща утре, на 25 април, на автомобилния салон в Пекин. Това става в момент, когато Китай, уверен в своята сила и с все по-конкурентни местни марки автомобили, се подготвя да вдигне ограниченията за чуждестранните автомобилни производители, предаде \"Франс прес\", цитирана от БТА. Събитието, което се организира на всеки две години в китайската столица, на ротационен принцип с Шанхай, е витрина на най-големия автомобилен пазар в света, където през 2017 г. са продадени 28.9 милиона превозни средства. Въпреки спада в продажбите, никой не може да спре Китай, коментира директорът на Центъра за автомобилни изследвания в Германия Фердинанд Дуденхьофер. Според него на автомобилния салон през 2018 г. може да властват \"политически\" теми - отражение на една евентуална търговска война между Пекин и Вашингтон, която безпокои сектора и на неотдавнашните жестове на Китай за отваряне към чуждите компании, които предизвикват сдържан оптимизъм. Китайският президент Си Цзинпин обеща намаление за вносните мита за автомобилите - голям подарък за луксозните марки, въпреки че обемите остават ограничени. Пекин обяви,  че ще вдигне до 2022 г. ограниченията , които възпрепятстват чуждестранните производители да контролират местните си филиали, а от тази година и за производството на електрически автомобили. Чуждестранните компании не желаят да влизат в смесени дружества с китайски партньори, в които не могат да притежават над 50 процента. Заинтересованите приемат новината предпазливо. Практически нищо особено няма да се промени в краткосрочен план, защото \"ще бъде много сложно за тях да преструктурират смесените си дружества\", които осигуряват голям обем продукция, твърди директорът на консултантската компания \"Гао Фън\" (Gao Feng) Бил Русо. Някои производители, които нямат завод в Китай, като американската компания \"Тесла\" (Tesla) биха могли въпреки това да се възползват от промените. Продажбите на автомобили в Китай през 2017 г. са се увеличили едва с 3% и това е много далеч от растежа с 14 процента през 2106 г. Този спад \"се обяснява с премахването на половината от данъка\" върху покупката на малки моторни превозни средства, който стимулираше преди това пазара, предупреди Ли Янвей, анализатор от китайската федерация на концесионерите. Той прогнозира същия \"умерен растеж\" през 2018 въпреки силните продажби на SUV автомобили (+13% през 2017 г.).", "date": "2018.04.24", "title": "Политическите теми се очаква да доминират на автосалона в Пекин"}
{"url": "https://www.dnevnik.bg/sport/2018/04/24/3168145_spas_rusev_durjavata_da_pomogne_na_grandovete_v_sofiia/", "text": "Собственикът на \"Левски\" Спас Русев призова държавата да помогне на \"грандовете в София\" да изградят модерни бази и съоръжения. Според него наличието на съвременни стадиони е ключово в борбата с футболното хулиганство, защото ще доведе до по-строг пропускателен контрол. \"Държавата трябва да подпомогне основните клубове или така наречените грандове в София да изградят съвременна и модерна база, защото тези два клуба имат най-голямата фенска маса, техните мачове са най-посещавани и съответно техните стадиони трябва да отговарят на всички съвременни мерки за сигурност\", каза Русев пред \"Нова телевизия\", визирайки \"Левски\" и \"ЦСКА-София\" на Гриша Ганчев. Повод за интервюто със собственика на \"Левски\"  беше инцидентът , при който служителка на жандармерията  едва не загуби окото си  заради бомбичка, хвърлена от фен на сините. По думите на Русев спирането на \"войната по стадионите\" не може да стане без \"активната намеса на държавата\". \"Грижата е комбинация между държавата, футболния съюз и клубовете. Не може ние да искаме от клубовете да бъдат отговорни за абсолютно всичко. Не е възможно. Те няма как да го направят. Нямат този финансов ресурс. Освен това ние даже не сме създали примера как да бъде с националния стадион. Нещо, което ние да следваме\", продължи Русев. Според него основната причина за инцидентите по стадионите е лошата инфраструктура. \"То са комплекс от мерки. Първото, в което значително изоставаме, е самата инфраструктура. Ние имаме изключително лоши футболни съоръжения. Даже националният ни стадион е далеч от съвременните изисквания за сигурност и за всички онези средства, с които в днешното време разполагаме - камери за разпознаване, пропускателна система и т.н.\" Русев призова \"нещата леко да се разграничават\" и да не се налагат санкции на клубовете, а да се търси индивидуалната отговорност. \"На тези хора, които го причиняват, защото те не представляват широката маса от фенове. Един клуб като \"Левски\" има стотици хиляди и в същото време те стават жертва на поведението на 10-15.\" \"Не трябва да създаваме това усещане, че футболният мач е нещо лошо. Като дете баща ми ме е водил на мачове, стадионите са били пълни, не е имало никакви димки и въпреки това имаше адреналин. Усещането, че футболният мач е нещо лошо, е най-голямата беда, която се случи върху футбола и клубовете в България\", допълни собственикът на \"Левски\". Според него е време  \"флиртуването с така наречените ултраси да бъде преустановено\" . Русев заяви, че през години са се дали прекалено много права на организираните привърженици и това е довело до \"изкривяване на тяхното поведени\".", "date": "2018.04.24", "title": "Спас Русев: Държавата да помогне на грандовете в София да изградят модерни стадиони"}
{"url": "https://www.dnevnik.bg/skorost/avtomobilna_industriia/2018/04/24/3168217_prodajbite_na_benzinovi_koli_v_es_sa_po-visoki_ot_tezi/", "text": "Две нови за пазара на автомобили в ЕС тенденции се забелязват през миналата година - продажбите на повече бензинови коли, отколкото дизелови, което се случва за пръв път от 2009 г., и повишаване на средното ниво на вредните емисии, които те отделят. Според данните на Асоциацията на производителите на автомобили в Европа (АСЕА) през 2017 г. купените нови автомобили в страните от ЕС са отделяли средно 118.5 грама на километър въглероден диоксид, което е с 0.4% повече от 2016 г. Нарастване на емисиите се отчита за пръв път от 2010 г., когато се въвежда наблюденията по този показател. В общо 17 от 23 страни - членки на ЕС, се забелязва повишаване на отделяния от купените нови коли въглероден диоксид, като сред тях са и петте големи пазара - Великобритания (+0.8%), Франция (+0.6%), Испания (+0.5%) и Германия (+0.1%). В Холандия повишението е 2.27%, а в Полша 1.43%. Повишаването на отделяните емисии въглероден диоксид е свързано с повишаването на търсенето на бензинови коли, които по принцип харчат повече от дизеловите и изхвърлят по-големи количества от вредната субстанция. По данни на АСЕА търсенето на дизелови автомобили е спаднало с над 5% и сега те формират 44.8% от покупките при 49.4% година по-рано. На колите с бензинов двигател се падат 49.4% от сделките. Разлюбването на дизелите е обяснимо предвид скандалите около манипулираните данни за разхода и емисиите и планираните забрани за допускане на коли с такива мотори в централните части на различни градове в Европа. Генералният секретар на АСЕА Ерик Йонаерт посочва и друга причина за повишаването на отделяните вредни емисии - слабото проникване на пазарите на автомобили, използващи алтернативни горива. Според него тези два фактора ще направят трудно постигането на набелязаните цели за нива на въглеродния диоксид, които трябва да се покрият през 2020 и 2030 г. Наблюденията на АСЕА сочат, че ръстът в търсенето на електромобили не следва темпа на нарастване на търсенето на нови коли. През миналата година сделките скочиха с 3.4%, докато делът на електричките нарасна с едва 0.4% до 1.5%. Според Йонаерт потребителите все още не приемат електромобилите поради няколко основни причини - слабо развитата зарядна инфраструктура, високата цена на колите на ток и ограниченият запас от ход.", "date": "2018.04.24", "title": "Продажбите на бензинови коли в ЕС са по-високи от тези на дизели за пръв път от осем години"}
{"url": "https://www.dnevnik.bg/citat_na_deniia/2018/04/24/3168213_citat_na_denia_flirtuvaneto_s_ultrasite_triabva_da/", "text": "Г Това заяви собственикът на \"Левски\" Спас Русев пред \"Нова телевизия\". Той беше поканен да коментира  инцидента , при който служителка на жандармерията  едва не загуби окото си  заради бомбичка, хвърлена от фен на сините в  мача с ЦСКА . \"Ние в \"Левски\" например сме единственият клуб в Първа лига, в който има нещо уникално - привържениците са акционери. Те имат своя глас, ние чуваме тяхното мнение, което е много важно, защото тази игра съществува заради феновете, не заради собствениците\", каза още Русев. Собственикът на \"Левски\"  призова държавата да помогне на \"грандовете в София\"  да изградят модерни стадиони, защото според него това ще доведе до по-висока сигурност и по-малко инциденти.", "date": "2018.04.24", "title": "Цитат на деня: Флиртуването с ултрасите трябва да бъде преустановено"}
{"url": "https://www.dnevnik.bg/evropa/2018/04/24/3167484_ribolov_kumpinguvane_ogun_na_otkrito_-_kakvo_ne_mogat/", "text": "Германия е страна, популярна с планините, пешеходния туризъм и дейностите на открито. Много туристи пристигат, привлечени от дивата природа, но не познават строгите правила за това какво е позволено и какво не е позволено да се прави в Германия при почивките на открито, пише ДПА. Дивото къмпингуване почти не е разрешено в Германия, обяснява Тилман Швенке от групата на Германските любители на природата (Verein Naturfreunde Deutschland). Къде можеш да разпънеш палатка, зависи от това накъде си се запътил. Германия е разделена на 16 федерални провинции, всяка със собствени закони по въпроса. В някои провинции като северната Шлезвиг-Холщайн палатките са напълно забранени. В други като Бавария на юг, централната Тюрингия и Долна Саксония и Бранденбург на изток можеш да си направиш лагер, ако имаш позволението на собственика на терена. На практика това е трудно да се постигне, особено при немаркирани частни земи. Често е по-бързо да се получи разрешение за някои от 102-та германски природни парка. Например в Пфалцката гора може да получите разрешение да къмпингувате встрани от маркираните пътеки и хижите. Защо правилата в Германия са толкова строги Всичко се свежда до запазването на природата. Например животните могат да се уплашат от туристите, които търсят дърва и палят огън. Като цяло почти навсякъде паленето на огън на открито е забранено. В гора и в радиус от 100 метра от нея ви трябва разрешително, потвърди Хубертус Вьорнер от баварското министерство на храните, селското стопанство и горите. Разрешителното трябва да се получи от самото министерство, което е невъзможно за повечето туристи. Събирането на горски плодове и гъби е регулирано по-либерално поне в Бавария. Гъби, семена, лешници и билки могат да се събират за собствени нужди в количествата, типични за региона, каза Вьорнер. Рибарите не са такива късметлии. За ловенето на риба обикновено се изисква разрешително, което не е евтино. Някои райони предлагат разрешителни само за почивката, валидни за определения период. Заради объркващите и стриктни разпоредби е важно туристите, тръгнали да обикалят германската природа, да направят предварително проучване, особено ако плановете включват няколко провинции. Глобите за нарушенията са сериозни - незаконното палене на огън може да ви струва 5000 евро (6175 долара). Когато не сте сигурни, ще бъде по-добре да лагерувате в уреден къмпинг или... да се настаните в уютен хотел. /БТА", "date": "2018.04.24", "title": "Риболов, къмпингуване, огън на открито - какво не могат да правят туристите в Германия"}
{"url": "https://www.dnevnik.bg/sviat/2018/04/24/3168231_feisbuk_e_svalila_dvoino_poveche_teroristichno/", "text": "Компанията \"Фейсбук\" заяви, че е премахнала или поставила под предупреждение 1.9 млн. публикации с екстремистко съдържание, свързани с \"Ислямска държава\" или \"Ал Кайда\", през първите три месеца на тази година, което е двойно повече спрямо предишното тримесечие, предаде агенция \"Ройтерс\". Най-голямата социална мрежа в света също така публикува вътрешната си дефиниция за \"тероризъм\" за първи път в рамките на усилия за по-голяма прозрачност по отношение на вътрешните операции на компанията. Тя гласи следното: \"Всяка неправителствена организация, която се участва в преднамерени насилствени действия срещу хора или имоти с цел да сплаши цивилното население, правителствата или международни организации, за да постигне политическа, религиозна или идеологическа цел\". От 1.9 млн. публикации с екстремистко съдържание по-голямата част са били премахнати, а малка част са получили предупредителен етикет, тъй като служели за информационни или антитерористични цели, посочи компанията.", "date": "2018.04.24", "title": "\"Фейсбук\" е свалила двойно повече терористично съдържание от началото на 2018"}
{"url": "https://www.dnevnik.bg/bulgaria/2018/04/24/3168237_sudut_osvobodi_ot_aresta_jenata_zadurjana_za/", "text": "Софийският апелативен съд освободи жената, която е обвинена в предизвикването на  катастрофата с автобус на магистрала \"Тракия\" на 13 април , при която загинаха шестима души, а повече от 20 бяха ранени. Цвета Таскова може да напусне ареста, ако внесе гаранция от 5 000 лева. Определението на съда е окончателно. Съдията - докладчик по делото, Весислава Иванова прецени, че макар през 2009 година Таскова да е санкционирана за шофиране след употреба на алкохол, постоянното ѝ задържане в момента би било твърде тежка мярка за неотклонение. Съдът коментира още, че при притеснения от укриване на Таскова, прокуратурата може да ѝ забрани да напуска страната. Основният мотив на съда да постанови пускането под гаранция беше, че разследването няма да приключи в срока, който по закон обвиняем може да бъде държан в ареста - два месеца. До момента е установено със сигурност, че шофираният от Таскова автомобил \"Рено Меган\" е ударил при изпреварване автобуса на фирма \"Юнион Ивкони\" отстрани. Назначените автотехнически експертизи трябва да дадат отговор на въпроса защо се е стигнало до отклоняването на колата и дали само това е причинило излизането на автобуса в канавката. Засега оглед на колата,  отнел едва 10 минути , показа, че автомобилът на Таскова е технически изправен. Днес съдебният състав прие, че има обоснова предложение за авторство - нейните показания, на спътника ѝ в колата, свидетелите от автобуса и техническата експертиза, са показали, че катастрофата е станала, тъй като Таскова е загубила контрол върху колата си. Обвинението обаче е за престъпление по непредпазливост, а обвиняемата не е нарушила правилата за движение по пътищата не са нарушени поради агресивно поведение или хулиганство, аргументира се още съдът за по-леката мярка за неотклонение. Той наблегна още на факта, че свидетели по делото описват Таскова в позитивна светлина като порядъчен гражданин, спазвал законите. А инцидентът магистратите определиха като такъв с изолиран характер. Затова съдебният състав прие, че постоянен арест би бил самоцелна, ненужна и непропорционална мярка за неотклонение. Адвокатът на Таскова, бившият градски прокурор на София Николай Кокинов, който се прочу с участие в записаните разговори в Банкя с премиера Бойко Борисов и министъра на земеделието Мирослав Найденов, заяви след заседанието, че състоянието на Таскова не е добро \"като на всяко едно нормално човешко същество. Всеки един шофьор рискува да стане причинител на катастрофа, никой не иска такова нещо, но на всеки може да се случи. Нещастна е, защото се е стигнало до един такъв тежък резултат. В крайна сметка толкова много загинали, пострадали, всеки един човек би се чувствал зле\", коментира Кокинов.", "date": "2018.04.24", "title": "Съдът освободи от ареста жената, задържана за катастрофата на \"Тракия\" (допълнена)"}
{"url": "https://www.dnevnik.bg/sport/2018/04/24/3168241_karlo_ancheloti_ima_predlojenie_da_poeme_italianskiia/", "text": "Италианската футболна федерация (FIGC) е отправила предложение към Карло Анчелоти да поеме националния тим на страната, съобщава Sky Italia. Според телевизията специалистът е бил в Рим в понеделник вечерта, където се е срещнал с комисионера на  FIGC  Роберто Фабричини и неговия заместник Алесандро Костакурта. Вечерята между Анчелоти и двамата ръководители на федерацията е продължила около час и половина, като на нея са били обсъждани различни теми, включително и щабът на треньора. В момента националният отбор на Италия няма треньор, след като  Джанпиеро Вентура беше уволнен  заради провала в квалификациите на световното първенство. Временно изпълняващ длъжността е Луиджи ди Биаджо, който водеше скуадра адзура за приятелските мачове с Аржентина (0:2) и Англия (1:1) в края на март. Анчелоти, който е на 58 години, е без работа, след като беше освободен от \"Байерн\" (Мюнхен) в края на септември. Специалистът е един от най-успешните италиански треньори, които обаче никога не са водили родината си. В Италия Анчелоти е бил начело на \"Реджияна\", \"Парма\", \"Ювентус\" и \"Милан\". Той спечели всички възможни трофеи в Италия и Европа с \"росонерите\", след което водеше \"Челси\", \"Реал\" (Мадрид), ПСЖ и \"Байерн\". Карло Анчелоти има 20 трофея като клубен треньор. Според Sky Italia специалистът е близо до това да подпише 2-годишен договор, в който ще има опция за удължаване при класиране на европейското първенство през 2020 г. В последно време Анчелоти е спряган и за един от евентуалните заместници на  Арсен Венгер, който ще напусне \"Арсенал\" след края на сезона . Според \"Кориере дело спорт\" италианската федерация има отделен бюджет от 5 милиона евро на година за Анчелоти и целия му щаб. Това е значително по-малко от заплатата, която треньорът получаваше в \"Байерн\". Един от бившите селекционери на Италия Антонио Конте получаваше 4.1 милиона, докато водеше скуадра адзура, но тогава голяма част от заплатата му поемаше и компанията за спортна екипировка \"Пума\". Смята се, че Анчелоти иска да вземе в щаба си своя син Давиде, който е неизменно до него, както и двама от бившите си футболисти в \"Милан\" Андреа Пирло и Масимо Амброзини.", "date": "2018.04.24", "title": "Карло Анчелоти има предложение да поеме италианския национален отбор"}
{"url": "https://www.dnevnik.bg/detski_dnevnik/2018/04/24/3166265_kakuv_e_tiineidjurut_dnes/", "text": "Тийнейджърите днес са изненадващо хора. Макар доста често да сме определяни като роботи, забили носове в телефоните си, ние наистина сме човешки същества. Тийнейджърите в двадесет и първи век са залети от постоянен поток информация. Чрез социалните мрежи всичко се случва изключително бързо. Всяка новина пристига бързо, но за секунди се появява нещо ново и новината изчезва. Това поставя всички под напрежение да са постоянно информирани. Затова всички изглеждаме пристрастени към устройствата си. Въпреки това ние сме толкова повече. Ако някой успее да пробие стената, с която се обграждаме, ще види, че ние сме млади хора с мнения, интереси, чувства, страхове. Има толкова по-дълбоки аспекти на нашите личности от това, което показваме през повечето време. Но няма как да ги достигнете, ако ни отпишете като мързели в секундата, в която ни видите. Очаква се да знаеш с какво ще се занимаваш, кажи-речи, от първи клас. Очаква се да знаеш в кое училище искаш да влезеш и в кой университет ще учиш. В ерата на информацията и технологиите на тийнейджърите всъщност ни пука твърде много. Пука ни какво мислят връстниците ни за нас, колко лайка имаме. Трудно е едновременно да си перфектен в училище и да имаш процъфтяващ социален живот. Затова доста тийнейджъри мислят, че трябва да пожертват едното за сметка на другото. Тийнейджърите днес са деца на бързо развиващо се поколение, опитни зайчета на новите технологии, с лесен достъп до всякаква информация и с неограничени възможности за развитие и обучение. На тийнейджърите днес са предоставени възможности, които много поколения назад не са имали. Максимално улеснение по всякакъв начин и безброй дейности на разположение. Дали обаче всичко това действа мотивиращо или напротив – убива желанието за търсене на нови знания? Отговорът на този въпрос е индивидуален за всеки. Тийнейджърите днес могат да бъдат както изключителни продуктивни и пълноценно живеещи, така и могат да прекарват часове в социалните мрежи в един нереалистичен свят. Новите технологии и медиите оказват влияние на голяма част от тийнейджърите, те са и причината за бързото развитие на поколението. Тийнейджърите днес бързат да пораснат и да влязат в живота на възрастните. Някои отдавна са забравили, че на първо място още носят детското в себе си, и се вълнуват от далеч по-важни според тях неща. И все пак тийнейджърите днес, тийнейджърите утре – те винаги ще се интересуват от вечните проблеми на тази възраст. Колкото и различни да са годините, в които живеем, те винаги ще бъдат младите хора на бъдещето, надеждата на всяко ново поколение. Те ще са жизнената и пълна с енергия и идеи част от хората и чрез своите грешки ще изграждат своя характер и ще се развиват като личности. Те се превръщат в основна мярка за това, което се възприема за красиво, как трябва да се държи човек и налагат бързо и ефективно модата, която следват много млади хора. Това несъзнателно създава модели в разбиранията на много тийнейджъри, без изобщо да си дават сметка. Често от това произлизат негативни последици. Младите хора не се чувстват добре в кожата си, искат да приличат на моделите от социалните мрежи или да водят подобен, уж забавен, живот. Забравяме, че реалността не седи зад нечии снимки, зад чуждите профили. Реалността е тук и сега, щастието е в ръцете ни и ние сме тези, които можем да си го доставим. В сравнение с преди 30 години тийнейджърите са объркани. Ако тогава са можели да кандидатстват в един университет и той да е съобразен с жителството им, заради така нареченото райониране, сега възможностите са неограничени – изобилие от учебни заведения, всякакви специалности по широкия свят. Даденото на неформирали се хора право на избор е истинска отговорност, която ни обременява и кара да се лутаме между варианти. Сами трябва да откриваме пътя си, за което сме благодарни, но допълнително ни затормозява в младежките години. За да се подсигурим, че ще вземем правилното решение, опитваме от всичко. Натоварени сме с частни уроци и извънкласни дейности, превключваме бързо от занимание на занимание, защото сме израснали в бързо променяща се технологична среда, тренирала ни да се адаптираме лесно. Признавам, че родителите ми са прави – технологията не е за малодушните. Улеснява живота, но ако си закърмен с нея, съответно склонен да ѝ се отдаваш, може и да отчуждава, като те разсейва от същинския фокус, работата, за която си влязъл час и половина преди видеа на пляскащи тюлени да изпълват душата ти с топлина. С ежедневното натрупване на подобни сесии започвам да се чувствам непотребна на самата себе си и съответно на другите. Позволила съм си да ,,отдъхна за малко\", оставила съм се виртуалният свят да ме погълне в абстрактната си шир, загубила съм време и вероятно знания, които биха могли да ме направят малко по-интересен и ефективен събеседник, по-сигурен в уменията си. Според мен днешните тийнейджъри са често лекомислени, разкрепостени и агресивни. Много от нас са безотговорни и нетърпеливи. Именно лекомислието и безотговорността смятам за най-сериозен проблем. Външният вид за някой е сакрална ценност, а за друг - просто \"външен вид\". Като типично клише нежната част от младежта полагат ежедневни и времеемки грижи за начина, по който изглеждат. Скъсаните дънки, дънковото или кожено яке, както и \"платформи\" на някоя известна марка са задължителните атрибути на себеуважаващата се дама от хайлайфа на тийнейджърите. По-обикновените момичета предпочитат да носят по-удобни дрехи като тениска или дантелена блуза, съчетана с дънки или анцуг, с чифт леки и равни обувки. Момчетата харесват тениските и прилепналите тъмни дънки с прорязано коляно в комбинация с \"еърмакс\". За по-изисканите риза със сако и панталон е идеалното съчетание за деня заедно с кожени или лачени обувки. Модата ни днес не е по-различна от тази преди 5 години, но може би е малко по-ексцентрична, съдейки по любимите протрити крачоли на почти половината разкъсани дънки, които все повече привличат младежите. Факт е, че днес е по-трудно да намерим изчистен модел, отколкото \"прострелян\" вариант. Излизаш навън и независимо къде отидеш, виждаш тийнейджъри. Някои хора това ги дразни. \"Погледнете ги! Нищо не правят само ходят напред-назад.\" Естествено че тийнейджърите ходят напред-назад. Та нали светът ни предлага тази възможност? Младите хора от векове изследват света, просто досега не са имали възможността да видят толкова голяма част от него. Разликата между нас и предишното поколение е в мащаба и достъпа до информация. Тийнейджърите днес сме изследователи. Да, не изследваме структурата на ДНК-то и Космоса, но ще правим и това след няколко години. Сега в прекия ни интерес е да изследваме човешките отношения и какво означава за самите нас да си отговорен и самостоятелен индивид. Светът е цветен и ние желаем да го изследваме. Класните стаи рядко отговарят на нашите въпроси. Не очаквайте от всички да стоят на чиновете в училище и веднага да се прибират вкъщи да пишат. Може да се казва, че не знаем нищо, но ние сме изключително зрели. Наложи ни се. Ние живеем в живописен свят, но понякога той е твърде живописен. Мозъците ни се претоварват и имат нужда от почивка. Проклеваните слушалки ни помагат да се справим с това. Просто едно сетиво по-малко. Така успяваме да се концентрираме или да си починем. Някои от нас са асоциални, но други са уморени от крещящата учителка, драмите с приятелите и непрестанното звънене на телефона. Ние сме индивиди с цели, а не скитащи се животни. Гледаме често към телефона, но какво точно гледаме? Някои комуникират с приятели от другия край на страната, обменят опит за живота и израстват като личности. Други четат по интересите си и подобряват уменията си, които някой ден ще подпомогнат за изграждането на света. Трети пишат домашни и учат, та да могат да прекарат повече време с приятели. Ние не сме една маса, всеки си има личност. Всеки се стреми да изрази себе си и да постигне своите цели. Ако не сме организирани и отворени към новото, ние не можем да направим очакваното от нас – подобряване на света. Нашето поколение страда най-много от стереотипите. Да, те ни помагат да се ориентираме по-бързо в съвременния свят, но често създават повече проблеми, отколкото разрешават. Стереотипите ни пречат да се изразяваме свободно и да приемаме другите каквито те действително са. Хората винаги си мислят, че ни познават само след един поглед и две разменени реплики, нормалните, очакваните от обществото. Родителите ни често не говорят с нас, докато не намерят нещо неприятно за тях в нашия характер. Решават, че то трябва да бъде променено. Репликата \"Не ми харесва какво правиш. Спри\" е първото, което се чува от много време. Когато ние се тръшнем на тези непознати, те почват да се оплакват на приятелите си. Така този мит започва да се разпространява и разбирателството става още по-сложно. Всеки прави грешки в живота си и ние също трябва да получим своят доза от тях. Не може да бъдем защитени от всичко и да се научим, без да имаме собствен опит. Тийнейджърите днес държат много на външния си вид, много им е важно да се харесат на приятели, момиче на момче и обратното, не харесват училището, правят се на готини пред другите. Модата е много важна за тях и я следват, за да са актуални и от \"готините\". Влияят се от мнението на другите, искат да бъдат харесвани на всяка цена. Срамуват се от физическа близост с родители пред приятели (целувки и прегръдки), опитват се да се правят на възрастни и искат бързо да пораснат. Много бързат да станат на 18 години, за да карат кола и да ходят на дискотека и бар. Представят си, че като са пълнолетни, ще си спечелят свобода и могат да живеят сами на квартира, без родители. Много им е важно да са забавни за другите и да са интересни в компания. Привлича ги да нарушават правилата. За мен най-големият проблем е вземането на правилни решения и затова се колебая често. Яд ме е на себе си, като взимам грешно решение.", "date": "2018.04.24", "title": "Какъв е тийнейджърът днес"}
{"url": "https://www.dnevnik.bg/bulgaria/2018/04/24/3168239_bivsh_shef_na_sud_v_burgas_poluchi_okonchatelno/", "text": "Върховният касационен съд (ВКС) произнесе окончателно и осъди на две години и шест месеца затвор условно бившият шеф на Административния съд в Бургас - Атанас Вълков. За решението, с което се постановява и забрана за заемане на магистратска длъжност за пет години и половина, съобщиха от съда. С присъдата се оставя в сила подобно произнасяне и на Софийския апелативен съд (ВАС) по четири обвинения срещу Вълков - две за документни престъпления, едно за пране на пари и едно за престъпление по служба. Преди това състав на Софийския градски съд (СГС)  с председател Весислава Иванова  осъди Вълков ефективно на три години и шест месеца затвор. Апелативните съдии обаче намалиха наказанието и го замениха с условно. Делото срещу Вълков се води от 2012 година. Атанас Вълков беше арестуван в края на март 2011 г. при опит да продаде недвижим имот в Несебър с площ 12 декара на цена 2 200 000 евро. Според обвинението преди това майка му Руска е придобила недвижимото имущество от хора, представени като наследници, но които всъщност дори не знаят, че са собственици на този имот. Операцията по задържането на Вълков беше под ръководството на Софийската градска прокуратура. Първоначално от държавното обвинение бяха повдигнали обвинения и на майката на обвиняемия, но тя остана свидетел по делото. Заради влязлата в сила окончателна присъда съдийската колегия включи освобождаването на Вълков като извънредна точка. Междувременно стана известно и че той е подал оставка.", "date": "2018.04.24", "title": "Бивш шеф на съд в Бургас получи окончателно условна присъда"}
{"url": "https://www.dnevnik.bg/bulgaria/2018/04/24/3168244_policiiata_proveriava_spor_za_parkirane/", "text": "Полицията във Велико Търново проверява сигнал за спор за паркиране в района на крайпътно заведение на околовръстния път на града, съобщиха от МВР. Установени са автомобилите (с варненска регистрация), собствениците и ползвателите им. Служители от областните дирекции на МВР във Велико Търново и Варна работят по изясняването на случая, уточняват от полицията. Сигналът е подаден от политолога Иво Мирчев, разказа той в ефира на Би Ти Ви. Пътувайки от София за Варна вчера, той решава да спре в крайпътно заведение до Велико Търново, но се оказва, че на паркинга няма места: две лимузини са заели пет паркоместа, а осем охранители са обградили заведението. \"Помолих съвсем възпитано да преместят едната лимузина, за да мога да паркирам, което очевидно развесели човека, когото помолих – един от охранителите. Каза ми по-добре да изчезвам, за да не стане по-лошо\", разказа Мирчев. \"Не смятам, че това е нормално, имаше хора, чужденци, деца – гледаха, питаха какво се случва\", добави той. Той е подал сигнал веднага на 112. Изчакал 40 минути, но полицията така и не дошла. \"От областната дирекция уточниха, че на тел. 112 и в дежурната част на областната дирекция не е получаван сигнал за подобно нарушение\", се казва в отговор на МВР до Би Ти Ви. Мирчев обаче предостави запис на разговора, от който се чува как съобщава за заплахите и му отговарят, че сигналът е предаден на полицията. Мирчев добави, че след като е публикувал снимките във фейсбук профила си, са последвали коментари от типа: \"Оставете ги тези в Търново, вижте какво става в моя град\". \"Фактите са, че МВР не работи, не съдейства и въпреки че със сигурност в него има добри професионалисти, очевидно не се управлява добре\", коментира той. След инцидент на столичния околовръстен път  през февруари 2016 година  МВР и прокуратурата  обявиха спешни мерки , който да регламентират работата на т.нар. \"частни кортежи\", които \"нанасят дискомфорт на гражданите и са предпоставка за инциденти\". С наредба от 2016 година беше въведено изискване хората с лична охрана трябва задължително да се регистрират в МВР. Към септември обаче  едва 17 души бяха съобщили на полицията , че ги охраняват с оръжие, а общият брой на регистрираните с частна охрана е 23-ма. Частните кортежи пък се оказаха само 39, като повечето са в София.", "date": "2018.04.24", "title": "Полицията проверява спор за паркиране, в който е замесен кортеж от луксозни автомобили"}
{"url": "https://www.dnevnik.bg/biznes/2018/04/24/3168250_prez_2017_g_zemedelskata_zemia_e_poskupnala_s_146/", "text": "През 2017 г. средната цена на един декар земеделска земя достига 872 лв., което е с 14.6% повече в сравнение с 2016 година. Спрямо предходната година през 2017 г. увеличение е отчетено в цената на нивите - с 13%, докато цената на постоянно затревените площи намалява с 3.4%. Това показват данните на Националния статистически институт (НСИ). През 2017 г. най-висока e цената на земеделската земя в Североизточния район - 1401 лв. на декар. Най-голямо увеличение на цената спрямо предходната година е отчетено в Югозападния район - с 83.4%. През 2017 г. намаление се наблюдава в цената на един декар земеделска земя в Северния централен район - с 13%. През миналата година средната цена на рентата на един декар наета/арендувана земеделска земя достига 46 лв., което е с 4.5% повече спрямо 2016 година. Спрямо предходната година увеличението на рентата за нивите е с 6.8%, а на постоянно затревените площи - с 6.7% През 2017 г. най-висока е цената за един декар наета/арендувана земеделска земя в Североизточния район, където достига 67 лева. Увеличение на цената на рентата спрямо предходната година се наблюдава във всички статистически райони, отчита НСИ. Наблюдението за 2017 г. обхваща 2246 респонденти (земеделски стопанства, специализирани дружества за инвестиции в земеделска земя и агенции за недвижими имоти).", "date": "2018.04.24", "title": "През 2017 г. земеделската земя е поскъпнала с 14.6%"}
{"url": "https://www.dnevnik.bg/sport/2018/04/24/3168214_jurgen_klop_prizova_fenovete_na_livurpul_da_budat/", "text": "Мениджърът на \"Ливърпул\" Юрген Клоп отдели специално внимание по време на пресконференцията си преди  двубоя с \"Рома\"  на феновете на тима. Германецът призова запалянковците да се държат културно и да не се стига до инциденти, както преди четвъртфинала с \"Манчестър сити\". Преди 20 дни автобусът на \"гражданите\" беше атакуван от фенове на \"Ливърпул\" преди пристигането на стадион \"Анфийлд\". Резултатът беше счупено предно стъкло. \"Нашият клуб е невероятен, известен по света с  подкрепата на феновете , които са не по-малко велики. Затова нямаме никаква нужда да хвърляме някакви предмети. Просто подкрепяйте отбора, каквото умеете най-добре\", каза Клоп преди срещата. В момента  продължава разследването на инцидента от 4 април , като УЕФА и полицията в Мърсисайд работят съвместно. \"На стадиона бъдете шумни, пейте, забавлявайте се, бъдете зад отбора. Извън него покажете уважение към \"Рома\". Можем да покажем колко велик клуб е \"Ливърпул\", нека целият свят го види отново\", добави Клоп. Полицията в Мърсисайд вече предупреди запалянковците, че предприема засилени мерки за охрана на срещата. Ще бъдат използвани скенери при проверките, за да се засичат пиротехнически средства, както и специално обучени кучета. Ръководителят на охраната суперинтендант Дейв Чарнък предупреди, че използването на факли и пиротехника извън стадиона също е наказуемо. \"Очакваме масирано присъствие на феновете, както и празнична атмосфера, но сме подготвени за всякакви сценарии. Да се надяваме, че в края на деня ще говорим за това какво се е случило на терена, а не извън него\", добави той.", "date": "2018.04.24", "title": "Юрген Клоп призова феновете на \"Ливърпул\" да бъдат сдържани преди мача с \"Рома\""}
{"url": "https://www.dnevnik.bg/politika/2018/04/24/3168262_borisov_iska_samo_da_si_izkara_mandata_ne_se/", "text": "Премиерът Бойко Борисов не вижда причини да не изкара мандата си докрай, се разбира от негово интервю пред dir.bg. Това е и неговият план А. \"Ако питате директно, президентската институция никога не ме е интересувала\", казва Борисов. Той няма план Б и предпочита да си почива, защото се е уморил \"за тези години\" и дори може да се пенсионира. На въпрос \"Къде се виждате след пет години?\" Борисов отговаря: в\"След пет години ще си управлявам партията, ако сме живи и здрави. Но само Господ разполага.\" \"Без ничия помощ, само с Божията, така си го обяснявам, син на учителка и пожарникар, така да извърви пътя си, че да заема такива постове...\", обяснява кариерата си премиерът. За парите \"Всеки, който ме познава, знае, че парите изобщо не ме интересуват и това е мое много хубаво качество. И никога не са ме интересували като средство. Имам си къща в Банкя, която надали може да се каже, че е луксозна, но ми е удобна. Там съм се родил, там ще си умра, дето се вика.\" За залавянето на Иванчева \"Аз самият в първия момент изразих негодувание, след като видях колко време ги държат. Поинтересувах се и се оказа, че единствената грешка на прокуратурата е, че не излязоха веднага да кажат защо се бавят. Ако помните, имаше едни операции преди време, когато се предава плик с пари, след това случаят падна в съда, защото адвокатите атакуваха, че не се знае, първо, в плика какво има и, второ, ако са пари, какви пари са. И за това, ако забелязахте, имаше поемни лица. От пачките всяка една банкнота я описват с целия номер, серия, една по една. Една цифричка, ако сбъркат, ще падне цялото дело. Трябваше да излезе един и да каже \"да бавим се, защото всяка една банкнота има 7-8-9 знака ли и трябва всяка една цифричка да се напише, да се провери. Смятайте по минута на банкнота да се опише колко минути са. Така щяха да спрат приказките за показност. Защото в противен случай в съда правилно съдията ще каже \"чакайте, сигурни ли сте, че това са парите, сигурни ли сте, че са сложени там\" и може да падне делото.\" Борисов нямал ни пиар, ни съветник \"Никога не съм имал нито съветник, нито пиар, нито каквото и да било. Всяко мое действие, може и да е грешно, но аз си го мотивирам и мисля, че е правилно. Ако ми докаже някой или видя, че съм сгрешил, казвам - \"извинявайте, не е правилно, ще го направим по друг начин\". Никога не съм се инатил.\" \"Живков и царят са ми като два университета\" Борисов смята, че е невъзможно да достигне управленското дълголетие на Тодор Живков, защото това, че всичките лидери в социалистическия лагер са управлявали по 30-40 години е било политика на самия соцлагер. За периода, в който Борисов е бил охрана на Тодор Живков, си е направил извода, че \"всеки политик, рано или късно, обикновено рано, бива захвърлян\", както е и в спорта. \"Той и царят са ми като два университета, защото не всеки имаше тази възможност да слуша как разсъждава върхът на комунизма и на монархията. И в една тема и двамата бяха много единни, че България и държавата са над всичко\", разказва за периода си на VIP охранител Борисов. От царя той също е научил много неща: \"Като започна от най-елементарните, като отидеш някъде и не трябва да покажеш, че си гладен. Научихме се на обноски.\" За Ердоган и посредничеството На въпроса каква е причината турският президент Ердоган да припознае Борисов като човек, който може да му посредничи в отношенията с останалите му колеги, Борисов отговаря: - Никой не отиде след преврата при него и при откриването на моста, а за него това беше някаква гордост и аз вътрешно го разбирах. Това на нас все едно ни е метрото. 3 метра в диаметър сме изградили прекрасно съоръжение за 100 години напред. София ще си отдъхва с това метро и да не дойде никой на откриването... Аз, когато откривах метрото, дойде Барозу, Херман ван Ромпой, т.е. най-високите нива в Европа. И сега в Европа всички отчетоха, че това е било грешка.\" Борисов се е замислил, че отиването му в Истанбул при Ердоган след неуспешния преврат няма да се погледне с добро око в ЕС. Но преди това се се замислил \"какво ще се случи с България, ако 200-300-500 000 мигранти навлязат през Странджа в София. В очите ми беше Харманли, пожарите, побоищата в лагера. И знаех, че да си гарантирам нула натиск от турска страна на миграционната вълна, бе най-ценното за българския народ. А това, че някой ще си помисли лошо в Европа очевидно няма никакво значение, когато година и половина ние имаме нула натиск. Алексис Ципрас казва: \"Е, добре как го постигна?\". - Тогава отидох и бях единствен. Азиатската част или Изтокът, да кажем, ценят много тези неща. Дори то беше смешно. Отидох, направихме срещата, показах уважение, знаех, че ще бъде оценено. Не случайно и той, и премиера, ме чакаха на вратите. Ердоган искаше да обядваме и да открием моста. Казах му: \"В Берлин имаме много работа. Не мога, в 7,00 часа трябва да съм в Берлин, имам среща с президента на \"Конрад Аденауер\", с канцлера Меркел, много работа имам там. В Германия не е като при нас тук, има дисциплина, секундата се цепи\". Но той ми отвърна: \"Ще дойдеш с мен на моста, хората искат да те приветстват.\" \"Кой ще ме приветства, открий си моста\". Не ме пусна. Казах му: \"Отивам, сядам една минута и тръгваме, обещаваш\". Той каза: \"Обещавам и трасе ще имаш\". Обясних му, че съм с големия самолет, трябва да си кацна в София обратно, да сменя и взема малкия самолет. Той ме пита: \"Защо ще сменяш големия с малкия\", отговорих му: \"Защото като дойда тук, съм баш баканинът /бел. ред. - премиер/ и трябва да те респектирам, а в Германия ще искаме пари, ще искаме фондове, трябва да сме скромни\". И той се засмя, шегувахме се. Отидохме на моста и той ми казва: \"Излизай на сцената, хората да те приветстват\". 100 000 души. Слизам от сцената, качваме ме се в ескорта тръгваме и изведнъж колите спряха. Цялата магистрала от моста назад превърната в паркинг за тези десетки хиляди хора, които са дошли на откриването, няма минаване. Вътре в колата са шофьор и турска охрана, който нещо ми говори. Аз му чукам отзад и му казвам да тръгва, но той ми казва \"не\". Поисках да се чуя с Ердоган, той вдигна рамене и ми заяви: \"Аз съм малък\". Слизам, разфучах се. Обадиха му се на Ердоган. А целият мост - балони, хеликоптери отстрани летят, отдолу военни кораби, катери, охрана страховита. Дърпат оградите, балоните и нашият ескорт минава по моста, хората започват да викат и да пляскат, мислят, че откриваме моста. Минахме от другата страна и отидохме на аерогарата.\" \"Дръж винаги един канал за диалог да има\", казала канцлерът Меркел след срещата. \"И с президента Путин, и с премиера Медведев, когато поискам разговор, говорим.\" \"И във Вашингтон, и в Берлин, и в Лондон, и в Москва на всички много ясно съм им казал, но и съм им показал моята политика на партията и на правителството, която винаги е била 100 процента лоялност към ЕС и НАТО. В същото време на всички съм им казал, че Русия в България има различно измерение, отколкото примерно в прибалтийските държави или в някои други страни. Заради Руско-турската освободителна война българският народ като цяло помни, прекланя се и цени високо това, което са направили за България. И всяка антируска позиция среща неодобрение в българското общество. И за това ние имаме своите културни, исторически, прагматични отношения с Русия. Както виждате, и с президента Путин и премиера Медведев, когато поискам разговор, говорим\", обяснява външната си политика Бойко Борисов. Той смята, че е \"доказал лоялността си многократно към НАТО и ЕС\" и затова се е позволил да поиска повече доказателства \"и да не бъда един от дивите зайци, защото отдавна са ме преброили\". \"Аз като полицай, ако занеса такива доказателства в българския съд, съдията ще ме изгони. Ако отида и му кажа, че с голяма степен на вероятност еди-кой си е извършил престъпление, съдията ще ми каже \"ти като станеш достатъчно готов, не с \"голяма вероятност\", а с \"това е\", се върни\", обяснява позицията на правителството Борисов. Борисов казва, че с президента на Русия е в \"много добър, работен, с доверие\" с контакт. \"Той знае, че първо гледам България, второ ЕС и тогава всичко, което можем да направим с Русия го правим. Хубавото на Путин е, че като му кажеш \"да\" е \"да\" и \"не\" е \"не\", смята Борисов.", "date": "2018.04.24", "title": "Борисов иска само да си изкара мандата, не се интересува от президентството"}
{"url": "https://www.dnevnik.bg/analizi/2018/04/24/3168260_bulgariia_skoro_otnovo_v_orbitata_na_rusiia/", "text": "В последните седмици сред водещите политически новини неизменно присъства сериалът \"Радев срещу Цветанов\" (или обратното). Водеща тема в него пък неизменно е мястото на България в геополитическия сблъсък между Запада (ЕС, НАТО) и Русия. След последното заседание на т.нар.  Консултативен съвет за национална сигурност  (КСНС) заместник-председателят на най-голямата управляваща партия и неин парламентарен шеф обвини президента, че е предложил становище, след чието приемане \"трябва да излезем и да кажем, че започваме стъпки към излизане от НАТО\". \"За всички е ясно, че президентът гледа на Изток. Има съмнения, че този човек е зависим от други държави\", добави по-късно Цветан Цветанов. Президентът отхвърли това тълкувание, като го отдаде на личностни особености: \"Неслучайно настоявам за по-добро образование. Явно Цветан Цветанов по-трудно осмисля това, което чете\". Прехвърлянето на политическия дебат върху плоскостта на обидните квалификации по принцип не е ползотворно. Затова, без да познавам никого от двамата опоненти и съдейки само по външни белези, бих казал единствено това: по показателя интелектуално равнище, бързина и качество на мисловните процеси между двамата не се забелязва някаква съществена разлика. По-важни обаче са политическите позиции и оценки. От тази гледна точка казаното от заместник-председателя на ГЕРБ може и на някои да им изглежда пресилено, но по същество то е вярно. Както по конкретния въпрос - ударите срещу военни обекти в Сирия заради употребата на химическо оръжие, така и по-общо - членството на България в ЕС и в НАТО наистина изглежда все по-формално, страната все по-неприкрито и все по-бързо се отдалечава от партньорите си в евроатлантическата общност и се приближава до орбитата на Русия. В подкрепа на тази констатация говори и обстоятелството (донякъде трагикомично), че политик като Цветанов се превърна в най-последователния и твърд защитник на евроатлантическата ни принадлежност. При това не е ясно дали нагърбването с тази роля е искрено или възложено. Във всеки случай ролята е силно драматична, защото героят изглежда съвсем самотен. Сред управляващите може да има и други, които мислят като него, но те явно много умело се прикриват. Не само президентът, а и огромното мнозинство от овластените по един или друг начин български политици (включително т.нар. парламентарна опозиция) всъщност са в обратния лагер - на гледащите на Изток. Като към това прибавим мнозинството от медиите и налаганите в тях коментатори и \"експерти\", трябва да кажем, че тази гледна точка доминира цялата т.нар. публична среда. За някои от политиците това отдавна не е новина, те никога не са се и прикривали. Като българските  \"националисти\" , които на място обясняват, \"че Крим не е анексиран или окупиран\", хвалят Москва и критикуват \"силната ни зависимост от Брюксел и Вашингтон\". Разликата е, че днес те вече са част от управляващото мнозинство. Повечето от останалите политици пък вече полагат все по-малко усилия да поддържат евроатлантическата си маскировка. Тя започна да им става тясна и неудобна още покрай събитията в Крим и Източна Украйна и последвалите санкции срещу Русия. Но напоследък, покрай Сирия и случая \"Скрипал\", направо я захвърлиха. Нещо повече дори: държат се така, сякаш нямат друга грижа освен интересите на Русия и задоволяването на имперските ѝ комплекси. Оценките им за споменатите събития вече дословно повтарят официалните руски позиции. Когато говорят, човек остава с натрапчивото впечатление, че слуша леко пообрана версия на прословутата говорителка на руското външно министерство. Така например споменатото становище, предложено от президента на КСНС, няма нищо общо с позициите на НАТО и ЕС. Но пък напълно съвпада с мнението на Москва, че въздушните удари срещу режима на Асад \"покачват риска от ескалация на напрежението в региона\" и са незаконни, понеже са без мандат от Съвета за сигурност. И нищо не се споменава за употребата на химическо оръжие. Сякаш това не е военно престъпление и въобще не покачва риска от ескалация. По случая с отравянето на Скрипал и дъщеря му България също рязко се разграничи от съюзниците си и едно към едно като Русия поиска \"неопровержими доказателства\". Сякаш не става дума за очевиден рецидив и сякаш някой друг освен Москва има интерес и възможност да го извърши. Така тези български политици не само се солидаризираха, но и превърнаха страната ни в глашатай на отвратително наглите и до болка познати (от убийството на Троцки до убийството на Литвиненко, от агресията срещу Грузия до агресията срещу Украйна) лъжи по съветски образец. Затова те са не просто симпатизанти на Русия, а инструменти в ръцете на Кремъл, оръжие във водената от него хибридна война срещу Запада и срещу самата България. Въпреки усилията на своя заместник-председател в защита на евроатлантизма ГЕРБ все по-ясно се вписва в същия отбор. Което си личи от самотата на Цветанов и най-вече от поведението на неговия началник. Докато единият (искрено или по поръчение) се опитва да поддържа някакъв евроатлантически образ на партията си, другият или си мълчи, или лее галещи ухото балансиращи приказки. \"Изобщо не става дума за избор между Русия и Запада. България е ЕС, България е НАТО\", каза той пред \"Нойе Цюрхер Цайтунг\". В моменти като сегашния обаче изборът е неизбежен, а балансът - невъзможен. Няма как да балансираш между себе си (ако наистина си ЕС и НАТО) и някой друг. Няма как, като при случая \"Скрипал\", да се правиш, че си от единия отбор, а с позицията си да играеш за другия. По много други въпроси (санкциите, Крим, \"Белене\" и другите руски мегабезсмислени и мегакорупционни проекти) той се опитваше да се хареса на всички и да стои в разкрачено положение. Сега обаче позата му вече е шпагат. И предстои падане. Ако можеха, повечето от българските политици с удоволствие биха продължили да си живеят едновременно и в двата свята. Но за тяхно съжаление събитията им налагат да направят избор. И се вижда, че поради симпатии или някакъв вид материално стимулиране повече ги влече не западният свят на свободата, правата, върховенството на закона и другите демократични ценности, а полуфеодалната авторитарно-олигархична диктатура на Изток. Затова и България, формално все още принадлежаща към единия свят, все повече заприличва на другия.", "date": "2018.04.24", "title": "България скоро отново в орбитата на Русия?"}
{"url": "https://www.dnevnik.bg/sviat/2018/04/24/3168271_germaniia_ochakva_feisbuk_da_opita_da_opravdae/", "text": "Фактът, че личните данни на десетки милиони фейсбук потребители са попаднали в грешните ръце, тревожи политиците. Но за германската комисия по конкуренцията проблемът е самият мащаб на информацията, която социалната мрежа събира. Това казва Андреас Мунд, директорът на Федералната агенция по картелите, в интервю за агенция \"Ройтерс\". През декември тя публикува  доклад, в който обвини \"Фейсбук\" , че доминира пазара, събирайки информацията на потребителите без адекватно изразено съгласие. Сред порочните практики, забелязани от институцията, са следенето на дейността на хората и в други сайтове благодарение на бутоните за \"харесване\" и \"споделяне\", вградени в тях. \"Ясно е, че \"Фейсбук\" събира данни, когато аз като потребител съм в него. Потребителят знае това и би трябвало да го очаква. Проблемно е обаче да се събират данни в моменти и на места, където потребителят не би могъл да очаква, че това се случва.\" В представянето си пред Конгреса създателят на \"Фейсбук\"  Марк Зукърбърг призна , че социалната мрежа следи дори потребители, които нямат регистрация в нея, и се оправда, че това е \"фундаментален принцип на работата на интернет\". Според анализа на Мунд \"Фейсбук\" има пазарен дял от 90% в областта на социалните мрежи в Германия, а Google+ е единственият ѝ конкурент. \"Ако  \"Фейсбук\" доминира пазара , тогава съгласието на потребителите за употребата на данните им вече не е доброволно\", посочва Мунд, който е юрист. \"Това е така, защото няма алтернатива – хората трябва да използват \"Фейсбук\", ако искат да са в социална мрежа.\" Компанията определя възгледите на Мунд като \"неточни\", но ще сътрудничи с разследването. То не може да доведе до глоби, а само до забрана на някои практики.", "date": "2018.04.24", "title": "Германия очаква \"Фейсбук\" да опита да оправдае монополното си положение"}
{"url": "https://www.dnevnik.bg/sport/2018/04/24/3168257_mesi_e_nai-dobre_pecheleshtiiat_futbolist_s_prihodi_ot/", "text": "Звездата на  \"Барселона\"  Лионел Меси е най-скъпоплатеният футболист в света през настоящия сезон, сочи проучване на \"Франс футбол\". Аржентинецът печели с 30 милиона евро повече от Кристиано Роналдо и приходите му са общо 126 милиона евро. Португалецът, който  спечели \"Златната топка\" , е заработил 94 милиона. Меси прави огромен скок за последните 12 месеца, след като през сезон 2016-2017 приходите му са на стойност 76.5 милиона евро, а тези на Роналдо – 87.5. До голяма степен това се дължи на  новия договор на аржентинеца , който той подписа с \"Барселона\". В края на ноември той удължи контракта си до 2021 г. Меси е първият футболист в историята, който преминава границата от 100 милиона евро приход за една година, твърди \"Франс футбол\". Класацията се прави на база на заплатата на играчите, бонусите им, както и различни спонсорски договори. Меси е рекламно лице на Gatorade, Huawei Technologies, Adidas и Tata Motors. Зад Меси и Роналдо в класацията е Неймар с 81.5 милиона. При него също има сериозно увеличение на приходите, което се дължи на трансфера му от \"Барселона\" в ПСЖ за 222 милиона евро през лятото. Преди 12 месеца приходите на бразилеца са били почти двойно по-малко – 43.5 милиона. Топ 5 допълват Гарет Бейл от \"Реал\" (Мадрид) с 44 милиона евро и Жерар Пике от \"Барселона\" - 29 милиона. Испанският централен защитник попада в класацията, след като  също подписа нов договор с \"Барселона\" , който му гарантира много по-висока заплата. Моуриньо е №1 при треньорите В класацията на треньорите за втора поредна година №1 е  Жозе Моуриньо . Откакто португалецът застана начело на \"Манчестър юнайтед\", неговите приходи се увеличиха драстично. За сезон 2017-2018 Специалния е заработил 26 милиона евро. Въпреки успехите му извън терена Моуриньо е под сериозно напрежение, след като е застрашен да не спечели нито една купа във втория си сезон начело на \"червените дяволи\". При треньорите петицата допълват Марчело Липи с 23 милиона евро, Диего Симеоне – 22 милиона евро, Зинедин Зидан (21) и Пеп Гуардиола (20 млн.).", "date": "2018.04.24", "title": "Меси е най-добре печелещият футболист с приходи от 126 милиона евро"}
{"url": "https://www.dnevnik.bg/sviat/2018/04/24/3168291_suvetut_na_mjusjulmanite_v_germaniia_obiavi/", "text": "Централният съвет на мюсюлманите в Германия определи антисемитизма като грях, предаде ДПА, като се позова на в. \"Райнише пост\". \" Антисемитизмът , расизмът и омразата са големи  грехове за исляма , затова ние също така никога няма да търпим това\", заяви председателят на съвета Айман Мазиек. Изказването му беше в отговор на коментар на германския канцлер  Ангела Меркел , която заяви пред израелска телевизия през уикенда, че Германия преживява \"нови явления чрез бежанци и други хора от арабски произход, които носят различна форма на  антисемитизъм  в страната\". Според него изказването ѝ е било \"както обикновено диференцирано\", защото тя е подчертала, че антисемитизмът не се е върнал в Германия с бежанците - по думите му това се доказва от статистиката за престъпността. \"Ние обаче се отнасяме много сериозно към това, че сред някои  бежанци има антисемитизъм \", каза той и добави, че съветът организира срещи между евреи и бежанци, а също изпълнява образователни програми. През последните седмици в Германия имаше няколко антисемитски нападения, извършени от мюсюлмани. / БТА", "date": "2018.04.24", "title": "Съветът на мюсюлманите в Германия обяви антисемитизма за грях"}
{"url": "https://www.dnevnik.bg/bulgaria/2018/04/24/3168219_decata_da_durjat_test_za_gotovnost_za_purvi_klas/", "text": "Децата, завършващи предучилищна група, вече да трябва да държат тест, с който ще се оценява тяхната готовност за постъпване в училище и в първи клас. Тестът ще се провежда от учителите в предучилищните групи, а резултатите от него ще се вписват в националната електронна информационна система за предучилищното и училищното образование. Това предвижда проект за промени в Наредба 5 за предучилищното образование, публикуван за съгласуване от министерството на образованието на сайта strategy.bg. Предвижда се промените да влязат в сила от септември тази година. Според досегашните текстове учителите трябва да оценяват готовността на децата за първи клас, но това не е задължително да става с тест или да се вписва някъде. Резултатите от теста за училищна готовност ще бъдат основание за решения относно индивидуалния подход към детето, се посочва в мотивите към промените. \"Диагностиката на училищната готовност\" ще служи само на учителите, за да могат да окажат адекватна подкрепа на детето в различните области на развитие, ако то се нуждае от такава, и да улесни прехода на децата от детската градина към училището. \"Тестът за училищна готовност не се провежда с цел оценяване и не служи за поставяне на оценка на децата или за вход в първи клас\", отбелязват още вносителите. Според министерството регламентирането на прилагане на стандартизиран тест за определяне на готовността за постъпване в първи клас ще даде възможност за осигуряване на надеждна информация за учители и родители преди постъпването на детето в първи клас. \"Предложеното въвеждане на резултатите от теста в Националната електронна информационна система за предучилищното и училищното образование ще даде възможност за значително улесняване на прехода от детската градина към началното училище\", пишат от министерството. С промените ще се впишат в наредбата и яслените групи към детските градини и възпитанието и обучението на децата там ще трябва да отговарят на изискванията на наредбата и на държавния образователен стандарт за предучилищно образование. Наредбата ще даде възможност на училищата да организират различни пътувания и посещения на децата извън описаните в наредбата за детските и ученическите пътувания.", "date": "2018.04.24", "title": "Децата да държат тест за готовност за първи клас, предлага образователното министерство"}
{"url": "https://www.dnevnik.bg/sviat/2018/04/24/3168273_rusiia_predupredi_cherna_gora_i_makedoniia_za_nato_a/", "text": "Председателят на руския сенат Валентина Матвиенко отправи критики към Сараево, Подгорица и Скопие на първото посещение на високопоставен представител на страната в Босна и Херцеговина от 1999 г. насам. Това съобщиха \"Ройтерс\" и босненски медии, като последните разказват и за \"политически скандал\", след като думите на Матвиенко са показвали недвусмислена подкрепа за една от съставните части на страната - Република Сръбска. По време на реч в горната камера на сараевския парламент тя предупреди, че \"присъединяването на Черна гора в НАТО против волята практически на половината от гражданите ѝ е най-крещящото нарушение на принципите на съвременната демокрация.\" По думите ѝ Македония опитва \"същия опасен експеримент\", а това е \"стъпка, която води единствено до по-нататъшна дестабилизация на положението в региона\" и подкопава \"системата на европейската сигурност\". Няколко страни от Западните Балкани вече са част от НАТО - като Черна гора  (миналата година)  и Албания (2009 г.) - а  Македония  се надява да получи покана, по възможност това лято, след успешно разрешаване на спора за името с Гърция. И трите страни, без да са част от Европейския съюз, освен това  изгониха руски дипломати  като част от европейската реакция след отравянето на бившия руски разузнавач Сергей Скрипал. Босна и Херцеговина към момента няма реалистична перспектива на НАТО, тъй като стъпките към алианса са блокирани от Република Сръбска, близка с Белград и Москва. Приоритетите на Република Сръбска От трибуната в Сараево тя поиска от Босна и Херцеговина \"реформи\" на държавните правосъдни институции и \"широка автономия\" за Република Сръбска. Матвиенко препоръча и да се закрие канцеларията на Върховния представител на Босна и Херцеговина - институцията, която наблюдава спазването на Дейтънското споразумение след войната от 90-те г. и която има и някои правомощия отвъд тези на държавните власти в Босна. \"Присъствието на чужденците унижава и народите на Босна и Херцеговина, които би трябвало да си върнат правомощията сами да управляват съдбата на страната си.\" Руският представител нажежи напрежението и с определението \"гражданска война\", което даде за международния въоръжен конфликт в Босна и Херцеговина преди над 20 години. В резултат босненският депутат Халид Геняц напусна залата в знак на протест, а Матвиенко по думите му \"срамно\" е злоупотребила с правомощията си, предаде телевизия N1. Сред депутатите бошняци (босненски мюсюлмани) гневът идва най-вече от факта, че Матвиенко се застъпи за тези, споделяни от президента на Република Сръбска Милорад Додик. Руският представител и Додик се срещат днес като част от посещението на руската делегация в Баня Лука, столицата на босненската сръбска област. Посещението на Матвиенко е по-малко от шест месеца преди националните избори в началото на октомври, които подсилват напрежението между политическите партии на  бошняци и хървати , но и между властите в  Сараево и в Баня Лука .", "date": "2018.04.24", "title": "Русия предупреди Черна гора и Македония за НАТО, а Босна - за Република Сръбска"}
{"url": "https://www.dnevnik.bg/sport/2018/04/24/3168290_martin_choi_ostana_udovletvoren_sled_24-te_chasa_na/", "text": "Водещият български мотоциклетист Мартин Чой заяви, че е \"истински щастлив и удовлетворен\". Думите му дойдоха след участието му в едно от най-известните състезания - \"24-те часа на Льо Ман\". \"Още една сбъдната мечта. Да стартирам на \"Сузука\" беше огромна чест за мен, да стартирам на \"Льо Ман\" беше отговорност, която поех с усмивка, обичам да се състезавам, това е моят живот. Благодаря ви, семейство, приятели, рекламодатели и на всички почитатели. Чувствам се истински щастлив и удовлетворен\", написа той във \"Фейсбук\". Чой и съотборниците му от Exteria EKO Racing Team - чехите Ладислав Шмерик и Мирослав Попов, завършиха на 33-ото място в общото класиране от 58 отбора и станаха 17-и в клас \"Суперщок\". Българинът стартира първи, следван от Попов и Шмерик. Две грешки доведоха до две закъснения от общо 45 минути – първо Попов остави мотора без бензин в последната обиколка на неговия спринт, което коства забавяне от 35 минути. Малко по-късно, около 4.00 ч. сутринта, технически проблем в предните спирачни дискове остави мотоциклета за по-дълго в бокса и това коства още десет минути. \"Ако не се бяха случили тези инциденти, щяхме да имаме класиране около 20-и в общото и около топ 10 в класа, което щеше да бъде изключителен успех\", коментираха от отбора. Според представените от тях данни в 8.00 часа сутринта Чой е записвал времена почти равни на отборите от топ 5. Следващият кръг от световния шампионат е на \"Словакияринг\" на 12 май. След състезанието в Словакия Чой ще пътува за Букурещ, за да се впусне в четвъртия кръг от Източноевропейския шампионат. Българинът ще стартира последен, защото няма да е участвал в квалификациите, но въпреки това в щаба му са оптимисти за добро представяне.", "date": "2018.04.24", "title": "Мартин Чой остана удовлетворен след \"24-те часа на Льо Ман\""}
{"url": "https://www.dnevnik.bg/sport/2018/04/24/3168298_din_dzjunhuei_premina_na_visoka_skorost_prez_purviia/", "text": "Финалистът от 2016 г. Дин Дзюнхуей преодоля с лекота първия кръг на световното първенство по снукър. 31-годишният китаец победи сънародника си Сяо Гуиодун с 10:3 фрейма. Дин прескочи първото препятствие в \"Крусибъл\" за четвърта поредна година и общо за девети път при 12-ото си участие. Във втория кръг бившият номер 1 в световната ранглиста ще се изправи срещу победителя от мача между Антъни Макгил и Райън Дей. Китаецът, който е поставен под номер 3 в турнира, реализира най-голям брейк от 124 точки и записа общо осем серии над 50 точки в 13-те фрейма. Той влезе колебливо в мача и загуби първите две партии, в които Сяо направи серии от 82 и 54 точки. Дин обаче намери верния ритъм и спечели следващите четири фрейма. Сяо намали до 3:5, но това беше всичко, което успя да направи в този двубой. 29-годишният китаец вкара едва 46 точки в следващите шест партии. Дин приключи първата сесия с аванс от 6:3. В днешната втора сесия той спечели четири поредни фрейма и успя да приключи мача още преди почивката. Китаецът е деветият играч, който си осигури място във втория кръг. Преди него това направиха Рони О'Съливан, Бари Хоукинс, Кайрън Уилсън, Али Картър, Марк Алън, Джо Пери, Джейми Джоунс и Лю Хаотян. Другите седем участници в осминафиналите ще бъдат определени след мачовете Макгил - Дей, Рики Уолдън - Лука Бресел, Стюарт Бингам - Джак Лизовски, Джон Хигинс - Тепчая Ун Нух, Джъд Тръмп - Крис Уейкълин, Марк Уилямс - Джими Робъртсън и Нийл Робъртсън - Робърт Милкинс.", "date": "2018.04.24", "title": "Дин Дзюнхуей премина на висока скорост през първия кръг на световното по снукър"}
{"url": "https://www.dnevnik.bg/detski_dnevnik/2018/04/10/3166281_kakvo_haresvat_tiinedjurite/", "text": ": Когато се чувстваш самотен, инди и алтернатив стиловете карат проблемите да придобият разбираем вид. За меланхолията определено е джаз. Денят с твърде много часове е за модерна класика, помага да се отнесеш и рестартираш чрез емоциите. Рок е за обикновените дни, въпреки че в него няма нищо обикновено. : Обожавам добри фентъзи книги. Фентъзито умее да представя един напълно различен свят, като в същото време научаваш за своя свят. : Рядко гледам филми. Винаги ми е сложно да преживея два часа без да мърдам и да се концентрирам върху една картина. Цялостно вкуса ми се е развил към научната фантастика. : Когато бях по-малка, не проявих интерес към тях. Като отраснах открих, че не познавам правилата за комуникация в тях. Напълно загубих интерес, въпреки че по-късно намерих моята мрежа – Pinterest. : Телевизия в нашия дом няма. Родителите ми прецениха да я спрат и аз разбрах едва четири месеца по-късно. Това не значи, че не гледам сериали. За мен сериалите са по-добрата алтернатива на филмите, защото са по-кратки. : Не следвам никой профил в социалните мрежи, но авторите, който чета, понякога успяват да променят живота ми. Един такъв автор е Рик Риърдан. Започнах да чета заради неговата поредица \"Пърси Джаксон\" и оттогава чета всяка негова книга. Друг любим автор е Кристофър Паолини. Той вече не пише, но създаде любовта ми към фентъзито с \"Ерагон\". : Starbucks е моето любимо кафене. Може би е заради самото кафе или чувството, че правя същото, което правят и други хора по целия свят. Друго чудесно място е книжарницата Greenwich. Там се подават книги на различни тематики и имат секция с книги на чужди езици. Витошка и НДК не за подценяване. И лято и зима те са хубави места за разходка, както и парка пред Народния театър.", "date": "2018.04.24", "title": "Какво харесват тийнейджърите"}
{"url": "https://www.dnevnik.bg/sport/2018/04/24/3168324_viktoriia_tomova_se_klasira_za_vtoriia_krug_v_istanbul/", "text": "Първата ракета на България Виктория Томова се класира за втория кръг на турнира на червени кортове в Истанбул. 23-годишната българка, която заема 165-ото място в световната ранглиста, победи рускинята Валентина Ивахненко със 7:5, 6:4. В двубоя за място в четвъртфиналите Томова ще се изправи срещу друга рускиня - носителката на две титли от Големия шлем Светлана Кузнецова. Бившата шампионка от \"Ролан Гарос\" и US Open, която е поставена под №2 в Истанбул, преодоля първия кръг след победа с 6:3, 6:3 срещу китайката Сян Уан. Мачът между Томова и Ивахненко противопостави две от тенисистките, които преминаха през квалификациите на турнира. В първия кръг на пресявките българката се справи убедително с участващата с \"уайлд кард\" Сара Томич от Австралия - 6:2, 6:2. В битката за място в основната схема Томова надигра категорично и поставената под №1 в квалификациите Ришел Хогенкамп от Холандия - 6:1, 6:2. Ивахненко, която е на 24 години и под №172 в световната ранглиста, също не загуби сет в пресявките. В първия кръг рускинята победи Тереза Мартинцова от Чехия с 6:3, 7:6 (5), след което разгроми британката Хариет Дарт с 6:0, 6:0. Томова и Ивахненко изиграха оспорван мач, който продължи 1.39 ч. В 22-ата изиграни гейма паднаха цели 18 пробива от 29 възможности, въпреки че двете вкараха съответно 78% и 81% от първите си сервиси. В първия сет Томова и Ивахненко имаха по осем шанса да спечелят подаването на съперничката. Българката реализира пет в шестте сервис гейма на рускинята, която пък проби четири пъти. Във втората част първата ракета на България получи седем точки за пробив и спечели всяко едно от петте подавания на Ивахненко. Рускинята имаше шест възможности, като оползотвори четири от тях. Томова записа първа победа в третия си мач срещу Ивахненко. Българката участва за втори път в основна схема на турнир от календара на Женската тенис асоциация (WTA) през 2018 г. Първият беше в Australian Open, когато  влезе в основната схема като \"щастлива губеща \", след което  дебютира в Големия шлем със загуба от Никол Гибс.", "date": "2018.04.24", "title": "Виктория Томова се класира за втория кръг в Истанбул и ще играе с Кузнецова"}
{"url": "https://www.dnevnik.bg/bulgaria/2018/04/24/3168309_plamen_georgiev_glezotiite_na_ivancheva_nalojiha_da_se/", "text": "Не на 12 април, а на 2 април бизнесменът Александър Ваклин подал сигнала, че са му поискани пари от кметицата на район \"Младост\" Десислава Иванчева. Така коригира информацията на адвокатите шефът на антикорупционната комисия /КПКОНПИ/ Пламен Георгиев в последното си интервю по Нова телевизия. При разглеждането на мярката за неотклонение миналия петък адвокатите заявиха, че от материалите в делото видели, че Ваклин е предал на КПКОНПИ парите за белязване на 2 април, а чак на 13 април му е поискан подкуп според твърдението му. Как така маркирането на парите изпреварва искането, недоумяваха тогава защитниците. Въпреки че антикорупционната комисия работела от месеци по случая, тъй като Иванчева \"си позволявала доста глезотии\", разказа Георгиев. \"Вдигат се например за съседна страна на почивка, планува един период, но решават, че им харесва, обаждат се и казват \"на нас тук много ни харесва и оставаме за още няколко дни\" - с този пример Георгиев описа глезотиите на Иванчева, заради които се отлагало предаването на парите. Ще бъде проверено финансовото им състояние, банковите им сметки, имотите им у нас и в чужбина, заяви шефът на КПКОНПИ. Тепърва и други бизнесмени се готвят да подадат сигнали срещу Иванчева, каза Пламен Георгиев. с участието на специализираната прокуратура и антикорупционната комисия\" - така пък пиарът на община \"Младост\" Петър Кържилов определи задържането и обвинението към Десислава Иванчева и заместничката й Биляна Петрова. Той каза, че сдружението \"Зелен Младост\" извършва собствено разследване, което до този извод е стигнало. А на въпроса как се е озовал пакетът с белязаните пари в колата на кметицата, Кържилов каза: \"Сложен е там от посредника Петко Дюлгеров по такъв начин, че да не бъде видян от Иванчева и Петрова\". Изнесената от прокурора Гешев информация след ареста обаче гласи, че Дюлгеров е предал пакета с парите в кафене в градинката \"Кристал\", там заместник-кметицата Петрова го сложила в чантата си. Но не ги арестували веднага, защото кметицата Иванчева все още към онзи момент не е пипнала белязаните пари. Няма нито едно СРС, че Десислава Иванчева е искала или получила пари, заяви още Кържилов, позовавайки се на адвокатите, които са прочели делото. Граждани на район \"Младост\" смятали да се съберат в знак на подкрепа пред Специализираната прокуратура на ул. \"Черковна\" 90 на 26 април в 18 ч., съобщи още Кържилов.", "date": "2018.04.24", "title": "Пламен Георгиев: Глезотиите на Иванчева наложиха да се отлага предаването на парите"}
{"url": "https://www.dnevnik.bg/photos/2018/04/24/3168342_fotogaleriia_sport_i_muzika_v_antichna_trakiia/", "text": "В Националния археологически институт с музей (НАИМ) тази вечер се открива изложбата \"Спортът в антична Тракия\". Взимайки повод от титлата \"София - Европейска столица на спорта\", тя разказва за спортните състезания на територията на днешна България, от V в. пр.н.е. до III в. след новата ера.", "date": "2018.04.24", "title": "Фотогалерия: Спорт (и музика) в антична Тракия"}
{"url": "https://www.dnevnik.bg/sport/2018/04/24/3168311_belchev_cska_shte_vkara_nujnite_golove_no_triabva_da/", "text": "Треньорът на ЦСКА Стамен Белчев е сигурен, че отборът му ще вкара необходимия брой голове в реванша с \"Левски\" в полуфинала за Купата на България, но иска футболистите да са внимателни в защита. Червените трябва да отбележат поне два пъти, след като  паднаха с 0:2 в първата среща . \"Това си говорихме с момчетата - не само за последния мач с \"Левски\" (2:2), а и много мачове се случиха в евротурнирите. Виждате, че два или три гола пасив се наваксват. Просто отборът трябва да бъде компактен. Трябва да играе и да мисли два или три хода напред, за да нямаме проблеми във фаза защита. Отпред съм сигурен, че ще вкараме голове, колкото ни трябват\", каза Белчев пред клубната телевизия. По думите му е необходимо ЦСКА да си извлече поуките от предните мачове, където е имало неща, които са го изненадали неприятно и които не трябва да се повтарят. Белчев желае в сряда червените да действат спокойно, тактически правилно, без да се подвеждат от голямото си желание и емоциите. Треньорът е щастлив, че за първи път от няколко седмици  ще може да използва почти всичките си основни футболисти . Той смята, че отборът е добре подготвен физически. \"По-скоро имаше психологически проблем след получени голове, което не трябва да се случва. Ще бъдем много по-добре физически и психически. Един мач се изкарва всякак и когото избера, трябва да покажат най-доброто.\" Белчев добави, че футболистите не се нуждаят от допълнителна мотивация за мачовете с \"Левски\".", "date": "2018.04.24", "title": "Белчев: ЦСКА ще вкара нужните голове, но трябва да внимаваме в защита (видео)"}
{"url": "https://www.dnevnik.bg/evropa/2018/04/24/3168349_irlandiia_specheli_odobrenieto_na_es_za_danuk_zahar/", "text": "Ирландия спечели одобрението на Европейския съюз за данък върху напитките с високо съдържание на захар, след като регулаторите заявиха, че налогът може да помогне на страната да се справи с проблемите, свързани със здравето и наднорменото тегло, предаде \"Ройтерс\". Решението може да е от полза и на други страни от ЕС, сред които Великобритания, Франция и Унгария, които също наложиха някаква форма на данък върху напитките с добавена захар, за да намалят консумацията им. По-рано този месец Великобритания обяви \"данък захар\" върху подсладените безалкохолни напитки, а подобни мерки стават все по-популярни и в други държави. Тe имат подкрепата на Световната здравна организация, която в проучване от 2016 г. заяви, че затлъстяването по света се е увеличило повече от два пъти между 1980 и 2014 г. и засяга над 500 милиона души. Организацията посочи, че повишението на цените с 20 процента може да намали консумацията със същия дял. Европейската комисия заяви днес, че ирландският данък не представлява държавна помощ. \"Обхватът и замисълът на мярката са в съгласие с целите за здравето, преследвани от Ирландия, особено с борбата срещу затлъстяването и други свързани със захарта болести\", се посочва в съобщението. Според еврокомисията консумацията на безалкохолните напитки буди особено безпокойство в сравнение с други сладки продукти, защото те нямат хранителна стойност, смята се, че носят голям риск от затлъстяване и от прекомерна консумация.", "date": "2018.04.24", "title": "Ирландия спечели одобрението на ЕС за \"данък захар\" върху безалкохолните напитки"}
{"url": "https://www.dnevnik.bg/bulgaria/2018/04/24/3168357_policiiata_zadurja_izbiagaliia_ot_plovdivskiia_zatvor/", "text": "Служители на полицията в Пловдив са задържали  избягалия от Пловдивския затвор Георги Танчев , съобщава апелативната прокуратура в града. Мъжът е открит в апартамент на бул. \"Княгиня Мария Луиза\" в Града под тепетата, ползван от негов приятел, който също е криминално проявен. На 10 април тази година  Георги Танчев, осъден на една година лишаване от свобода за притежание на наркотици при първоначален общ режим, е напуснал мандрата в пловдивския квартал \"Прослав\", където работил, и не се е прибрал в общежитието от открит тип към затвора, където изтърпявал наказанието си, припомнят от прокуратурата. Преди това той е бил осъждан многократно за кражби и притежаване на наркотични вещества. Заради бягството от затвора Танчев е заплашен с лишаване от свобода от една до три години. Предстои районната прокуратура в Пловдив да му повдигне обвинение.", "date": "2018.04.24", "title": "Полицията задържа избягалия от пловдивския затвор Георги Танчев"}
{"url": "https://www.dnevnik.bg/zelen/2018/04/24/3168347_franciia_shte_namali_napolovina_izhvurlianeto_na_hrana/", "text": "До 2025 г. Франция ще намали наполовина количествата изхвърляна храна, предназначена за човешка консумация. \"50% спад на загубите от т.нар. пилеене на храна е огромно количество, но е напълно постижима цел в борбата с проблема, по която вече работим активно.\" Това обясни Пиер Галио, ръководител на отдел \"Потребление и превенция\" в Агенцията за околна среда и контрол върху енергията на Франция (ADEME), който представи как френската екоагенцията подхожда към този сериозен проблем на разхищение на храна в държава, където всеки десети французин или гладува, или не се храни пълноценно. Във Франция в момента се изхвърля 10 млн. тона храна ежегодно, или 150 кг на човек годишно. Най-много се изхвърлят зеленчуци, месо и риба. Галио сподели френския опит в политиките за борба с този проблем, както и подхода на страната му в управлението на отпадъците по време на втория семинар от конкурса \"Екообщина\". Планът на Франция за борба с т.нар. пилеене на храна предвижда намаляване на изхвърлянето на храни в домакинствата да е 40%, а в търговските вериги - 30%. Агенцията предлага съдействие за справяне с проблема на различните засегнати страни - домакинства, супермаркети и големи вериги магазини, градове и общини, като им осигурява възможности за диагностициране на загубите от изхвърлянето на храна, както и план за действие. По този начин 10 малки магазина успяват да спечелят 75 хил. евро, спестявайки тези загуби чрез дарения на храни, чийто срок на годност е почти изтекъл. За подобни дарения фирмите получават данъчни облекчения. Благодарение на колективни действия за борба с изхвърлянето на храна един град с 11 хил. жители успява да намали с 80% своите загуби и да ги вложи за снабдяване със 100% биохрани в училищата, както и да инвестира в градско земеделие, разказа Пиер Галио. Другите важни стъпки, на които набляга френската екоагенция, са комуникационните кампании и информирането на потребителите как да консумират разумно, без да се презапасяват и да се налага да изхвърлят. Днес около 3 млн. граждани в страната живеят в райони, където биоотпадъците се събират разделно, цитиран данни на агенцията Галио. Заложената цел е до 2025 г. всички общини да са въвели този вид събиране на биоотпадъците. Според френския Национален център за независима информация за отпадъците всеки европеец генерира всяка година 550 кг битови боклуци; 90% от тях могат да се рециклират или третират биологично. Клоди Клодел, отговорник проекти към отдел \"Отпадъци\" в Европейска метрополия Лил, разказа как там успяват да оползотворят около 98% от битовите отпадъци, които се генерират в региона. Необработвани остават едва 1.9% отпадъците. Тя посочи, че годишно в Лил и метрополията се генерират около 660 000 т отпадъци, като 61 на сто се създават в домакинствата. В центъра за биоотпадъци на Лил се получава около 20 000 т компост годишно и 3.5 млн. кубически нанометра биогаз, който се продава и приходите от него са около 3 млн. евро. Заместник-министърът на околната среда и водите Николай Кънчев посочи, че в страната са изградени 19 инсталации за компостиране на зелени отпадъци, а компостирането е около 9% при 14% за ЕС. Стефан Александров, старши експерт към дирекция \"Управление на отпадъците\" в МОСВ, обясни, че над 1.3 млрд. лв. са необхидими за въвеждане на Националния план за управление на отпадъците. Заместник-кметът за околна среда на Столична община Йоана Христова каза, че генерираният общ годишен отпадък в столицата е 658 000 т, като от тях 356 000 тона постъпват в Завода за механично и биологично третиране. По думите й 84% от отпадъците са оползотворени през 2017 г., което е с две на сто повече от 2016 г. Към септември 2017 г са изработени 6772 т компост от събираните в общината зелени отпадъци", "date": "2018.04.24", "title": "Франция ще намали наполовина изхвърлянето на храна до 2025 г."}
{"url": "https://www.dnevnik.bg/bulgaria/2018/04/24/3168379_proektut_za_nova_zdravna_karta_e_pusnat_za_suglasuvane/", "text": "С 6000 болнични легла за активно лечение по-малко ще има в България, ако бъде приет и обнародван без промени проектът за национална здравна карта. Документът вече беше одобрен от националната комисия и подписан от здравния министър Кирил Ананиев, а от днес е качен и на сайта за съгласуване strategy.bg. Заинтересованите страни ще могат да дадат предложения и мнения до 23 май, а след това трябва да мине през одобрение на Министерския съвет и да бъде обнародвана в Държавен вестник. След това картата ще стане задължителен елемент от методиката, по която НЗОК сключва договори с болниците. Картата ще даде възможност здравната каса да избира с кои лечебни заведения да сключи договори в случаите, когато на територията на дадена област има свръхпредлагане на конкретни медицински услуги. Според изчисленията на здравното министерство са необходими общо 32 913 легла за активно лечение за удовлетворяване потребностите на населението от болнична медицинска помощ. Това е и числото, заложено в здравната карта. В момента общият брой на леглата за активно лечение в цялата страна е 38 803. Направеният от министерството анализ показва, че през 2017 г. за осъществяване на медицинските дейности в 28-те области всъщност са били необходими общо 24 723 легла. Затова и здравната карта предвижда свиването на досега съществуващите бройки легла. В същото време от министерството отбелязват, че след намалението леглата пак ще бъдат с 8190 повече от тези, използвани и необходими през миналата година. След влизане в сила на здравната карта здравната каса няма да сключи договор за всички налични 38 хил. легла и те би трябвало да бъдат съкратени или пък на тях да се приемат само частни пациенти. Според документа няма да могат да бъдат разкривани и включвани нови лечебни заведения в националната здравна карта, когато съществуващият брой болнични легла и медицински дейности на територията на дадена област превишава конкретните потребности. Така новите болници няма да могат да сключват и договори със здравната каса, докато не се актуализира здравната карта. Едва след актуализацията на картата и включването на новите болници в нея касата ще може да ги избере и да сключи договори с тях. Критериите за избор ще бъдат записани в наредба на здравния министър. Същият ред за оценка на потребностите на населението от медицинска помощ е предвиден и за разкриването на нови медицински дейности от лечебните заведения за болнична помощ. Според министерството с приемането на здравната карта ще бъдат осигурени достатъчно легла и болнични лечебни заведения по региони и няма да е необходимо разкриване на нови. Ще бъде осигурен равнопоставен достъп на всички нива на здравните услуги независимо от административно териториалната принадлежност на населението. Ще се повиши прозрачността при сключване на договори на Националната здравноосигурителна каса. Според предишните варианти на здравната карта има цели области, в които личните лекари не достигат. Новата карта предвижда един общопрактикуващ лекар да има пациентска листа от 1500 души. Както и в предишния вариант, новата здравна карта предвижда лекарите специалисти да преглеждат един пациент за 30 минути, т.е. да не могат да имат повече от два прегледа на час. В картата е записано, че им е предвидено 6 часа работа с пациенти, или не повече от 12 пациенти на ден, и два часа за попълване на документация за здравната каса. Документът предвижда на 1000 души да се пада един зъболекар, а на 100 хил. души да се падат 180 сестри.", "date": "2018.04.24", "title": "Проектът за нова здравна карта е пуснат за съгласуване, предвиждат се 6000 легла по-малко"}
{"url": "https://www.dnevnik.bg/tehnologii/2018/04/24/3168389_amazon_zapochna_dostavki_do_bagajnika_na_avtomobila/", "text": "Американският онлайн гигант \"Амазон\" започна да предлага нова услуга в 37 града в САЩ. Служители на компанията вече правят доставки директно до багажника на автомобила на клиента. За да се възползва от безплатната услуга обаче, клиентът трябва да си направи специален профил на сайта на \"Амазон\", чрез който ще позволява багажникът на колата да се отваря без ключ. Подобни доставки изискват и подходящ автомобил. От компанията уточняват, че почти всички модели на Chevrolet, Buick, GMC, Cadillac и Volvo след 2015 г. са подходящи за целта. Услугата Amazon Key In-Car разчита на интернет връзката на автомобила, за да отваря дистанционно багажника. Доставчиците на \"Амазон\" получават еднократен достъп за отваряне на багажника, като за целта се използва камера, за да може да се наблюдава целият процес по оставяне на пратката. След като всичко приключи, клиентът изпраща сигнал до колата, която автоматично затваря багажника. От \"Амазон\" уточняват, че колата трябва да е паркирана в радиус от няколко жилищни сгради от адреса, който е посочен за доставка. След това трябва да се добави какъв цвят и модел е автомобилът и чрез GPS превозното средство ще бъде открито. Услугата започва да се предлага в отговор на зачестилите кражби на доставени до входната врата пакети. Това е принудило масово клиентите на \"Амазон\" в САЩ да пренасочват доставките си към адресите на свои роднини, за да е сигурно, че ще има човек, който да ги вземе. Разбира се, има и някои ограничения за поръчката. Пакетите не трябва да тежат повече от 23 кг, а размерът им да не надвишава 66/53/40 см. Освен това не трябва да струват повече от 1300 долара. Засега услугата ще бъде предлагана в градове като Далас, Лос Анджелис, Атланта и Чикаго, но се очаква скоро да обхване и повече райони.", "date": "2018.04.24", "title": "\"Амазон\" започна доставки до багажника на автомобила"}
{"url": "https://www.dnevnik.bg/sviat/2018/04/24/3168302_deputati_ot_suveta_na_evropa_sa_narushavali_etichni/", "text": "Бивши представители на Съвета на Европа, работили в Парламентарната асамблея (ПАСЕ) на организацията и като докладчици за Азербайджан, са участвали в \"практики от корупционно естество\" и са нарушавали етичния ѝ кодекс. Това се твърди в  доклад , изготвен от независими разследващ орган към Съвета на Европа, цитиран от \"Дойче веле\". \"Разследването откри, че в работата си за Азербайджан няколко (настоящи) и бивши членове на ПАСЕ са действали противно на етичните стандарти на ПАСЕ\", се казва в текста, който е резултат от 10-месечно разследване. Институцията възложи изготвянето на доклада на пенсионирани съдии от Великобритания, Франция и Швеция. След доклада председателят на ПАСЕ Микеле Николети призова \"замесените депутати да прекратят дейността си, докато комисия изследва... всеки отделен случай\". \"Хайвергейт\", но без хайвер Става въпрос за т.нар. \"Хайвергейт\" (Caviargate) - скандал, разгорял се заради твърдения, че Азербайджан е оказал неправомерно влияние върху членове на ПАСЕ, за да отклони разследвания за избори в страната и да смекчи критиките за случаи на нарушаване на човешките права. Докладът следва критики към ПАСЕ заради липсата на реакция, която според правозащитници е трябвало да има асамблеята заради сигнали за изборни нередности и нарушаване на човешките права в Азербайджан. Разследването, което започна миналата година, трябваше да установи дали депутати от ПАСЕ са гласували \"по-сдържано\" и в полза на Баку заради подаръци - пари, хайвер, килими, нощувки в луксозни хотели. За много от случаите на луксозни подаръци обаче не са открити конкретни доказателства, че става въпрос за подкупи, смятат разследващите, а за дарове \"от любезност, които са често срещана практика в много държави и на които не се придава конкретна важност\". Създаденият през 1949 г. Съвет на Европа е организация, чиято основна задача е да защитава човешките права, демокрацията и върховенството на закона, а ПАСЕ е един от трите му основни органа. Съветът не издава резолюции с обвързващ характер, но отправя препоръки в доклади и прилага  Конвенцията за защита правата на човека и основните свободи . Депутатите от ПАСЕ, общо 324-ма души, се назначават или избират от парламентите на държавите членки. Самата ПАСЕ избира генералния секретар на организацията, комисаря по човешки права и съдиите в Европейския съд за правата на човека. Кой е посочен в доклада За двама бивши азербайджански депутати разследващите смятат, че са се занимавали с \"дейности от корупционно естество\", а петима други от различни страни са нарушили етичния кодекс на ПАСЕ, като са лобирали в полза на Азербайджан и след края на мандатите си. Общо 10 други депутати са нарушили кодекса с други действия в полза на Азербайджан. Изрично се споменава и бившият председател на ПАСЕ,  , който според заключенията на доклада е отговорен за съглашателство в \"корупционна дейност\", за да си издейства председателското място в консервативната група на ПАСЕ. Аграмун беше свален от поста с гласуване миналата година след пътуване с руски  правителствен самолет до Сирия  за среща с Башар ал Асад в Дамаск. Италианският представител   е заподозрян в подобни дейности, като е играл \"важна роля\" в отхвърлянето на доклад за политическите затворници в Азербайджан, който ПАСЕ отказа да приеме при гласуване през 2013 г. Волонте е разследван и от италианската полиция във връзка с обвинения за корупция за 2.39 млн., за които се твърди, че са взети от Азербайджан. Той отрича обвиненията а вече беше оправдан по друг случай, свързан с пране на пари. Български депутати   като част от списъка на разследваните. България е изброена сред страните, за които се прилага постмониторингов диалог (заедно с Черна гора и Македония), изброени са и мониторингови дейности, извършвани от ПАСЕ в Азербайджан и в които като член на съответната комисия в асамблеята и докладчик за Азербайджан е участвала и  Евгения Живкова  до 2009 г. Какво казва Азербайджан Азербайджанският депутат Елхан Сулейманов, чието име фигурира в доклада като \"лобист\", свързан с Волонте, каза за агенция \"Тренд\", че с доклада обвиненията в корупция срещу Азербайджан се провалят, тъй като не са намерени никакви факти в рамките на доклада. Според него това е удар по \"финансирани от (американския Милиардер Джордж) Сорос неправителствени организации и медийни групи, разпространяващи и подкрепящи фалшиви обвинения срещу Азербайджан\", които \"парализират нормалната дейност на ПАСЕ\". Азербайджанският депутат в ПАСЕ Сабиха Гафарова пък каза, че докладът е \"предубеден\", а изготвящите го според нея \"не са успели да избегнат двойните стандарти\" срещу страната ѝ. Макар разследването да се ограничава до Азербайджан, експертният панел отбелязва, че се е натъкнал на твърдения, свързани с дейността и на други държави като Русия, Украйна и Турция.", "date": "2018.04.24", "title": "Депутати от Съвета на Европа са нарушавали етични стандарти заради Азербайджан, сочи доклад"}
{"url": "https://www.dnevnik.bg/sport/2018/04/24/3168388_filip_lhamsuren_zapochna_ekspediciiata_si_pregrudkata/", "text": "Приключенецът  Филип Лхамсурен  започна самостоятелната си експедиция \"Прегръдката на Амазония\". Целта му е да измине около 5000 км по реката и през джунглата, като ще разчита единствено на собствените си сили. Той започва спускането си по Рио Негро от Сао Габриел в Бразилия. Оттук нататък за Филип Лхамсурен предстоят шест месеца оцеляване в изключително трудни природни условия, в които той ще се движи сам – с кану, колело или пеш и ще осигурява прехраната си сам. Ако успее, той ще стане третият пътешественик в света, покорил сам, със собствени сили, амазонската джунгла. Само двама преди него са успявали да оцелеят в този терен и при аналогични условия, обявиха от екипа му от българска земя. \"Моята концепция за пътуване се нарича \"Забравените пътища\", където доминира природата. Движа се преди всичко в диви райони и избягвам човешките хабитати. Взаимодействам си с природата - по пътя ще си ловувам храната\",  разказа Лхамсурен пред \"Дневник\"  в дните преди заминаването си за Бразилия, където му предстояха около две седмици аклиматизация.", "date": "2018.04.24", "title": "Филип Лхамсурен започна експедицията си \"Прегръдката на Амазония\""}
{"url": "https://www.dnevnik.bg/evropa/2018/04/24/3168425_lukashenko_e_gotov_da_otstupi_niakoi_svoi/", "text": "Президентът на Беларус Александър Лукашенко каза, че конституцията може да бъде \"подобрена\" и някои от неговите правомощия да бъдат споделени, но не и в близко бъдеще, предаде \"Ройтерс\". Лукашенко управлява авторитарно Беларус от 1994 г. и през този период промени конституцията, за да разшири контрола си и да изтласка опозиционните сили от парламента. В годишно обръщение към депутатите, в което спомена за  свалянето от власт на министър-председателя на Армения , Лукашенко каза, че обмисля децентрализиране на някои от правомощията му. \"Конституцията ще бъде подобрена. Животът се мени и ние също се променяме, каза президентът. Да, мога лесно да прехвърля някои правомощия на други клонове на управлението.\" Държавният глава направи изявлението ден след като  арменският премиер Серж Саркисян  подаде оставка след близо две седмици на улични протести. Лукашенко каза, че е поискал от конституционния съд да подготви препоръки за промени в основния закон, но предупреди, че тези планове засега са само теоретични. В опит да подобри връзките с Европейския съюз и да намали зависимостта на Беларус от Русия, през последните години Лукашенко се вслушваше в призиви на Запада да демонстрира по-голяма снизходителност към политическата опозиция. Той помилва няколко политически затворници и за пръв път от 20 години опозицията е парламентарно представена, след като през 2016 г. западни наблюдатели казаха, че изборите същата година не са били напълно демократични, но има подобрение в сравнение с предишни гласувания. Опозицията в Беларус се състои от десетина партии и групи, които се борят за популяризирането на каузата си, изправени пред правителствените репресии. Въпреки това през 2017 г. най-големите народни протести накараха властите да отменят нов данък, с който щяха да бъдат облагани лицата, които не работят на пълно работно време - рядък завой за Лукашенко. Сега президентът подчерта, че всякакви конституционни промени ще бъдат направени в съответствие със закона, за да се предотвратят обществени протести и нестабилност.\"Ако някой си мисли, че ще вземем конституцията и ще създадем условия за наш Майдан, това няма да стане\", каза президентът. \"Дадох обещание и няма да го наруша, в противен случай ще стане като в Армения\", посочи Лукашенко. /БТА", "date": "2018.04.24", "title": "Лукашенко е готов да отстъпи някои свои правомощия, но не в близко бъдеще"}
{"url": "https://www.dnevnik.bg/politika/2018/04/24/3168373_bsp_se_pripozna_za_alternativa_i_prati_borisov/", "text": "В поредната критика към управляващите заради корупцията и \"изпусната държава\" БСП се припозна като алтернатива и пожела премиерът Бойко Борисов сам да се оттегли. Поводът - задържаните днес за получаване на подкупи служители на Изпълнителна агенция \"Автомобилна администрация\" - Благоевград. \"Тези служители, като събират парите, къде ги носят? Този път дори не искаме оставки. Ако не могат да управляват, нека се оттеглят, да освободят постовете. Има хора, които могат да управляват и могат да изчистят корупцията\", каза зам.-председателят на парламентарната група на \"БСП за България\" Георги Свиленски на пресконференция на \"Позитано\" 20. Попитан кои са тези хора, той обяви: \"Мисля, че алтернативата е пред вас. В централата, в която сте поканени на пресконференция. Има алтернатива и се надявам българските граждани вече да са го разбрали.\" В отговор на въпрос на журналисти Свиленски каза, че БСП не омаловажава успехите на Борисов извън България и му препоръча да стане \"посланик на мира\" и да се занимава с геополитическа дейност. На 1 май БСП организира митинг-протест срещу корупцията и бедността в държавата, съобщиха още на \"Позитано\" 20 днес. БСП отново отправи критики към зам.-председателя на парламента от ГЕРБ Емил Христов, който миналата седмица  не позволил хора с увреждания да влязат на среща с депутати социалисти в парламента . Утре или в четвъртък депутатите от \"БСП за България\" ще внесат подписи за оставката му. Днес младежи от БСП отправиха критики към управляващите заради срещата на Европейския младежки форум в столицата миналата седмица, чиято организация правителството провалило. Според тях  нямало реален диалог и изслушване на младите, а аплодисментите били режисирани . Предлагането на алкохол не било проблем.", "date": "2018.04.24", "title": "БСП се припозна за алтернатива и прати Борисов посланик на мира"}
{"url": "https://www.dnevnik.bg/sport/2018/04/24/3168403_germaniia_se_kandidatira_za_domakin_na_evro_2024/", "text": "Германия представи във вторник официалната си кандидатура за домакин на европейското първенство през 2024 г. Германският футболен съюз (DFB) обяви, че ще предложи \"перфектна организация и атмосфера, каквато подобава на такъв турнир\". За последно страната беше домакин на голям футболен форум през 2006 г., когато прие световното първенство. До момента единствената друга страна, която е обявила кандидатурата си за шампионата след шест години, е Турция. Германия обаче е фаворит. Победителят ще бъде обявен на 27 септември от УЕФА. \"Нашата оферта е отлична и вярваме, че можем да организираме идеално турнира\", каза президентът на DFB Райнард Гриндел. Той беше в централата на УЕФА в Нион заедно с бившия капитан на националния отбор Филип Лам. \"Евро 2024 в сърцето на Европа ще даде възможност на всички участници да получат възможно най-добрата подкрепа от своите фенове\", каза още Гриндел. Световното първенство през 2006 г. беше много успешно. Тогава се направиха редица нови стадиони в страната, а посещаемостта на шампионата беше много висока. \"Като играч участвах на световното през 2006 г. Сигурен съм, че отново ще почувстваме онзи велик ентусиазъм, какъвто имаше и тогава. Германия може да създаде дух на солидарност в цяла Европа чрез футбола\", каза Лам, който сложи край на кариерата си през 2017 г.", "date": "2018.04.24", "title": "Германия се кандидатира за домакин на Евро 2024"}
{"url": "https://www.dnevnik.bg/analizi/2018/04/24/3168421_deset_zakona_na_nashata_politicheska_deistvitelnost/", "text": "                        10 закона на нашата политическа действителност: 1. Неизпълняването на съюзнически отговорности наричаш защита на националните интереси и независима външна политика. 2. Закони, които не се спазват, се отменят. 3. Ако не можеш да произвеждаш настояще за гражданите и техните родители, произвеждаш бъдеще за децата и внуците им, като ги натоварваш с изплащането на нови и нови милиарди дългове, заеми и кредити. 4. Еврофондовете не се усвояват, а се присвояват. 5. Кражбите на публични финанси се осъществяват като спечелване и реализиране на проекти. 6. Корупцията съществува, ако изобщо съществува, единствено на отделни места в изолирани случаи и от опозиционни политици. 7. Когато не си в състояние да направиш нещо за Западна България, демонстрираш грижа за Западните Балкани. 8. В случай че не обичаш да четеш книги, правиш всичко възможно да пречиш на другите да ги четат и се обграждаш с нечетящи хора. 9. Щом извадят окото на служител на законността и реда, ти действаш на принципа око за око, т.е.слагаш пиратска превръзка на своето око. 10. Ако навсякъде първо се обявява престъпникът за общонационално издирване и после се вкарва в затвора, ти първо го пускаш да избяга от затвора и после го обявяваш за общонационално издирване.", "date": "2018.04.24", "title": "Десет закона на нашата политическа действителност"}
{"url": "https://www.dnevnik.bg/sviat/2018/04/24/3168428_silite_na_asad_opitvat_da_izolirat_isliamska_durjava_v/", "text": "Сирийските правителствени сили се готвят да отрежат пътя на бойците от \"Ислямска държава\" (ИД) в южен район на Дамаск към съседните предградия под контрола на бунтовници в опит да принудят екстремистите да се предадат или да се евакуират от района, съобщиха държавните медии. Тази зона в южен Дамаск е последната от столицата, която не се контролира от силите на президента Башар ал Асад. Други бунтовници в района, сред които една свързана с \"Ал Кайда\" група, са заявили, че ще се преместят в райони в Северна Сирия, държани от бунтовници. Държавната телевизия \"Ал Ихбария\" предаде, че правителството се надява да изолира ИД в Хаджар ал Асуад. Телевизията показа кадри с гъст сив дим, който се издига над квартала, докато правителството го обсипва с артилерийски и въздушни удари. Жители на Дамаск казват, че звуците на експлозиите отекват из столицата. Телевизията съобщи, че снайперисти на ИД стрелят по журналисти, които отразяват боевете, но не посочи дали някой е ранен. Стотици бойци на ИД  са се окопали  в Хаджар ал Асуад и Ярмук - палестински бежански лагер, който изглежда като голям жилищен квартал. Бунтовници от други фракции държат близките предградия Ялда, Бабила и Бейт Сахем. В петък ИД се съгласи да се откаже от своя последен анклав в Дамаск, но все още нейните бойци не са започнали да се предават на правителствените сили и да се прехвърлят в други райони под контрола на ИД в страната. Офанзивата в южен Дамаск съвпада с подготовката на бунтовници да напуснат градовете в района на Каламун, източно от столицата, съгласно споразумение, което им позволява да се прехвърлят в зони под контрола на опозицията в Северна Сирия. Това е последната от капитулациите на бунтовниците, след като по-рано този месец обширният регион Източна Гута  бе върнат под контрола  на правителството. Когато правителствените сили си възвърнат южните дамаски квартали и региона на Каламун, Асад ще има за пръв път от години възможност да контролира цялата територия около Дамаск и централната част на страната и всички пътища нагоре до Хомс. ИД каза в изявление, че правителството е нанесло 400 въздушни удара по Хаджар ал Асуад и Ярмук, разрушавайки големи части от кварталите. Групировката твърди, че е убила над три дузини правителствени войници, но за това няма независимо потвърждение, а и екстремистите често преувеличават тези числа. ООН съобщи, че от началото на боевете миналата седмица повечето от шестте хиляди цивилни в лагера Ярмук принудително са се преместили в съседното предградие Ялда. Базираният във Великобритания Сирийски център за наблюдение на човешките права каза, че откак офанзивата е започнала миналия четвъртък, са били убити 11 човека. Правителствените сили засилват своята кампания за превземане на всички останали анклави в столицата и околните райони. Контролираните от ИД зони в южен Дамаск са техните последни убежища, след като бунтовниците  се евакуираха от Източна Гута  вследствие на яростната правителствена офанзива и предполагаемата  атака с отровен газ  в град Дума. В отговор на предполагаемата атака срещу Дума САЩ, Великобритания и Франция нанесоха ракетни удари по сирийски инсталации за химически оръжия. Оттогава има съобщения, че Москва ще продаде на Дамаск усъвършенствана система за противовъздушна отбрана. На въпрос  за съобщенията , че Русия планира да продаде системи С-300 на Сирия, руският външен министър Сергей Лавров отговори, че \"не може да каже, че въпросът е уреден\". \"Трябва да почакаме и да видим какви решения ще вземат руското ръководство и сирийските представители\", каза Лавров, цитиран в понеделник от руски новинарски агенции. Междувременно френският президент Еманюел Макрон каза на руския си колега  Владимир Путин , че Франция желае да подтикне враждуващите фракции в Сирия към повече диалог. Телефонният разговор с Путин се състоя в понеделник, часове преди Макрон да замине на официално посещение в Съединените щати. Това бе първият разговор между двамата лидери  след въздушните удари  на Франция, Великобритания и САЩ на 14 април. Макрон каза, че иска да работи с Русия за предизвикване на \"истински политически процес\" и за \"засилване на хуманитарната помощ за цивилното население\", гласи изявление на френското президентство. Макрон ще посети Русия на 24-25 май. Русия е ключов съюзник на Асад и от 2015 г. оказва решаваща въздушна подкрепа за военните му кампании. /БТА", "date": "2018.04.24", "title": "Силите на Асад опитват да изолират \"Ислямска държава\" в битката за Дамаск"}
{"url": "https://www.dnevnik.bg/sport/2018/04/24/3168383_da_budesh_talisman_ot_vkushti_ili_kak_robot_sbudna/", "text": "Младият привърженик на \"Евертън\" Джак Маклиндън се превърна в първия в историята на футбола талисман, който не присъства на стадиона. Това стана възможно благодарение на робот, който беше носен от капитана на \"карамелите\" Фил Джагиелка преди мача с \"Нюкасъл\" в понеделник. Маклиндън страда от множество заболявания и не напуска дома си. Toй се нуждае от непрекъснато снабдяване с кислород и никога не е посещавал мач на \"Евертън\", въпреки че живее на по-малко от три километра от стадион \"Гудисън парк\". 14-годишният почитател на футбола обаче успя да сбъдне мечтата си и да се докосне до своите любимци и до атмосферата на стадион. Той се включи в двубоя чрез робот, наречен AV1, който предаваше картина на живо и звук към таблета на момчето. Преди излизането на двата отбора на терена младият англичанин е разговарял с играчите в тунела чрез микрофон. След началото на мача роботът беше поставен край страничната линия, откъдето Маклиндън е проследил двубоя от \"първия ред\". На почивката роботът беше поставен в центъра на терена, а на стадиона беше изпълнена любимата песен на момчето - On top of the World на Imagine Dragons. След срещата Маклиндън успя да \"присъства\" и на пресконференциите. Роботът е създаден от норвежката фирма No Isolation, за да помага на младежи с дълготрайни болести да се борят със самотата и да могат да посещават училище дистанционно. Жестът към Джак Маклиндън е по инициатива на британската благотворителна организация WellChild. \"Развълнувани сме, че имахме шанс да направим това за Джак. Надяваме се, че тази вечер ще бъде прекрасен спомен, който винаги ще пази\", каза Скот Маклауд, който ръководи отдела за приобщаване на феновете в \"Евертън\".", "date": "2018.04.24", "title": "Да бъдеш талисман от вкъщи, или как робот сбъдна футболната мечта на болно дете"}
{"url": "https://www.dnevnik.bg/sport/2018/04/24/3168471_grigor_dimitrov_shte_zapochne_sreshtu_jil_simon_v/", "text": "Жил Симон ще е съперникът, срещу когото ще се изправи Григор Димитров в първия си мач в турнира в Барселона. Французинът спечели убедително с 6:2, 6:3 срещу беларуския квалификант Иля Ивашка. Димитров и Симон ще играят за девети път помежду си. До момента 70-ият в световната ранглиста французин има пет победи, но българинът спечели последните два мача. През 2016 г. те играха четири пъти и тогава Димитров стигна до трите си успеха. На червени кортове са имали един двубой, като Симон спечели с 6:4, 6:3 в Монте Карло през 2016 г. Димитров е поставен под №2 в надпреварата, което му осигури място директно във втория кръг. Българският тенисист заяви, че  се чувства в по-добра форма в началото на сезона на червени кортове , отколкото през миналата година. Той изрази увереност, че може да постигне по-добри резултати на тази настилка в сравнение с предишни сезони. Симон имаше нужда от 72 минути, за да победи Ивашка. В първия сет французинът използва отлично и двете си възможности за пробив и това го отведе до успеха. Във втория той поведе с 4:0, съперникът му върна единия пробив, но веднага след това мачът приключи с нов пробив.", "date": "2018.04.24", "title": "Григор Димитров ще започне срещу Жил Симон в Барселона"}
{"url": "https://www.dnevnik.bg/evropa/2018/04/24/3168490_upravliavashtite_v_slovakiia_nominiraha_svoi_chovek_za/", "text": "Управляващата партия в Словакия номинира днес свой представител за министър на вътрешните работи. Това вероятно ще ядоса демонстрантите, които искат да видят на поста независим политик, съобщи \"Ройтерс\". Партия \"Смер\" избра за поста заместник-министъра Дениса Сакова, каза Роберт Фицо, който остава партиен лидер, въпреки че подаде  оставка от премиерския пост  през март след  убийството на разследващия журналист Ян Куцяк . Десетки хиляди словаци  протестираха след смъртта на Куцяк  с призиви за строги мерки срещу корупцията. Протестиращите искат за вътрешен министър политик, който ще разследва корупционните афери,  за които пишеше журналистът , преди да бъде убит. Сакова е близък сътрудник на Роберт Калиняк,  предишния началник на министерството  и заместник-ръководител на \"Смер\". \"Това е лош избор за министър в момент, когато има нужда от възстановяване на общественото доверие в институциите\", каза представител на платформата \"Почтена Словакия\" и добави, че протестите ще продължат. \"Сакова е професионалист, работил дълго в министерството и е добър избор\", подчерта Фицо. Вътрешният министър ще назначи началник на полицията на мястото на Тибор Гашпар,  който склони да се оттегли  от поста идния месец заради обществения натиск. /БТА", "date": "2018.04.24", "title": "Управляващите в Словакия номинираха свой човек за нов вътрешен министър"}
{"url": "https://www.dnevnik.bg/video/novinite_na_bnt/2018/04/24/3168469_video_drugite_novini/", "text": "- На кино без пижами и халати - Очакваме легендарното кубинско шоу Pasion de Buena Vista", "date": "2018.04.24", "title": "Видео: Другите новини"}
{"url": "https://www.dnevnik.bg/politika/2018/04/24/3168538_gerb_obiavi_che_stoi_zad_emil_hristov_i_niama_da/", "text": "Парламентарната група на ГЕРБ категорично няма да участва в поредния измислен скандал на БСП. Зам.-председателят на Народното събрание Емил Христов вече се извини за неудобството, което бе причинено на  майките на децата с увреждания миналата седмица , и категорично  опроверга спекулациите на опозицията, че умишлено не ги е допуснал в парламента . Това се казва в позиция на ГЕРБ, разпространена след  изявлението на БСП, че ще внесе искане за оставката на Христов . \"Зад целия този грозен сценарий на БСП стои желанието им да изместят фокуса от успехите на българското председателство на Съвета на ЕС и на премиера Бойко Борисов. Тъй като не могат да предложат реална алтернатива, от БСП прегърнаха подхода с измислянето на скандали като единствена възможност да попаднат в новините\", се казва в позицията. От парламентарната група заявяват, че категорично няма да се поддадат на провокацията, и обявяват, че твърдо седят зад Емил Христов и той няма да подава оставка.", "date": "2018.04.24", "title": "ГЕРБ обяви, че стои зад Емил Христов и няма да гласува оставката му"}
{"url": "https://www.dnevnik.bg/photos/2018/04/24/3168491_fotogaleriia_sreshtata_na_semeistva_trump_i_makron_vuv/", "text": "С вечеря в тесен кръг между Доналд и Мелания Тръмп и Еманюел и Брижит Макрон във Вашингтон в понеделник започна тридневната държавна визита на френския президент.", "date": "2018.04.24", "title": "Фотогалерия: Срещата на семейства Тръмп и Макрон във Вашингтон"}
{"url": "https://www.dnevnik.bg/sviat/2018/04/24/3168479_komisar_han_vijda_reshenie_na_spora_za_imeto_na/", "text": "Еврокомисарят за разширяването Йоханес Хан е оптимист за възможността спорът, който Македония води за името си с Гърция, да се реши за не повече от 15 дни. Това съобщи гръцкото издание  \"Катимерини\" , като се позова на информация от изслушването му пред Комисията за външни работи на Европейския парламент. \"Оптимист съм, че в следващите 2 седмици ще имаме решение. Поне такова решение, което да отвори пътя за началото на присъединителните преговори с (Македония)\", казал Хан по време на комисията. \"Мисля, че всички се съгласяват, че това ще бъде полезно за страната, за обществото и за целия регион на Западните Балкани.\" Хан също така е подчертал, че страната е преодоляла дълбоката политическа криза и има напредък в добросъседските отношения, но \"няма време за самодоволство\". Подобна оценка съществуваше и в доклада на Европейската комисия  за Македония миналата седмица , с който Брюксел препоръча на Европейския съвет да даде начало на преговорите за присъединяване. Премиерът Зоран Заев обаче предупреди, на пресконференция пред журналисти в Скопие, че не вярва това да се случи, макар да му се иска. Хан е \"много голям приятел\" на Македония, но едва ли е възможно напредъкът да продължи толкова бързо, след като утре ще има среща на ниво външни министри (а те ще разговарят още два пъти до 12 май). Утре във Виена  се очаква нова среща за името  с посредничеството на специалния пратеник на ООН в спора Матю Нимиц. Македония първоначално се надяваше да приключи разговорите с Гърция до края на март, впоследствие - до края на април или началото на май, за да получи покана за членство в НАТО на срещата на върха през юли. Външният министър в Атина  обаче предупреди , че при сегашния ход на преговорите това няма как да се случи.", "date": "2018.04.24", "title": "Комисар Хан вижда решение на спора за името на Македония до 2 седмици, пише \"Катимерини\""}
{"url": "https://www.dnevnik.bg/sviat/2018/04/24/3168283_vlastite_v_nikaragua_poiskaha_dialog_no_protestite_ne/", "text": "Президентът на Никарагуа Даниел Ортега опита да смекчи напрежението, което остава високо, въпреки отказа от оспорваната пенсионна реформа, която предизвика гневни демонстрации, отнели живота на 27 души. Неговата съпруга и вицепрезидент  Росарио Мурильо  обяви на пресконференция, че арестуваните през последните дни демонстранти ще бъдат освободени по молба на архиепископа на Манагуа Леополдо Бренес, \"за да бъдат положени основи за диалог\". Тя каза, че един полицай е загинал в неделя при сблъсъци. Според Никарагуанския център за правата на човека загиналите са 26, включително оператор, който бил застрелян, докато правел репортаж. В тези данни не е включен полицаят. Въпреки всичко снощи бяха предвидени антиправителствени демонстрации по призив на Върховния съвет за частно предприемачество. Тази организация бе съюзник на Ортега от идването му на власт преди 11 години. Студентите, които започнаха протестното движение, също предупредиха, че ще продължат демонстрациите. В неделя президентът от левицата направи първи жест за успокояване на напрежението, като анулира полемичната си реформа. Тя щеше да увеличи вноските на работниците и работодателите за социално осигуряване, за да намали дефицита в системата (76 млн. долара). Реформата, която също така предвиждаше намаляване с 5 на сто на пенсиите по препоръка на Международния валутен фонд, разпали в сряда студентски бунт, който бързо обхвана и останалата част от населението. Това бунтарско движение е доста необичайно в бедната централноамериканска страна, където армията контролира обществения ред. И ако гневът не намалява, то е, защото той отразява по-всеобхватно недоволство сред населението, уморено от влошаването на условията на живот и от правителство, което отхвърля свободата на словото, свободата на печата и на тази на мирни демонстрации\", каза за АФП Клифорд Рамирес, 26-годишен студент по политология, който е сред най-дейните демонстранти. Демонстрациите се изродиха този уикенд във вандалщина и разграбване на търговски обекти и обществени сгради и правителството разположи силите на реда, които според демонстрантите са използвали огнестрелни оръжия. Вчера улиците на Манагуа бяха пусти , нито един автобус не се движеше и голям брой предприятия съобщиха, че много от работниците им не са дошли на работа. Диалог? Президентът Ортега разкритикува насилието, извършено от демонстрантите, сравнявайки ги с престъпни банди. Но САЩ, ЕС и папа Франциск разкритикуваха най-вече прекомерната сила, използвана от полицията. Като предпазна мярка Вашингтон нареди вчера евакуация на служителите в посолството в Манагуа заедно със семействата им. \"Искаме от никарагуанското правителство да спре незабавно жестоката атака срещу демонстранти и цивилни\", заяви Никарагуанският център за правата на човека в общо комюнике с Международната федерация за правата на човека. Върховният съвет за частно предприемачество постави условия за участието си в диалога, предложен от президента Ортега. Той поиска да спре репресията срещу демонстранти, да бъде премахната цензурата в печата и поиска голямо гражданско участие в този процес. \"Не виждам условия за никакъв диалог с правителството на Никарагуа\", заяви в \"Туитър\" помощник-епископът на Манагуа Силвио Баес. \"Трябва да бъдат спрени репресиите, да бъдат освободени младежите от затвора, да бъде възстановена емисията на канал \"Сиен пор сиенто нотисиас\" (който в момента е цензуриран - бел. АФП) и да се обсъди демократизацията на страната с всички сектори\", добави той. Според студента Клифорд Рамирес няма връщане назад: \"Не можем да приемаме повече това правителство, организираме демонстрации, за да се оттегли от властта двойката Ортега-Мурильо\". Седемдесет и две годишният Команданте, един от партизанските лидери, извършили сандинистката революция през 1979 г., управлява вече четвърти мандат заедно със съпругата си - ексцентрична 66-годишна поетеса. /БТА", "date": "2018.04.24", "title": "Властите в Никарагуа поискаха диалог, но протестите не утихват"}
{"url": "https://www.dnevnik.bg/zdrave/2018/04/24/3168557_ranen_veteran_poluchi_purvata_pulna_transplantaciia_na/", "text": "Войник, пострадал от експлозия на самоделна бомба в Афганистан, получи първата в света цялостна трансплантация на пенис и скротум,   в Балтимор. В клиниката - отново на ранен войник - през 2012 г. беше извършена и първата трансплантация на две ръце. Националността на пациента не се разкрива. В продължение на 14 часа на 26 март деветима специалисти по пластична хирургия и двама хирурзи уролози са му присадили цял мъжки полов орган и скротум без тестиси, както и коремна стена. Ветеранът е пожелал да запази анонимност, възстановил се е от хирургичната намеса и се очаква да бъде изписан от болницата тази седмица. \n     Д-р В.П. Андрю Лий, ръководител на пластичната и реконструираща хирургия в Медицинското училище на \"Джонс Хопкинс\", каза че се надява \"трансплантацията да помогне да се възстановят почти нормални уринарни и сексуални функции на този млад човек\". Лий разяснява, че макар да е възможно реконструиране на пенис от други части от тялото, за постигане на ерекция е необходимо и имплантирането на протеза, което е свързано с много по-висок риск от инфекция. Освен това много често ранените в такива тежки инциденти не разполагат с достатъчно добра и жизнена тъкан от други части на тялото си, която да бъде използвана за подобно присаждане.", "date": "2018.04.24", "title": "Ранен ветеран получи първата пълна трансплантация на пенис (видео)"}
{"url": "https://www.dnevnik.bg/sport/2018/04/24/3168610_slaviia_stigna_finala_za_kupata_sled_nova_porciia/", "text": "Славия\" се класира за финала за Купата на България след победа с 1:0 срещу \"Ботев\". С успеха си на \"Васил Левски\" белите заличиха  поражението си с 1:2 от първата среща . Победният гол дойде от дузпа на Ивайло Димитров в 66-ата минута. След това гол на \"Ботев\" не беше зачетен заради много спорна засада, а малко преди края \"канарчетата\" имаха бурни претенции заради неотсъдена дузпа срещу Жоао Пауло. \"Славия\" ще играе за 11-и път във финала за купата, като се надява да спечели отличието за осми път и за първи след 1996 г. За последно тимът стигна до последния мач в турнира през 2011 г., но тогава загуби от ЦСКА. Сега съперник на отбора ще е победителят между \"Левски\" и ЦСКА, които играят в сряда. \"Ботев\" се надяваше да защити купата, спечелена преди година. През първата част головите положения не бяха много. Най-доброто положение за \"Славия\" дойде след удар на Галин Иванов, при който се получи рикошет и вратарят на гостите беше затруднен, но се справи. \"Ботев\" също опита няколко атаки, но без успех. В началото на втората част \"Славия\" създаде две опасности пред вратата на съперника. Най-напред в 53-ата минута след рикошет топката се вдигна и отблизо Стефан Велков стреля, но не беше точен. Малко след това белите изпуснаха нова възможност след разбъркване. В 65-ата минута Пламен Димов фаулира Димитров и \"Славия\" получи дузпа. Играчът на белите стреля добре в долния ляв ъгъл и даде преднина на отбора си. \"Ботев\" имаше отлична възможност да изравни в 77-ата минута. Тогава Стивън Петков получи извеждащо подаване, но беше отсъдена засада. При атаката нападателят вкара, но гол не беше зачетен. Шест по-късно Жоао Пауло изпревари защитник на \"Славия\" в наказателното поле и беше ритнат, но съдията реши, че нарушение няма.", "date": "2018.04.24", "title": "\"Славия\" стигна финала за купата след нова порция съдийски скандали"}
{"url": "https://www.dnevnik.bg/photos/2018/04/24/3168174_fotogaleriia_svetovnite_snimki_na_denia_-_24_april/", "text": "Военна тренировка затвори ваканционния остров Боракай във Филипините.", "date": "2018.04.24", "title": "Фотогалерия: Световните снимки на деня - 24 април 2018 г."}
{"url": "https://www.dnevnik.bg/gradska_sreda/2018/04/24/3168605_protestirashti_poiskaha_fandukova_da_spazi/", "text": "С обвинения към кмета на София Йорданка Фандъкова и нейния екип, че не спазват обещанията си и блокиране на бул. \"Арсеналски\" премина днешния протест на близо 200 граждани от квартал \"Лозенец\". Те искат връщането на трамвая по линия 6 по маршрута от квартала до \"Надежда\". Вече втора година шестицата не се движи по това трасе, като трамвайните линии се използват като велоалея и място за разходка и спорт от жителите на квартала. През 2016 г. линията беше \"временно\" спряна, заради строежа на втория метродиаметър. От тогава линията се движи от кварталите \"Обеля\" до \"Иван Вазов\". Борис Бонев от организацията \"Спаси София\", които организираха протеста, цитира изказвания на председателя на общинския съвет Елен Герджиков, бившия зам.-кмет по транспорта Любомир Христов, кметът на \"Лозенец\" Любомир Дреков и Йорданка Фандъвакова,  според които линия 6 ще бъде възстановена до средата на 2017 г .. Дреков дори бил \"изненадан и възмутен\" от  \"лъжливите заглавия\", че линията ще бъде закрита . От \"Спаси София\" посочиха, че откакто Фандъкова е кмет за били закрити общо 10 километра трамвайни трасета със спирането от движение на линиите 2, 9 и 19. Според тях линия 6 ще последва същата съдба и така Фандъкова \"ще подобри рекорда си\" и закритите трасета ще станат общо 12 км. Притесненията на организацията, че линията ще бъде закрита, са подобрени от двата проекта на Столичната община за решаване на проблема. Единият предвижда изграждане на нов тунел до съществуващия на бул. \"Ген. Скобелев\" след кръстовището \"Пет Кьошета\", в който да се движат другите две линии - 7 и 1. Причината е, че сега трамваите по двете линии се движат по улицата, което не се харесва на живеещи в близките сгради. Вторият вариант на общината е да се пусне тролей, който да замести трамвая и да се движи до квартал \"Манастирски ливади\" пред \"Гоце Делчев\". Аргументът е, че двата квартала имат нужда от по-добро обезпечаване с градски транспорт. \"Столичната община често противопоставя два квартала, за да постигне целите си\", каза Гергин Борисов от \"Спаси София\", като посочи, че нуждата от транспорт до \"Манастирски ливади\" е безспорна, но тролеят не може да бъде за сметка на трамвай 6.", "date": "2018.04.24", "title": "Протестиращи поискаха Фандъкова да спази обещанието си и да върне трамвай 6"}
{"url": "https://www.dnevnik.bg/biznes/2018/04/24/3168598_brent_nadhvurli_75_-_zapochva_li_nov_etap_na_po-skup/", "text": "Цената на петрола от сорт \"Брент\" (Brent) с доставка през юни надхвърли 75 долара за барел - ниво от края на ноември 2014 г., и това накара анализаторите да заговорят за започването на нова пазарна фаза на поскъпване. Това е доста рязко движение, след като на 9 април цената бе 52 долара. Успоредно поскъпват американският лек петрол WTI (над 68 долара, т.е. ниво също от ноември 2014г.) и руският Urals, който на 6 април струваше 65 долара, а през последните дни е стабилно на ниво от почти 71 долара. Руският министър на енергетиката Александър Новак прогнозира до края на април цената на петрола да се вдигне до 80 долара за барел. Според търговците този процес е свързан с намаляване запасите от петрол в САЩ и съкращаване на доставките от Саудитска Арабия. В допълнение се появи и геополитически риск, идващ от Близкия изток след ударите в Сирия. Президентът Доналд Тръмп не се сдържа и обвини в профила си в \"Туитър\" страните доставчици в изкуствено вдигане на цените: \"Изглежда, че в ОПЕК пак се заеха с това. С рекордни обеми петрол навсякъде, включително натъпканите до краен предел кораби в морето, цените на петрола се оказват изкуствено завишени.\" Според анализатора на \"Ройтерс\" Джак Кемп, причините са други - изглежда е приключил периодът на срив на цените между средата на 2014г. и лятото на 2016г. От началото на 2016г. до днес поскъпването при \"Брент\" е със 170% (с над 45 долара на барел). Фючърсите за доставки след месец в момента се търгуват на ниво, близко до средната цена (след отчитане на инфлацията) за последния ценови цикъл от 1998-2016г. Това е логично преместване на настроението на търговците от ситуация на свръхдоставки към такава на дефицит на петрол, обяснява Кемп. Очертава се през 2018г. ръстът на глобалното потребление да надхвърли 1.5 млн. барела дневно, което е продължаване на започнала преди 4 години тенденция. От една страна, страните извън ОПЕК - най-вече шистовият добив в САЩ, но също и в Канада, Бразилия и Норвегия - се очаква да добавят поне 2 млн. барела дневно. Но от друга, има рязък спад на добива във Венецуела, а партньорите ѝ в ОПЕК (и договорилите се с картела) свиват изкарваното на пазара толкова, че в крайна сметка глобалното производство не успява да навакса ръста на търсенето. Запасите на най-големите световни икономики, членки на ОИСР, слязоха до средното ниво за последните 5 години, т.е. са изконсумирани онези над 300 милиона барела, останали от пресищането на пазара. Когато това се комбинира с ръста на потреблението, се получава по-прецизна картина на пазара и се разбира защо търговците вече мислят за дефицит и вдигат цените. Иначе казано, обобщава Кемп, имаме всички индикатори, че сме навлезли в циклична фаза на ценови бум - спотовите цени, спредовете, потреблението, производството и запасите. ОПЕК настоява, че действията на организацията за ребалансиране на пазара още не са прикючили. Членовете ѝ сочат към относително слабите инвестиции в проучвания и добив като основание да се мисли за още свиване на изкарваното на пазара и за допълнително поскъпване на петрола. Но историята от последните десетилетия е показала, че инвестициите винаги идват с известно забавяне и ако ОПЕК продължи да ги използва като оправдание, рискува да преиграе и да предизвика засилващ се дефицит и последващо свиване на потреблението. Кемп дори посочва конкретни срокове - ако затягането продължи до декември тази година, през 2019г. цените и спредовете може да се навлязат в зоната на нестабилност. В ОПЕК неведнъж са правили грешни прогнози и би трябвало да са се притеснили от това, че заради покачването на цените в САЩ през последните три седмици се поднови увеличаването на броя на задействаните петролни сонди. Сегашните нива на добив в картела са същите като от ноември 2016г., но тогава пазарът бе буквално удавен в суровина, запасите се увеличаваха, а цените едва се покачиха. Последвалите действия на ОПЕК не са приложими сега. Ако прекали с изтеглянето на количества от пазара през 2018-2019г., петролната група ще създаде условия за следващ цикъл на понижаване на цените през 2021г.", "date": "2018.04.24", "title": "\"Брент\" надхвърли $75 - започва ли нов етап на по-скъп петрол"}
{"url": "https://www.dnevnik.bg/biznes/2018/04/24/3168618_nestle_bulgariia_shte_investira_blizo_5_mln_lv_prez/", "text": "През тази година \"Нестле България\" планира инвестиции за 4.6 млн. лв., съобщи компанията. Обичайно основната част от планираните инвестиции отиват за по-висока производителност на труда, разработване на нови продукти, енергийна ефективност, обучение на персонала, информационни технологии, безопасност на хора/продукти. Това обяви пред журналисти Мариан Маринов, финансов мениджър на компанията. За последните десет години компанията инвестира средно по 300 хил. лв. на година в обучения за персонал, по 2.8 млн. лв. в разработване на нови продукти, по 1.2 млн. в инфраструктура, съобщава  \"Капитал\" . Преобладаващата част от инвестициите в нови продукти са насочени към фабриката в София, в която се произвеждат около 1000 продукта. От 2007 г. тя е избрана за един от трите центъра за производство на Kit-Kat на континента. По информация от компанията българското предприятие произвежда над 15 хил. тона годишно продукция, като 90% от производството е Kit Kat. Съотношението вътрешен пазар - експорт е 60:40. През 2017 г. дружеството е инвестирало близо 6 млн. лева, а от стъпването на компанията на българския пазар през 1994 г. - над 260 ммлн. лева. Мариан Маринов цитира данни на Nielsen за декември 2017- януари 2018, според които \"Нестле България\" е лидер при целия пазар на кафе с 40.6% дял в стойност, макар че компанията не предлага продукти в сегментите \"кафе на зърна\" и \"мляно кафе\". Дружеството е с най-голям пазарен дял и при кафето на капсули, кулинарните продукти и зърнените закуски.", "date": "2018.04.24", "title": "\"Нестле България\" ще инвестира близо 5 млн. лв. през тази година"}
{"url": "https://www.dnevnik.bg/bulgaria/2018/04/24/3168622_cvetan_cvetanov_e_nagraden_ot_komisiiata_po_dosietata/", "text": "Председателят на парламентарната комисия по вътрешна сигурност и зам.-председател на ГЕРБ Цветан Цветанов получи грамота и почетен плакет от Комисията по досиетата за приноса му за разкриването на архивите на Държавна сигурност и комунистическите тайни служби, съобщи сайтът \"Студия Трансмедия\". Това стана на конференцията на тема \"Документите на комунистическите тайни служби – реалност, образование и памет\", която се проведе по повод председателството на комисията по досиетата на Европейската мрежа за съхранение на архивите на бившите тайни служби за 2018 г. \"Без участието на всички публични личности, включително на господин Цветанов, комисията по досиетата нямаше да може да постигне това, което днес отчитаме като резултати\", каза председателят на комисията Евтим Костадинов. И подчерта, че доверието на обществото към комисията расте. \"Наградата е голяма чест за мен., благодари Цветанов. Той похвали промяната, която се направи в учебните планове, е изключително важна. \"Сега децата ни ще имат възможността да знаят истината за този период от нашата история\", изтъкна той. Комисията по досиетата ще продължи да работи в същия състав и същият председател, въпреки че мандатът им изтече още миналата година, защото резултатите от дейността са много добри. Тази похвала отправи Цветан Цветанов на проведената неотдавна  кръгла маса,  на която бе отчетена и досегашната работа на органа. За тази цел ще се наложи да се направят законодателни промени, тъй като според сегашния закон членовете на комисията и председателят имаха право само на два мандата.", "date": "2018.04.24", "title": "Цветан Цветанов е награден от Комисията по досиетата"}
{"url": "https://www.dnevnik.bg/sport/2018/04/24/3168638_botev_vidia_predvaritelno_zalojena_bomba_a_stefanov/", "text": "Мненията в \"Ботев\" и \"Славия\" очаквано останаха противоположни след реванша от полуфиналите за Купата на България. Белите  излязоха краен победител и са на финал след успех с 1:0 . Триумфът им обаче предизвика много полемики и недоволство при съперника след серия спорни решения на съдията Станислав Ставров. Треньорът на \"Ботев\" Николай Киров беше изгонен в последните секунди заради невъздържаното си поведение. Недоволен, той заяви, че \"бомбата е била заложена предварително\". \"Да честитим победата на \"Славия\", успех на финала. Няма какво да говорим за футбол. Мисля, че при съдийството е най-важно да има еднакъв критерий, но днес това беше нарушено. Полуфинал между двата най-стари клуба - според мен трябваше да бъде свирен от международен съдия и в двата мача. Нека спорните решения да ги коментира председателят на съдийската комисия\", каза Киров. Президентът на \"Славия\" Венцислав Стефанов определи съдийството за перфектно. Според него ако всички рефери ръководят мачовете така, \"всичко ще ни е прекрасно\". \"От лагера на \"Ботев\" не ме вълнуват. Те защо си мислят, че не могат да бъдат победени? През цялото време бяхме по-добри. Ако не сте го забелязали, вземете си очила с по-сериозен диоптър\", каза Стефанов. \"И през първото полувреме имахме ситуация, като тази за \"Ботев\" в края, но не ни дадоха дузпа. Абсолютно не повлия съдията на резултата. Перфектно съдийство. Ако във всеки мач има такива арбитри, всичко ще ни е прекрасно. Чудесен, перфектен съдия\", заяви той. \"Славия\" ще играе за 11-и път на финал, като ще търси осмата си купа. Съперник на отбора в решителния мач ще е \"Левски\" или ЦСКА.", "date": "2018.04.24", "title": "\"Ботев\" видя \"предварително заложена бомба\", а Стефанов възхвали \"перфектния\" съдия"}
{"url": "https://www.dnevnik.bg/sport/2018/04/24/3168655_livurpul_izjivia_nezabravima_evropeiska_vecher_i_se/", "text": "Ливърпул\" изживя нова незабравима европейска вечер и се засили към финала в Шампионската лига. Английският отбор спечели с 5:2 срещу \"Рома\" в първия мач от полуфиналите. Воденият от Юрген Клоп отбор обаче напусна терена със смесени чувства, след като до 81-ата минута водеше с пет гола. Накрая италианците намалиха и съхраниха надеждите си за търсене на нов  исторически обрат, какъвто постигнаха срещу \"Барселона\" в четвъртфиналите . Мохамед Салах направи поредното си зрелищно шоу. Египетският национал вкара първите два гола и подаде за следващите два. С два гола и две асистенции се отличи и Роберто Фирмино, а петото попадение беше дело на Садио Мане. Отпускане в последните минути позволи на \"Рома\" да върне два гола чрез Един Джеко и Диего Пероти от дузпа. Мачът на \"Анфийлд\" беше вълнуващ с красив футбол и много положения пред двете врати. \"Ливърпул\" беше по-дейният отбор и заслужено триумфира. В петата минута Фирмино получи добро подаване, но не се възползва. В 14-ата Александър Коларов стреля мощно от разстояние и изненада Лорис Кариус, който докосна леко топката и тя срещна гредата. Мане направи два пропуска от чисти позиции в средата на първата част. Впоследствие дойдоха минутите на Салах. Най-напред в 36-ата египтянинът пое топката, застана в добра позиция и с впечатляващо изпълнение прати топката в горния десен ъгъл на вратата на съперника, за да даде преднина на отбора си. Малко по-късно Деян Ловрен стреля с глава, но улучи гредата. В последните секунди на първата част \"Ливърпул\" направи скоростна атака, при която Фирмино изведе Салах, а той за втори път вкара срещу бившия си отбор, като отново в знак на уважение не се зарадва. След почивката \"Ливърпул\" продължи вдъхновено и до средата на второто полувреме вкара още три пъти. В 56-ата минута Салах подаде от дясно и този път Сане отблизо отбеляза. При сходно положение пет по-късно египтянинът пусна пред вратата и Фирмино направи резултата 4:0. Шоуто на домакините продължи и в 69-ата минута след ъглов удар Фирмино се измъкна и с глава увеличи преднината на отбора си. Клоп реши да направи промяна и в 75-ата извади Салах. По това време \"Рома\" започна да се надига и да създава положения. След две възможности пред вратата на \"Ливърпул\" се стигна до гола на Един Джеко в 81-ата минута. Тогава босненецът получи в наказателното поле, овладя на гърди и отблизо се разписа. Секунди след това \"Рома\" получи дузпа за игра с ръка на Джеймс Милнър. Пероти изпълни точно и намали изоставането на отбора си, като върна надеждите за ново чудо на \"Олимпико\". В предния кръг \"вълците\" загубиха с 1:4 от \"Барселона\" като гост, но след 3:0 у дома поднесоха голямата изненада и продължиха към полуфиналите.", "date": "2018.04.24", "title": "\"Ливърпул\" изживя незабравима европейска вечер, но \"Рома\" си остави надежда за реванша"}
