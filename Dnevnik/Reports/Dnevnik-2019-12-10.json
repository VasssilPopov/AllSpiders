{"url": "https://www.dnevnik.bg/sport/2019/12/10/4003861_inter_i_aiaks_napusnaha_shampionskata_liga/", "text": "\"Интер\" отпадна от Шампионската лига и не успя да преодолее груповата фаза. За втора поредна година \"нерадзурите\" завършват трети в групата си. В последния си мач от група F с \"Барселона\" у дома, \"Интер\" загуби с 1:2. Италианците нямаха никакъв шанс да продължат дори и при загуба, тъй като по същото време \"Борусия\" (Дортмунд) победи \"Славия\" (Прага) с 2:1. Тимът на Антонио Конте не успя да пречупи каталунците, които бяха с голяма част от резервите си. Лионел Меси и Жерар Пике дори не пътуваха за двубоя, Серхио Бускетс и Тер Стеген останаха на пейката, а Луис Суарес се появи като резерва. Въпреки липсата на звездите си испанският тим показа много добра игра, а младите футболисти на Ернесто Валверде показаха желание да се изявят. Карлес Перес откри резултата в 23-ата минута, след като завърши акция започната от Антоан Гризман и допълнена от Артуро Видал.      В самия край на първата част Ромелу Лукаку изравни след подаване на Лаутаро Мартинес и върна \"Интер\" в борбата. След почивката обаче \"нерадзурите\" не играха по най-добрия начин. Конте пусна трима офанзивни играчи от пейката, но и това не донесе нужния ефект. Вместо това \"Барселона\" стигна до успеха три минути преди края на мача. Ансуман Фати, който се беше появил на терена в 84-ата минута вкара и донесе успеха на своя тим. Юношата на \"Барселона\" стана и най-младият футболист, реализирал гол в Шампионската лига. В група F \"Барселона\" завършва пръв с 14 точки, а \"Борусия\" с 10. \"Интер\" ще играе в Лига Европа напролет, след като спечели седем точки, а \"Славия\" (Прага) остана последен в групата на смъртта. Много драматично се разви битката в група Н, където \"Аякс\" загуби от \"Валенсия\" с 0:1 и отпадна. Преди последните срещи холандците оглавяваха групата си, но накрая бяха изпреварени от \"прилепите\" и \"Челси\".      Полуфиналистът от миналия сезон беше победен на своя \"Йохан Кройф арена\", като единственото попадение вкара Родриго в 24-ата минута. В другия мач \"Челси\" победи \"Лил\" с 2:1. Така \"Валенсия\" и \"Челси\" се класират напред, като имат по 11 точки, а \"Аякс\" с една по-малко отива в Лига Европа. В група G на първите две места завършват \"Лайпциг\" и \"Лион\", които завършиха 2:2 в директен мач. Резултатът във Франция обаче се оказа достатъчен на съперниците, тъй като в другата среща \"Зенит\" беше разгромен от \"Бенфика\" с 3:0. \"Лайпциг\" завършва пръв с 11 точки, а \"Лион\" приключва с осем. Благодарение на победата си над \"Зенит\" \"Бенфика\" успя да се изкачи до третото място, като има равни точки с руснаците, но по-добри показатели. Така \"орлите\" от Лисабон ще играят в Лига Европа напролет.", "date": "2019.12.10", "title": "\"Интер\" и \"Аякс\" напуснаха Шампионската лига"}
{"url": "https://www.dnevnik.bg/sport/2019/12/10/4003830_arda_e_globen_s_37_500_leva_za_rasistki_obidi_ot_macha/", "text": "Новакът в Първа лига \"Арда\" е глобен с 37 500 лева заради расистки обиди, съобщи Дисциплинарната комисия към БФС. Санкцията е наложен на тима от Кърджали след срещата от  осминафиналите в турнира за Купата на България  с ЦСКА, който се игра на 5 декември. В двубоя запалянковците на домакините отправиха расистки обиди към част от чужденците при червените. Наложи се и дикторът на стадиона да приканва феновете да спрат. Това беше едва втората среща, която \"Арда\" изигра на своя стадион в Кърджали. Тимът домакинства в Първа лига в Пловдив на стадиона на \"Локомотив\". Освен санкцията от 37 500 лева, която е най-голямата предвидена в Дисциплинарния правилник, \"Арда\" е глобен с още 4800 лева. Те са за обидни реплики, хвърлени предмети и пиротехнически средства. В същия мач между \"Арда\" и ЦСКА  Али Соу  от червените беше изгонен. Дисциплинарната комисия реши да не му налага допълнителна санкция, като няма доказателства за повече провинения на гамбиеца. Двата тима играха два пъти в рамките на три дни, като през уикенда се срещнаха и в първенството. След втората среща от ЦСКА се оплакаха от расистки обиди към Вив Соломн-Отабор. По-късно роденият в Лондон играч написа: \"Отвратително е, че някои от тях (обидите) идват и от собствените ти привърженици\". След кръга в Първа лига парични глоби са наложени на \"Берое\" и \"Ботев\" (Пловдив) след дербито между двата тима. Санкциите са за пиротехнически средства. Педро Еуженио от старозагорския тим е наказан да не играе в две срещи заради обида на длъжностно лице, и също така е глобен с 3000 лева. Сисиньо от \"Лудогорец\", който беше изгонен срещу \"Черно море\", е наказан за три мача.", "date": "2019.12.10", "title": "\"Арда\" е глобен с 37 500 лева за расистки обиди от мача с ЦСКА"}
{"url": "https://www.dnevnik.bg/sport/2019/12/10/4003827_ludogorec_shtastlivi_sme_che_edinstveni_v_bulgariia/", "text": "\"Лудогорец\" заяви, че клубът преследва високите цели, които си поставя. Шампионите публикуваха подробна информация за  внесеното предложение за промяна на името на стадиона си . От клуба изтъкват, че няма планове за смяна на името на отбора. \"Бихме искали да ви уверим категорично, че всякакви внушения за смяна на името на отбора са злонамерени и нямат нищо общо с действителността. Името на ПФК \"Лудогорец\" вече е наложено в световния футбол и ние ще дадем всичко по силите си да пазим репутацията си в Европа.\" \"Искаме също така да ви напомним, че основните обещания към вас от собствениците и ръководството на ПФК \"Лудогорец\" се изпълняват педантично и ние сме щастливи, че сме единственият български отбор, който гони европейски стандарти и изпълнява успешно заложените си цели. Разград е футболен град, за който вече се говори и ще продължи да се говори с огромен респект в чужбина\", допълват от \"Лудогорец\". Идеята е стадионът да се казва \"Хювефарма арена\" на името на един от спонсорите на клуба.", "date": "2019.12.10", "title": "\"Лудогорец\": Щастливи сме, че единствени в България гоним европейски стандарти"}
{"url": "https://www.dnevnik.bg/gradska_sreda/2019/12/10/4003819_filtrite_za_kominite_na_romskite_kushti_v_sofiia/", "text": "Филтрите, които се поставят на комини в ромските квартали в София, се оказват с две цени. Това се разбра на последното заседание на комисията по околна среда в Столичния общински съвет. В доклада за нови технологии за по-чист въздух, представен от ръководителя на общинската дирекция \"Климат, енергия и въздух\" Теодора Полимерова, се вижда, че при пилотния проект за монтаж на 25 филтъра в кв. \"Факултета\" цената на един е била 3120 лева. Тези филтри вече са доставени и инсталирани на комини на къщи, които се отопляват с въглища, дърва или с отпадъци. Фирмата, която ги е доставила и монтирала е \"Перконмакс\". Димът е бил тестван и ефектът се оказал окуражаващ – филтрите са уловили 80% от вредните емисии от горенето на въглища. Същата фирма - \"Перконмакс\", печели обществена поръчка на Столичната община и за монтиране на още 2000 филтри. Те са същите – електростатични и пак ще се поставят в ромските квартали, установи Альоша Даков, общински съветник от БСП. Фирмата е била единствен участник в търга като се е явила в обединение ДЗЗД \"Филтърни системи България\". Този път цената на същия филтър е по-висока с 828 лева и вече е 3948 лева. Така общата сметка се оскъпява с над 1.65 милиона лева и става 7.896 милиона лв. Тези пари не са по европрограма, както пилотният проект с 25-те филтъра, а се плащат от бюджета на Столичната община. Гаранционният срок на филтрите, който дава фирмата доставчик, е минималният, изискван от заданието на поръчката – 2 години. \"Ако се повреди филтърът през третия отоплителен сезон, кой ще плаща ремонта? Очевидно възложителят - Столичната община, защото тя е собственик на филтрите\", уточнява Даков. На въпрос на \"Дневник\" какво е оскъпило същите филтри, Столичната община даде следното обяснение: При монтажа на първите 25 филтри се оказа, че са необходими допълнителни дейности като доизграждане или корекция на коминни тела, което касае материали и труд, както и свързване към електрозахранване и изграждане на вътрешна мини сградна инсталация, което касае също материали и труд. Освен доставката, монтажа и тестването на филтъра, в новия договор има още две дейности, които са заложени за изпълнение. Това са: 1. Създаване и поддържане на интерактивна географска карта с адресите, на които са монтирани филтрите. 2. Създаване и поддържане на регистър на доставките с данни за дата на монтаж, адрес, гаранционен срок, поддръжка и т.н.\" Въпросните 2000 филтри трябва да бъдат монтирани в ромските квартали на София през следващите три години.", "date": "2019.12.10", "title": "Филтрите за комините на ромските къщи в София поскъпнаха заради \"интерактивна географска карта\""}
{"url": "https://www.dnevnik.bg/sport/2019/12/10/4003509_ekstremnoto_izpulnenie_ot_visinite_v_sao_paulo/", "text": "На 44 години Сандро Диас продължава да впечатлява. Бразилският скейтбордист се качи на рампа с височина 45 м, разположена между колоните на моста \"Октавиу Фриаш\" в Сао Пауло. Диас е живата легенда на спорта, като той е известен с изпълнението на трикове на голяма височина.", "date": "2019.12.10", "title": ""}
{"url": "https://www.dnevnik.bg/bulgaria/2019/12/10/4003821_transportiraneto_na_dvata_koraba_minni_lovci_shte/", "text": "Два милиона лева без ДДС ще струва транспортирането на двата стари военни кораба тип \"минен ловец\", които България ще придобие по договор с Кралство Нидерландия. Това се разбира от държавната поръчка, обявена от Министерството на отбраната в края на миналата седмица, съобщава  \"Капитал\". Това е приблизително половината от цената на самата сделка или горе-долу колкото ще ни струва всеки от бойните кораби втора ръка. Решението за придобиването на минните ловци идва като малка компенсация за военноморските сили на страната покрай забавянето на търга за нови модулни патрулни кораби на стойност 820 млн. лв. без ДДС. В петък парламентът окончателно ратифицира договора между страната ни и Холандия, по силата на който българските военноморски сили ще придобият бойните съдове \"Мааслуис\" и \"Хелевутслайс\" за сума около 4 млн. лв. Повече по темата четете  тук.", "date": "2019.12.10", "title": "Транспортирането на двата кораба минни ловци ще струва колкото всеки от тях"}
{"url": "https://www.dnevnik.bg/sport/2019/12/10/4003841_livurpul_i_napoli_produljiha_uvereno_kum/", "text": "\"Ливърпул\" и \"Наполи\" си осигуриха класиране в осминафиналната фаза на Шампионската лига, след като постигнаха победи в последния кръг от битката в група Е. Европейският клубен шампион запази първото си място в групата, надигравайки с 2:0 \"Залцбург\" като гост. \"Наполи\" не срещна никакви проблеми с \"Генк\" у дома и победи с 4:0. Мърсисайдци излизат от групата с 13 точки, а \"Наполи\" завършва с 12. Въпреки 16-те вкарани гола дотук в турнира \"Залцбург\" отпада и завършва трети, но ще продължи напролет в Лига Европа. \"Залцбург\" и \"Ливърпул\" изиграха много интригуващ двубой на \"Ред бул арена\", където феновете видяха над 20 голови положения пред двете врати. Срещата се изигра на изключително високо темпо, а Мохамед Салах направи два пропуска още преди почивката. Веднъж и звездата на \"Залцбург\" Ерлинг Браут Холанд пропусна срещу Алисон. След почивката \"Ливърпул\" реши всичко в рамките на 60 секунди. Червените вкараха два гола в 57-ата и 58-ата минута чрез Наби Кейта и Салах, с което взеха и победата.      По същото време в Неапол \"Наполи\" не срещна проблеми с \"Генк\". Още до почивката домакините водеха с 3:0 след хеттрик на Аркадиуш Милик. Полякът се разписа в третата, 26-ата и 38-ата минута. През втората част Дрийс Мертенс вкара един гол и оформи крайния резултат.", "date": "2019.12.10", "title": "\"Ливърпул\" и \"Наполи\" продължиха уверено към осминафиналите в Шампионската лига"}
{"url": "https://www.dnevnik.bg/bulgaria/2019/12/10/4003846_valeri_simeonov_za_niskata_partiina_subsidiia_borisov/", "text": "Съпредседателят на коалиционния партньор на ГЕРБ \"Обединени патриоти\" Валери Симеонов заяви пред \"Нова телевизия\", че с партийна субсидия от 1 лев премиерът Бойко Борисов  искал да остави БСП без средства.  По думите му предложението партиите да получават дарения от бизнесмени било в полза само на управляващата политическа сила. След скандали и безпрецедентно отхвърляне на всички предложения за размера на партийната субсидия за догодина, миналата седмица ГЕРБ се противопостави на ДПС и  прие предложението на БСП държавната партийна субсидия да стане 8 лева на глас.  В законодателството остана и възможността партиите да бъдат финансирани от бизнеса. Първоначално Министерският съвет предлагаше субсидията за 2020 г. да остане 1 лев на глас. В деня на гласуването на партийната субсидия в кулоарите на парламента неофициално се заговори, че депутатите на Бойко Борисов са склонни да направят трик с кворума, за да се приеме предложението на БСП за 8 лева на глас. След това обаче ДПС публично обяви, че има скрита договорка между ГЕРБ и БСП и не бе прието нито едно от предложенията. В последвалите обсъждания финансовият министър Владислав Горанов обяви, че \"Обединените патриоти\" са настояли да се подкрепи предложението на БСП за 8 лева на глас - мнение, което ГЕРБ уважавала. Така с процедурни хватки бе прието партийната субсидия за 2020 г. да е 8 лева на глас. \"За\" бяха 183 депутати от ГЕРБ, БСП, \"Обединени патриоти\" и \"Воля\", които подкрепиха на второ четене съответния текст в Закона за държавния бюджет за 2020 г. \"Г-н Борисов по този начин искаше да остави големия си опонент БСП без средства. Тъй като е известно, че управляващата партия винаги ще има средства от дарения\", каза Валери Симеонов. По думите му, ако няма държавно субсидиране, а има отворено финансиране от фирми и физически лица, опозиционните партии със сигурност ще имат сериозни проблеми. \"Кажете коя ще е тази фирма, кой ще е този луд управител на фирма, който ще даде пари на някоя опозиционна партия? Ще има ли такъв, който ще иска да ликвидира фирмата си, да не бъде допуснат повече до обществена поръчка или до конкурс? Трябва да кажем ясно на хората, че финансиране чрез дарения от фирми и физически лица е възможно само за управляващата партия. Всички други партии ще бъдат оставени на издихания\", добави Симеонов.", "date": "2019.12.10", "title": "Валери Симеонов за ниската партийна субсидия: Борисов искаше да остави БСП без средства"}
{"url": "https://www.dnevnik.bg/photos/2019/12/10/4003563_fotogaleriia_svetovnite_snimki_na_denia_-_10_dekemvri/", "text": "Скулптури на Дева Мария и Исус Христос са поставени в клетка като бежанци. Това е част от експозиция в църква в Калифорния.", "date": "2019.12.10", "title": "Фотогалерия: Световните снимки на деня - 10 декември"}
{"url": "https://www.dnevnik.bg/analizi/2019/12/10/4003330_kakvo_pokazvat_dannite_na_pisa_2018_za_chetivnata/", "text": "                         – Средният резултат на българските ученици по четене е 420 точки или с 67 точки по-нисък от средния резултат на учениците от държавите в ОИСР. Според този показател България е в една група с Румъния, Уругвай, Коста Рика, Кипър, Молдова, Черна гора, Мексико и др. – Постиженията на българските ученици през 2018 г. са сравними с постиженията им през 2009 г., т.е. не е настъпила съществена промяна. – Делът на българските ученици под критичния праг на постижения – второ равнище от скàлата по четене, продължава да бъде тревожно голям, а делът им на пето и шесто равнище – незначителен. – Наблюдава се положителна тенденция по отношение на разликата между средния резултат на момичетата и момчетата в България, която значително намалява през 2018 г. Данните обаче показват, че това се дължи на понижаването на средния резултат на момичетата, докато резултатите на момчетата не се е променят. – Влиянието на социално-икономическите фактори върху академичните постижения на учениците продължава да бъде силно изразено. Четенето днес съществено се различава от четенето през предходните десетилетия, когато материалите за четене са основно на хартия. Използването на технологиите променя начина, по който хората четат и обменят информация. Променя се начинът на разпространяване на информацията, както и достъпът до нея. Умножават се видовете четива и техните носители. Осъществява се масов преход от печатния към дигиталния текст. Променя се отношението към четенето, както и времето, което се отделя за четене. Не на последно място, променя се и читателският процес; средата и условията, в които четем; целите на четенето и т.н. Дигиталното четене съществено изменя и ролята на читателя. Четенето вече не е пасивно, а интерактивно, като читателят активно взаимодейства с електронния текст. В някои ежедневни дейности четенето и писането изместват говоренето като средство за общуване: СМС и имейли вместо телефониране, help desk услуги и др. С други думи, читателското поведение и четенето се променят в глобален мащаб. Налице са процеси, които водят до съществена ревизия на разбирането за четивната грамотност, от една страна, а от друга – на подходите и стратегиите за формирането ѝ в днешното училище. Макар че способността да се разбере и интерпретира отделен текст е важна, то все по-голямо значение придобива умението да се разбира комплексна информация и да се прилагат стратегии при четене, свързани с анализ, синтез, обединяване и тълкуване на информация от няколко текста или информационни източници. Това са ключови умения, необходими за участието на трудовия пазар, в обществения и гражданския живот през 21-и век. Текстовете, които четем онлайн, се различават съществено от традиционния печатен текст. За да използва пълноценно многообразието от информация и възможностите за общуване, които предлагат дигиталните устройства, онлайн читателят се изправя пред различни по размер екрани и разнообразие от текстови формати. Добрият читател използва такива стратегии, които са подходящи за постигане на индивидуалните цели, които му позволяват да минимизира посещенията на неподходящи интернет страници и да локализира ефективно необходимата информация в един или няколко свързани текста. Дефиницията на PISA за четивната грамотност е разработена през 2000 г., когато се провежда първият етап на изследването с основен фокус върху четенето. През годините тя не се променя съществено, като в концепцията на изследването през 2018 г. четивната грамотност е дефинирана като:  Дефиницията за четивна грамотност включва основните операции, свързани с четенето и придобиването на познание чрез четене. Например разбирането се отнася до способността на читателя да комбинира информация и да формира смисъл от текста. Този процес е свързан с изграждането на мисловни модели, показващи как текстът се свързва с действителността. Използването се отнася до прякото прилагане на информацията и идеите в текста при изпълнение на конкретна задача и постигане на цел. Оценяването е нов елемент в дефиницията на четивната грамотност в PISA 2018. Този елемент добавя разбирането, че четенето е целенасочена дейност, при която читателят трябва да направи преценка за истинността на текста, за позицията на автора, за връзката на текста с целите на читателя, както и за надеждността на текста, т.е. дали информацията в него е вярна, актуална, прецизна или противоречива и пристрастна. Това са умения, които обикновено свързваме с критическото мислене и както вече стана дума те са особено актуални в днешно време. Осмислянето е процес, при който читателят свързва прочетеното със своите представи и опит, с друга външна информация.", "date": "2019.12.10", "title": "Какво показват данните на PISA 2018 за четивната грамотност"}
{"url": "https://www.dnevnik.bg/analizi/2019/12/10/4003337_ne_prilicha_na_golf_igrishte_mai_e_voenna_baza_novata/", "text": "                         Камбоджанската югозападна провинция Кох Конг, никога не е била сред известните туристически дестинации в тази част на Азия и отвъд. Преди около десетина години обаче правителството отдава на лизинг големи парцели земя там за период от 99 години. Партньор е китайската Union Group. В доминираната от земеделие и риболов местна икономика внезапно проблясва обещанието за туристически бум. Изкушението звучи познато – множество петзвездни хотели, голф игрища, инвестиции в пътища, разширяване на регионалното пристанище за круизни кораби, ново летище и т.н. Преди няколко месеца обаче събитията поемат в неочаквана посока и обещаната идилия внезапно започна да избледнява. Изведнъж се оказа, че китайците са построили летищна писта с дължина от над 3200 метра, което я прави сравнима с тази в Банкок и по-дълга от пистата в Сайгон. На нея спокойно може да каца огромният \"Еърбъс\" А380. Вашингтон моментално изрази притеснение, че целият комплекс очевидно ще има военни цели и дори приятелски настроеното към Китай камбоджанско правителство беше принудено да изрази своите резерви към случващото се. Нещо повече, регионалното пристанище всъщност беше издълбано толкова, че при сегашните му параметри ще може да приема военни кораби. Повечето анализатори са категорични – възниква нов китайски военен комплекс в Тайландския залив. През последните години картата на инфраструктурните експанзии непрекъснато се разширява и става все по-пъстра. Прилича на следваща глобализационна вълна, този път в изграждането на нови връзки – транспортни, дигитални и човешки. Ще е иронично, ако се окаже, че това започва точно в момента на нарастващ скептицизъм относно самата глобализация. Така или иначе обаче, инфраструктурната надпревара единствено ще се усилва през идните години. И тя няма да се води от корпорации, а от държави. Всъщност, това ще бъде непосредственото поле на най-остра изява на системната конкуренция, която основните глобални политически играчи си обявиха през последните две-три години. В значителна степен случващото се е провокирано от възхода на Китай и неговия геоикономически поход в различни посоки. Възраждането на \"пътя на коприната\" прерасна в далеч по-мащабната инициатива \"Един пояс, един път\", която навлезе в различните части на широка Азия, Африка и Европа. След известно колебание Япония и Австралия започнаха да реагират, а към тях се присъедини и Индия - всички загрижени от геополитическите размествания. Последната година обаче същински промени динамиката с реалното включване на САЩ и Европа, които стартираха собствени инфраструктурни инициативи. Вече няма никакво съмнение, надпреварата е в пълен ход. Преди битката за влияние обаче е впечатляващата нужда от инвестиции в инфраструктура в Азия. По изчисления на Азиатската банка за развитие само до 2030 г. и с цел поддържане на сегашния растеж ще бъдат необходими почти 19 трилиона долара. Според различни изчисления инфраструктурната необходимост на годишна база варира между 2.9 и 6.3 трилиона долара. По-важно в случая обаче е разминаването между оценени нужди и налични финансови ресурси. Според Организацията за икономическо сътрудничество и развитие (ОИСР) между 2017 и 2030 г. кумулативният инвестиционен недостиг ще бъде от порядъка на 5.2 трилиона долара. Именно тук е и реалната възможност за политическа интервенция, която Китай първи осъществи. Неговата инициатива датира още от 2013 г. и непрекъснато се разраства. Точни данни е трудно да бъдат намерени просто защото различните институции докладват различни стойности. Все пак, според някои официални източници става дума за инвестиции от над 100 милиарда долара и мрежа от 190 споразумения за сътрудничество с над 160 държави и международни организации. Обхватът на проектите е също много широк. Въпросителните около непрестанно експанзиращата инициатива обаче непрекъснато се увеличават. Те включват политическо влияние (Гърция, Унгария), съмнения за корупция (Малайзия), затъване в дългове на приемащата страна (Шри Ланка, Пакистан), създаване на изнесени военни бази (Джибути, Шри Ланка) и навлизане в нови геополитически територии (централна Азия). Реакцията на Запада бе единствено въпрос на време. Реакцията започна да придобива очертания през последната година. Буквално преди седмици, САЩ инициира създаването на \"Blue Dot Network\", която е ориентирана към \"висококачествена инфраструктура\". Мрежата се подкрепя и от Австралия и Япония и ще има бюджет от около 17 милиарда долара. Платформата за нейната работа ще е специфична, защото ще интегрира правителства, бизнес и граждански организации, но целите и ориентацията са ясни. Тайланд и Виетнам вече изявиха желание да се включат. Европейският съюз също започна да подрежда своите идеи в цялостна рамка и наскоро прие стратегията за \"подобрена свързаност\" между Европа и Азия. Тя включва най-различни видове инфраструктура – енергийна, транспортна, дигитална и човешка. Общата сума още не е уточнена, защото в момента текат преговорите за следващата дългосрочна финансова рамка. Регионалните конкуренти Япония и Индия също вдигнаха залозите. Първата разшири и ускори програмата си за инфраструктурни инвестиции (тя вече достига почти 2 милиарда долара на годишна основа). Делхи също отделя все повече средства, за да контрира китайското инфраструктурно влияние в южна Азия, най-вече в Шри Ланка, Бангладеш, Малдивите и други. Всички вече приемат, че влизаме в период на системна конкуренция, а и \"меденият месец\" с Китай приключи отдавна. Инфраструктурата очевидно ще бъде сред най-важните полета на това противостоене. Пекин направи първия ход, време е за отговор на останалите.", "date": "2019.12.10", "title": "Не прилича на голф игрище, май е военна база. Новата глобална битка с Китай"}
{"url": "https://www.dnevnik.bg/zelen/2019/12/10/4003305_vuzduhut_v_sofiia_e_opasno_mrusen_treti_den_pored_jult/", "text": "Въздухът в София е опасно мръсен за трети пореден ден, показва данните на гражданското сдружение  AirBG . Според тях нивата на фини прахови частици централната градска част са два пъти, а в западните райони над два пъти по -високи от нормата, която е 50 микрограма на 1 куб. м Гражданското сдружение мери моментните данни, а сайтът на Министерството на околната среда подава осреднени - за 24-часов период и именно за него важи нормата от 50 микрограма на 1 куб. м, отбелязват експертите на столичната община.  Средните стойности, публикувани от общината към 6.30 ч на 10 декември за датата 9 декември сочат, че четири от петте станции на Министерството на околната среда са отчели превишение на фините прахови частици - в Надежда, Хиподрума, Младост - близо два пъти, и Павлово - над 120 микрограма на куб. м. Информацията се потвърждава и от сайта  waqi.info , който събира данни от сензори в цял свят. Заради очакваните по-високи нива на замърсяване Столичната община въвежда днес безплатни буферни паркинги за всеки, който остави колата си и използва градския транспорт. Тя обяви, че има готовност, ако бъдат регистрирани над 200 мгк/куб.м среднодневни превишения на фините прахови частици, да въведе \"зелен билет\". Освен в София въздух е опасно мръсен в още няколко български града, сочат също данните на  AirBG  - във Варна, Видин, Стара Загора и Благоевград. Днес Националният институт по метеорология и хидрология (НИМХ) е обявил жълт код за опасни мъгли в 13 области, повечето в Западна България - Видин, Монтана, Враца, София - област и град, Перник, Кюстендил, Благоевград, Пазарджик, Пловдив, Стара Загора, Хасково и Кърджали. Пред БНР тази сутрин директорът на НИМХ проф. Христомир Брънзов каза, че от вчера вечерта до сутринта замърсяването в София е спаднало два пъти. Метеоролозите очакват днес да започне процес на очистване,. \"Надявам се утре с помощта на вятъра и лек валеж следобед, да се поизчисти малко градът\", добави той.  Като мерки от страна на общината днес на сайта  sofia.bg  са записани два призива към гражданите - да се ползва градския транспорт, вместо автомобил, а отопляващите се на дърва и въглища, да минат на алтернативно отопление, ако могат.      Освен това има обещания за извънредни проверки за горене на боклуци в жилища и предприятия. Вчера обаче кметът на София  Йорданка Фандъкова призна , че предвидените от закона финансови санкции не вършат работа и изрази надежда, че днес депутати от ГЕРБ ще внесат предложение горенето на отпадъци да се криминализира. Тоест за такова провинение да се предвижда дори затвор. В момента глобата за едноличните търговци или юридическите лица, които изгарят или третират незаконно неопасни отпадъци, е от 1400 до 4000 лв. Фиш за 10 до 50 лв. се връчва при маловажни случаи. Изнесени през пролетта  данни от гражданското сдружение AirBG  за миналия отоплителен сезон сочат, че най-много дни със замърсяване над нормата е имало във Видин (91 дни, или 42% от сезона), Русе (73 дни), Пловдив (65) и София (41). От сдружението отчетоха също, че с 1.8 години се скъсява средно животът от мръсния въздух, докато от пушенето – с 1.6 години. До края на годината с е очаква да тръгне сайтът , на който ще могат да се видят данните за качеството на въздуха в София от монтираните от общината по европейски проект 22 контролни станции. Мониторингът за качеството на въздуха се извършва по 9 показателя, сред които въглероден диоксид, азотен диоксид, серен диоксид, озон, фини прахови частици 2.5 и 10, както и температурата, влажността и налягането. В началото на месеца  Софийският градски съд (СГС) задължи  Столичната община да създаде на сайта си и на страницата си във фейсбук пряк достъп до системата за предоставяне на информация на обществеността за качеството на атмосферния въздух в София в реално време. Общината е длъжна да представя всеки месец отчет какво е било качеството на въздуха през изминалия месец, колко често улиците са били мити и в срок от 2 месеца от днес да представи план за засаждането на дървета през 2020 г. Това са само част от новите привременни мерки, които съдът наложи срещу общината, докато приключи делото за мръсния въздух, което бе заведено от граждани и неправителствената  организация \"Група за чист въздух\".  Ефектът върху здравето Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Специалистите коментират, че \"спасение по единично\" от мръсния въздух няма и са нужни мерки на държавно ниво, за да се реагира на проблема. И все пак най-често даваните от специалистите съвети е в дните с повишено замърсяване на въздуха хората, които имат здравословни оплаквания, да остават вкъщи и да не проветряват помещенията, за да нямат досег с въздуха навън. В дни на силно замърсяване хората с хронични белодробни заболявания задължително трябва да се обърнат към лекуващия си лекар и той при нужда да увеличи медикаментите им за овладяване на кризите, съветва проф. Коста Костов, национален консултант по пулмология и фтизиатрия и завеждащ Клиниката по белодробни заболявания на ВМА. В масовия случай - ако трябва да се излиза по работа, на училище, на детска градина и т.н., най-добре е да се носят маски, но трябва да се има предвид, че те имат частичен ефект и не решават проблема напълно. Най-обикновените санитарни маски се продават в аптеките за 20-30 стотинки бройката, а по-професионалните хирургически са по няколко лева. Лекарите съветват, ако все пак се носят, маските често да се сменят – през два-три часа. Това означава, че човек трябва да носи по няколко в джоба. Маските обират големите прахови частици, но не улавят най-фините частици.", "date": "2019.12.10", "title": "Въздухът в София е опасно мръсен трети ден поред, жълт код за мъгла в 13 области"}
{"url": "https://www.dnevnik.bg/kultura/2019/12/10/4003270_s_frenski_akcent_zapochva_tazgodishniiat_mejdunaroden/", "text": "С акцент върху френскоезичната литература започва днес 47-ият Софийски международен панаир на книгата. Над 160 български и чуждестранни изложители ще участват тази година в НДК в София. До 15 декември посетителите ще могат да се срещнат с автори, преводачи и издатели, а също така и да присъстват на представянето на най-новите български книги, съобщават организаторите от Асоциация \"Българска книга\". За децата е подготвена специална програма. Паралелно с панаира на книгата се провежда и  7-ото издание на Софийския международен литературен фестивал , който се откри вчера. Фокусът този път е върху френскоезичната литература. Сред гостуващите автори се открояват Анна Мои, Самира Негруш, Жан-Марк Тюрин, Бернар Коман, Махи Бинбин, Дени Терио, Армел Жоб, Жан Портанте, Франсоа-Анри Дезерабл и Ким Тхуи. В програмата са включени срещи и дискусии с български автори, между които Елена Алексиева, Галин Никифоров, Петър Денчев, Момчил Николов и Чавдар Ценов.", "date": "2019.12.10", "title": "С френски акцент започва тазгодишният международен панаир на книгата"}
{"url": "https://www.dnevnik.bg/sport/2019/12/10/4003311_shest_otbora_ochakvat_klasiraneto_si_za_osminafinalite/", "text": "Шест отбора очакват да се класират за осминафиналите в Шампионската лига преди последния кръг от груповата фаза на турнира. Във вторник са мачовете в групи E, F, G и H, където само два тима са сигурни за директните елиминации. До момента участието си в следващата фаза си гарантираха осем тима: \"Барселона\", \"Байерн\", \"Ювентус\", \"Лайпциг\", \"Манчестър сити\", ПСЖ, \"Реал\" (Мадрид) и \"Тотнъм\". Най-интересно е в група F, където \"Барселона\" може да се окаже в ролята на арбитър на спора между \"Интер\" и \"Борусия\" (Дортмунд) за второто място. Каталунците гостуват на \"Сан Сиро\" без никакво напрежение, след като са гарантирано на първата позиция. Битката за втората позиция е ожесточена, след като \"Интер\" и \"Борусия\" са с равни точки – по седем. \"Нерадзурите\" имат предимство в директните мачове. Тимът на Антонио Конте обаче не може да разчита на това, след като по същото време \"Дортмунд\" приема \"Славия\" (Прага). Добрата новина за \"Интер\" все пак идва от факта, че \"Барселона\" реши да пътува за Милано без две от големите си звезди - Лионел Меси и Жерар Пике, които получиха почивка. \"Това не значи абсолютно нищо. \"Барселона\" е един от най-добрите отбори в света, те идват тук да играят без напрежение, а когато един отбор го прави, може да бъде най-опасен\", каза треньорът на \"Интер\" Антонио Конте. Европейският клубен шампион \"Ливърпул\" също не може да си позволи отпускане, тъй като за първите две позиции в група Е все още има битка. Мърсисайдци гостуват на \"Залцбург\", докато \"Наполи\" приема аутсайдера \"Генк\". Преди последния кръг \"Ливърпул\" води с 10 точки, следван от \"Наполи\" с девет, а \"Залцбург\" има седем. Австрийците ще продължат напред само при победа, а при успех с два чисти гола могат дори да оставят \"Ливърпул\" извън елиминациите. От трите тима съставът на Юрген Клоп все пак има най-лесната задача, като се нуждае от точка. В група G са мачовете \"Бенфика\" - \"Зенит\" и \"Лион\" - \"Лайпциг\". Германците се нуждаят само от точка, за да си гарантират първото място, но битката за второто място е оспорвана, след като \"Зенит\" и \"Лион\" имат по седем точки. Французите обаче могат да продължат единствено ако \"Зенит\" не победи в Португалия. Троен възел има в група Н, където за две места се борят \"Аякс\", \"Валенсия\" и \"Челси\". Преди последния кръг холандците оглавяват групата с 10 точки, а другите два тима имат по осем. \"Аякс\" приема \"Валенсия\" и се нуждае от точка, за да продължи, докато \"Челси\" трябва да завърши с повече точки от испанците, тъй като отстъпва в преките двубои с \"прилепите\".", "date": "2019.12.10", "title": "Шест отбора очакват класирането си за осминафиналите в Шампионската лига"}
{"url": "https://www.dnevnik.bg/analizi/2019/12/10/4003333_ne_dishai_v_sofiia_si/", "text": "                         \"Когато отвориш прозореца, за да влезе свеж въздух, всъщност изкарваш свежия въздух навън\". Този виц за Краков, който също като София е сред европейските градове с най-мръсен въздух, важи с пълна сила и за българската столица, където измерените вчера нива на фините прахови частици са били три пъти над нормата от 50 микрограма на кубичен метър. И какво прави местната управа? Столичният инспекторат е извършил през седмицата (но не и вчера) шейсетина проверки за изгаряне на нерегламентирани материали, в резултат от което е наложил няколко глоби – неизвестно колко, нито за какви суми. А в публикация на страницата си във \"Фейсбук\" столичният кмет Йорданка Фандъкова призова гражданите, които се отопляват на въглища и дърва, да следят сайта на общината и в дните с голямо замърсяване да ползват алтернативно отопление. Какво ли са избрали призованите? Не и да мръзнат у дома, за да е чист въздухът навън. Защото едва ли ще използват електроуреди. В една друга балканска столица властите очевидно се справят по-добре – през последните три дни количеството на фините прахови частици в Сараево беше от два до пет пъти над нормата. И местната управа взе спешни мерки: забраниха движението на товарни автомобили, отмениха публичните прояви на открито и предупредиха хората да не излизат. Освен това бе намалена температурата на централното отопление, което работи на въглища. Забранени бяха и строителни работи, при които се произвежда прах. По това Сараево и София си приличат – намират се в долини, заобиколени от планини, и са подложени на смог, прах и мъгли. И в двата града се издигат високи сгради, които пречат на движението на въздуха. Пълно е със стари автомобили, които замърсяват околната среда, а много домакинства се отопляват на дърва и въглища. Въпреки многократните уверения на Фандъкова, че \"Столичната община изпълнява програма от над 100 мерки за чист въздух\", изглежда, че или програмата не се изпълнява, или мерките не дават видими резултати. Впрочем, българските власти признаха за проблема \"мръсен въздух\" преди не повече от три години. Нищо, че много преди това авторитетни чуждестранни издания вече бяха публикували репортажи за качеството на въздуха в София, а през 2013 г. Европейската агенция по околна среда излезе с доклад, според който България има най-мръсния въздух сред държавите от ЕС. (Дългогодишното безмълвие на управляващите по този проблем напомня за рефлексите на една друга власт, която така и не предупреди гражданите на НРБ за аварията в Чернобил през април 1986 г.) По време на предизборните дебати за местния вот Фандъкова неуморно обясняваше за двата най-големи източника на замърсяване в София – автомобилите и отоплението на твърдо гориво. Обясняваше и за кампанията за безплатна подмяна на старите печки. Реалната подмяна обаче стартира чак в началото на 2020 г., така че ефектът от това, че хиляди домакинства ще изоставят печките на твърдо гориво, ще даде глътка свеж въздух едва през следващия отоплителен сезон. Около 55 000 домакинства в София се отопляват на дърва и въглища. Осигурени са близо 7 милиона евро за подмяна на кюмбетата, като 60% от тази сума са безвъзмездни средства по програма LIFE на Европейската комисия. За други 15 000 домакинства средствата идват от Оперативна програма \"Околна среда\" (ОПОС). Да допуснем, че няколко хиляди домакинства ще преминат на отопление с пелети, ток, парно или газ. Но в повечето случаи отопляваните домове са със стара дограма и без изолация, така че смяната на една печка с друга е само част от решението. Освен това по ОПОС се изисква домовете, в които ще се подменя отоплението, да са законни, което означава, че значителна част от ромските къщи няма как да бъдат обхванати. Властта е загърбила проблема и не търси решения за узаконяване на тези постройки. Столична община така и не изпълни друго от добрите намерения, обявено още преди месеци – да инициира законодателни промени, така че да се обвърже отпускането на енергийни помощи, каквито в момента получават около 210 000 домакинства в България, със смяната на печките на твърдо гориво. \"Замръзнаха\" и други мерки от Плана за действие при замърсяване на въздуха – увеличение на таксите за влизане на камиони в София и за използване на строителна техника. Сега кметската управа предлага по-високи данъци за автомобилите от 2020 година – под претекст, че приходите от тях ще отидат за мерки за чистотата на въздуха. За сравнение нека видим как се справят в Краков – град с почти двойно по-малко население от София, но привлякъл близо два пъти повече чуждестранни туристи от българската столица – 3,3 милиона за тази година. По данни на citylab.com, от 2012 насам 25 000 печки на твърдо гориво са изведени от експлоатация, а домакинствата с ниски доходи са получили пълна финансова подкрепа за преминаване към централно отопление. С дронове и топлинни сензори общината следи останалите и налага глоби за незаконно изгаряне. В България, където чистотата на въздуха е сериозен проблем, проверките на Столичния инспекторат не може да са просто спорадични – те трябва да са постоянни. И още: глобите трябва да се събират, а системните замърсители на въздуха да бъдат огласени и следени. След въведения само два пъти през 2018 г. \"зелен билет\" за градския транспорт в дни на голямо замърсяване Столичната община явно е изоставила и тази мярка. Следователно се налага редукция на програмата със стоте мерки. Напролет в София ще бъде пусната третата линия на метрото, която ще облекчи трафика с 25%. \"Ако го нямаше метрото, 79 000 тона повече вредни вещества ще се изхвърлят годишно във въздуха\", заяви вчера шефът на \"Метрополитен\" Стоян Братоев. Чудесно. Всичко останало обаче си е по старому, включително и пиарските начинания на \"Московска\" 33. На 16 ноември м.г. Столичната община за първи път инициира Ден за по-чист въздух, предвиждащ отказ от личните и служебните автомобили. Тази година такива инициативи нямаше – изглежда, че местната администрация е забравила собствения си почин. А иначе би могла целогодишно да се откаже от автомобилите. Градският транспорт работи за всички жители и гости на столицата.", "date": "2019.12.10", "title": "Не дишай! В София си"}
{"url": "https://www.dnevnik.bg/sport/2019/12/10/4003356_snimka_na_denia_kraiat_na_muchitelnoto_chakane_za/", "text": "Арсенал\" сложи край точка на лошата си серия. Клубът трябваше да изиграе десет мача и да чака 46 дни, за да спечели, но го направи. \"Топчиите\" се наложиха с 3:1 срещу \"Уест хем\" като гост с головете на Мартинели, Никола Пепе и Пиер-Емерик Обамеянг.", "date": "2019.12.10", "title": "Снимка на деня: Радостта след края на мъчителното чакане за \"Арсенал\""}
{"url": "https://www.dnevnik.bg/sviat/2019/12/10/4003362_putin_i_zelenski_dogovoriha_pulno_prekratiavane_na/", "text": "Руският президент Владимир Путин и украинският му колега Володимир Зеленски са съгласили на пълно прекратяване на огъня в Източна Украйна до края на 2019 г. Това се разбира от  съвместeн документ , приет при първата им двустранна среща в Париж. Разговорите им се състояха в деня на четиристранен диалог в \"нормандски\" формат в Париж заедно с германския канцлер Ангела Меркел и френския президент Еманюел Макрон. Първата от три точки, отнасяща се до прекратяване на огъня, включва и усилия до края на годината да бъдат освободени и разменени задържаните от двете страни в хода на конфликта на принципа \"всички за всички\", с пълен достъп на Червения кръст до задържаните. Втората точка е раздалечаване на силите на Киев и бойците в още три точки на контакт в Донбас до март 2020 г. (преди месец и половина  това се случи за пръв път в три точки в Източна Украйна ). Минските споразумения (приети в същия четиристранен формат преди над четири години) трябва да се прилагат и да се работи за утвърждаване на специалния статут (възможност местно самоуправление) и изборите в Донбас, които да бъдат признати от Организацията за сигурност и сътрудничество в Европа. Третата точка гласи, че четиримата трябва да се съберат - отново в този формат - в следващите четири месеца, за да видят дали има резултат от решенията им. Трябва да се обсъдят и \"политическите условия и тези, свързани със сигурността, за местни избори\" в Донбас.      Какво обявиха лидерите На последвала пресконференция се спомена и съгласието прекратяването на огъня да се наблюдава денонощно - 24 вместо досегашните 12 часа. На пресконференцията  , който бе  под натиск от опозицията да не прави големи отстъпки пред Путин , каза, че е подчертал нуждата да се върне \"пълният контрол\" на Киев над Източна Украйна и да бъдат изтеглени оттам всички тежки оръжия. Той припомни позицията на Киев, че няма как Украйна да бъде федерална държава - нещо, което Москва преди е настоявала да се промени в украинската конституция. Този въпрос е важен и заради понятието \"особен статут на Донбас\", който   иска да бъде записан в конституцията на Украйна. Зеленски досега предлагаше това да е само част от нов закон или да бъде продължен старият, който е в сила, но на практика не се прилага. Путин добави, че Москва държи говорещите руски в Украйна да имат \"равни права\" с останалите.      , когото западни и руски експерти наблюдаваха внимателно заради значението на срещата за бъдещите му отношения с Путин, заяви, че новата архитектура на европейската сигурност изисквада бъде решена украинската криза. По думите му между Киев и Москва остават различията за това кога да са изборите в Източна Украйна. Вотът, който е важно условие на Русия,  е част от т. нар. формула на Щайнмайер , която представители на Зеленски се ангажираха да бъде изпълнена на среща в Минск тази есен. Зеленски вече е предупреждавал, че не би приел избори, преди Украйна да е поела напълно контрола върху източната си граница.  заяви, че е доволна от разговорите и че при тях е показана \"добра воля\" за решаване на кризата, макар че работата тепърва предстои. Путин след срещата със Зеленски: Доволен съм Срещата на Путин и Зеленски изненада някои журналисти. След над два часа и половина четиристранни разговори екипите на украинския президент и Кремъл обявиха, че се очаква пресконференция на четиримата лидери, след като държавните глави на Русия и Украйна приключат. Вместо това в средата на този разговор на четири очи бе съобщено, че Меркел и Макрон отново ще се присъединят към тях. Това се случи след час, около 22:15 ч. българско време, а съвместното изявление бе над два часа и половина по-късно. Путин нарече разговора със Зеленски \"конструктивен\" малко след срещата и, попитан от журналисти за резултата от нея, каза на английски: \"Доволен съм.\" И украинският президент потвърди това, като нарече диалога с Путин \"много позитивен\", но добави, че има нерешени въпроси.", "date": "2019.12.10", "title": "Путин и Зеленски договориха пълно прекратяване на огъня в Донбас този месец"}
{"url": "https://www.dnevnik.bg/evropa/2019/12/10/4003213_brekzit_ili_nov_referendum_vuzmojnite_scenarii_sled/", "text": "Брекзит или нов референдум? С вота си на предсрочните парламентарни избори на 12 декември британците ще решат отново бъдещето на своите отношения с ЕС. Ето различните сценарии: Борис Джонсън печели Премиерът еврофоб Борис Джонсън свика тези избори, след като загуби мнозинството си в парламента след разногласия с малкия си - северноирландски съюзник - Демократичната юнионистка партия (ДЮП) и вътре в самата Консервативна партия под каква форма да се състои Брекзит, одобрен през юни 2016 г. от 52 на сто от британците. Проучванията на общественото мнение  му отреждат достатъчен брой депутати, за да прокара през парламента споразумението за развода, което е договорил с Брюксел, и да осъществи Брекзит на предвидената дата - 31 януари. Но сагата няма да свърши дотам: нищо няма да се промени в краткосрочен план поради преходния период, предвиден в споразумението за развода, за да смекчи шока от излизането от ЕС. Освен това Лондон ще има срок до 31 декември 2020 г., за да договори бъдещите си отношения с европейския клуб. Този срок обаче изглежда вече почти невъзможно да бъде спазен, тъй като подобни преговори обикновено отнемат години. Експертите вече залагат за удължаване на преходния период. Правителство на малцинството Водещата опозиционна партия - Лейбъристката, изостава в социологическите изследвания и нито едно не предвижда убедителна победа за нея. Тя обаче би могла за сметка на това да събере достатъчно гласове, за да осуети консервативно мнозинство. Тогава лидерът на партията Джереми Корбин, видимо клонящ наляво, би влязъл в конкуренция с Борис Джонсън за сформирането на ново правителство, което по принуда ще има нужда от подкрепата на една от по-малките партии. През 2017 г. предшественичката на Джонсън - Тереза Мей, беше принудена да се съюзи със северноирландските юнионисти, за да си осигури мнозинство. Този път обаче ДЮП е твърдо против сключеното от Джонсън  споразумение за Брекзит , което дава на Северна Ирландия различен статут от този на останалата част на страната. Лейбъристите дадоха да се разбере, че ще се опитат да управляват сами, но застъпниците на идеята за независимост от Шотландската национална партия заявиха, че са готови да подкрепят евентуално правителство на Корбин, при условие че той разреши нов референдум за независимост на Шотландия след неуспешния вот през 2014 г. Втори референдум Лейбъристите обещаха да предоговорят споразумението с ЕС, сключено от Борис Джонсън, и да подложат резултата на референдум в срок от шест месеца след идването им на власт. Джереми Корбин уверява, че ще остане неутрален, но други членове на лейбъристкото ръководство казват, че ще водят кампания за оставане в ЕС. Шотландската национална партия, малката партия на либералдемократите и уелските националисти от Партията на Уелс (\"Плайд Къмри\") са анти-Брекзит. Сондажите показват, че британците също остават разделени по въпроса, макар и с известен уклон в полза на \"оставане\" (Remain).", "date": "2019.12.10", "title": "Брекзит или нов референдум? Възможните сценарии след изборите"}
{"url": "https://www.dnevnik.bg/detski_dnevnik/2019/12/10/4003293_vsichko_koeto_ne_se_osmeliavate_da_pitate/", "text": "Книгата \"Всичко, което не се осмелявате да попитате...\" (...своите родители, учители, дори приятелите си) е френски бестселър за сексуално образование, създаден за децата, навлизащи в пубертета. Това е книга с отговори на много и важни въпроси за любовта и секса, които децата си задават в тази възраст. Издаден за първи път преди повече от 15 години, днес текстът й се радва на голям интерес в цял свят - преведен е на 19 езика, а вече и на български, съобщи издателство \"Пурко\", под чиято марка излезе книгата с оригиналните илюстрации на френския карикатурист ЗЕП. \"Всичко, което не се осмелявате да попитате...\" поднася информацията на разбираем език и със забавни комикси под формата на въпрос с кратък отговор. Диалогичното и съвременно съдържание е създадено за младия читател, който понякога трудно задържа своето внимание. Написана с чувство за хумор, книгата ще бъде особено полезна и за родителите и учителите, които често изпитват затруднение да започнат разговор на сексуална тема с вече порасналите си деца. Текстът би могъл да ги предразположи и улесни в избора на сигурна информация, съобразена с предтийнейджърската възраст. Чрез \"Всичко, което не се осмелявате да попитате...\" възрастните ще разберат през какви трудности преминават децата, както и може би ще намерят отговор за неочакваното поведение на бъдещите и настоящи тийнейджъри вкъщи и в училище. Книгата може да се ползва успешно и от психолози в работата им с децата, които растат.", "date": "2019.12.10", "title": "Всичко, което не се осмелявате да питате"}
{"url": "https://www.dnevnik.bg/biznes/2019/12/10/4003390_menpauur_vseki_deseti_rabotodatel_planira_novi/", "text": "Във всички индустрии и региони на България работодателите планират да наемат нови служители през първото тримесечие на 2020 г. Десет процента от 623 работодатели, включени в обзорното изследване на \"Менпауър груп\" (ManpowerGroup) за заетостта, планират да наемат нови служители между януари и март, шест процента предвиждат да намалят работната сила и 82 процента не очакват промяна. Най-големи очаквания за наемане има в големите компании, по региони лидер е Варна, а сред бизнесите най-активни ще са в минното дело, в строителството и в транспорта и логистиката. В добивната индустрия за периода януари-март се предвижда най-силният пазар на труда от две години насам. За да избегнат трудностите при назчаването на работници, компаниите прибягват към превъзлагане на специфични задачи, сочат резултатите. След като данните бъдат коригирани спрямо сезонните колебания, нетната прогноза за заетостта 1 е +7% и остава непроменена в сравнение с предишното тримесечие и същия период на миналата година, се казва в съобщението на компанията. \"Настроенията на работодателите на пазара на труда в България остават оптимистични и компаниите във всички индустрии и региони планират по-скоро да увеличат, отколкото да намалят нивата на заетост,\" каза Александър Хангимана, управляващ директор на \"Менпауър груп Балкани. \"Също така забелязваме, че компании от различни сектори започнаха все по-често да се обръщат към алтернативни решения, например аутсорсинг на специфични задачи, в опит да се справят с липсата на таланти и това е една от основните причини за техния оптимизъм,\" добави той. Най-силно темпо на наемане се предвижда в сектор \"Минно дело\", където нетната прогноза за заетостта е +13% - значително увеличение от 12 процентни пункта в сравнение с предишното тримесечие и същия период на миналата година. В строителство прогнозата е +12%, а в производството, транспорта, складирането и комуникациите - с по +11%. Във финансите, застраховането, на имотния пазар и в бизнес услугите се очаква търсенето на работна ръка да се увеличи с 9 на сто, а в публичния сектор - с 8 процента. Най-слаби са очакванията за увеличение на работната ръка в селското стопанство - +1%. Намеренията за наемане намаляват в пет от 10-те индустриални сектора в сравнение с предишното тримесечие, като сектор \"Земеделие, горско стопанство, лов и риболов\" отчита най-значителен спад от 9 процентни пункта. Спрямо същия период на миналата година плановете за наемане се засилват в пет от 10-те индустриални сектора - \"Минно дело\", \"Публичен и социален сектор\", \"Строителство\", \"Транспорт, складове и комуникации\" и \"Производство\". В същото време перспективите за наемане намаляват в четири сектора със значителен спад от 20 процентни пункта в сектор \"Финанси, застраховане, недвижими имоти и бизнес услуги\". За девето поредно тримесечие най-силен пазар на труда се очаква във Варна, където нетната прогноза за заетостта е +13%. Предвижда се скромно увеличение на числеността на служителите в Пловдив и София с прогнози от +8%, докато прогнозата за Бургас е +7%, а работодателите в Русе отчитат най-слабите намерения за наемане с прогноза от +3%.", "date": "2019.12.10", "title": "\"Менпауър\": Всеки десети работодател планира нови назначения, 6% ще съкращават"}
{"url": "https://www.dnevnik.bg/evropa/2019/12/10/4003392_bulgarskite_domakinstva_sa_chetvurti_v_es_po_razhodi/", "text": "През 2018 година домакинствата в ЕС са похарчили над 1.047 трилиона евро (6.6 процента от БВП на съюза) за храни и безалкохолни напитки, сочат данни, публикувани вчера на сайта на Евростат. Това се равнява на 12.1 процента от общите разходи за потребление и е третата категория по обем на харчовете след \"жилище, вода, електричество, газ и други горива\" с 24 процента и \"транспорт\" с 13.2 процента от домакинските разноски. Домакинствата в Румъния са похарчили близо една трета от парите за храни и безалкохолни напитки (27.8 процента). След тях се нареждат литовците (20.9 процента) и естонците (19.6 процента). България е на четвърто място, като близо една пета (19.1 процента) от разходите на домакинствата са били за храни и безалкохолни напитки.      В дъното на класацията са Великобритания (7.8 процента), Ирландия (8.7 процента), Люксембург (9.1 процента) и Австрия (9.7 процента). Най-голям спад на разходите за храна има в Литва, а най-силен скок - в Чехия и Словакия.", "date": "2019.12.10", "title": "Българските домакинства са четвърти в ЕС по разходи за храна"}
{"url": "https://www.dnevnik.bg/kultura/2019/12/10/4003000_trudna_izpoved_razkaz_ot_mitologiia_na_prehoda_ot_alek/", "text": "                         Така се случи, че въпреки възможностите и изкушенията, които предлагаше животът в чужбина, избрах да прекарам по-голямата част от 90-те в България. Първият разказ в тази антология е написан през 1989-а, а последният – някъде в края на 97-а. \"Да ти се случи да живееш в интересни времена\", гласяло древно китайско проклятие. Е, случи ми се. Или по-скоро, случи НИ се. Живяхме и оцеляхме: кой повече, кой по-малко. А имаше, разбира се, и такива, които въобще не оцеляха – за тях също става дума в тази книга. Може би неслучайно разказите най-често се водят от първо лице, а лирическият герой държи да подчертае, че се явява свидетел, а понякога дори и пряк участник в събитията. Давам си сметка, че такава роля предизвиква очаквания за документална достоверност. Боя се, че тези очаквания ще бъдат излъгани. Никога не съм си поставял задача да бъда хроникьор на епохата. Това са всъщност моите рефлексии на действителността. Хроника на въображението, забило по дивите пътища на свободата – без спирачки, без табута. Документ за странните движения на фантазията, провокирани от революционните по мащаб и интензитет промени в обществото. Хиперболизирани, демонични, смешно-страшни фрески, запечатали разпада на една утопия. Моят начин да оцелея! Бях там, бях тогава и ще свидетелствам за общата ни лудост. За възторга и падението, за абсурда, пронизал ежедневието ни, за нихилизма, покълнал от корена на надеждата. За вечната човешка слабост и вечната несбъднатост на утопиите. Бях там: и когато старото се срина, и когато новото се въздигна, и когато новото се пропука, а под него се показа старото... Бях там. Не избягах. Видях всичко с очите си, но го описах така, както го видях със сърцето си. А какво ще видиш ти, читателю, вече е съвсем друг въпрос. Възможно е да си кажеш: ама какви са тези абсолютни щуротии?! Понякога и аз си казвам същото. Чета и се чудя: как са ми хрумнали тия неща, откъде, защо? Интересните времена раждат интересни форми на мисълта. Оставих всичко, както си беше, като стая на тийнейджър след вихрен купон, като лаборатория на ненаситен експериментатор с все още димящи епруветки и колби, в които къкрят непредсказуеми съединения. Не съжалявам за нищо. Миналото не може да се промени. Променя се само настоящето. Авторът      ТРУДНА ИЗПОВЕД ...Направи му впечатление, че днес клубът е някак различен. Дори необичаен. Беше разхвърлян. Столовете бяха разместени, по паркета личаха кални следи, портретите от стените бяха изчезнали. Сякаш тайфун беше минал през залата; Геодон недоверчиво изучаваше остатъците от храна, пръснати по заседателната маса, празните шишета, угарките... Кой е вилнял тук? Какво? Изпита хлад. Усети несигурност. Залата изведнъж му се стори огромна. В дъното ѝ самотно стърчеше тясна кабинка от червен плат. Той се запъти бързо натам, сякаш търсеше убежище от безпорядъка наоколо. Паркетът жалостиво проскърца. Кабинката беше разделена на две части. До стената имаше висока груба табуретка. Геодон седна и доближи лице до малкото зарешетено прозорче, изрязано в шперплатовата преграда. – Другарю – прошепна плахо той, – аз дойдох. Не очакваше да получи отговор и все пак изчака около минута, преди да подхване своята дълга, мрачна изповед. Каква кошмарна седмица! Хората направо бяха пощурели. Толкова лекомислени и злонамерени изказвания! Толкова необмислени и опасни постъпки! Господи, каква мръсотия... Чувстваше се по-задръстен от всякога. Защо, защо хората бяха тъй зли и притворни, та нямаха доблестта да се явят сами пред милостивия служител и да му разкажат за думите и делата си, да му разкрият тайните си нечестиви помисли? Не се съмняваше, че ще им олекне. Но те предпочитаха (изглежда, такава е природата на грешниците) да се крият в мишите си дупки, да се събират скрито, по късна доба, и да хулят, озъртайки се боязливо; да хулят всичко онова, на което се крепеше мирозданието. Да хулят. Да хулят. Ала има, има един по-висш промисъл, който бди над човека и го предпазва от окончателна гибел. И ето че той, Геодон, беше станал част от нея, поемайки драговолно кръста да изповядва чужди грехове. Вече двайсет години. Всяка неделя. Мозъкът му се бе превърнал в магнетофон – паметта му запечатваше всяка изтървана дума, всеки случаен жест. Понякога му се струваше, че помни прекалено много неща; на пръв поглед неща безобидни, безполезни и незначителни – сведения, които служителят можеше и да откаже да приеме. Ала това не се случваше никога. Напротив, човекът от другата страна на прозорчето беше ненаситен. Винаги искаше да знае всичко и още, и повече. Задаваше въпроси. Изгребваше паметта му до последното зрънце. Днес служителят беше странно мълчалив. Геодон говореше бавно, несигурно; думите лъкатушеха като тясна пътечка през тресавището на паметта му – хлъзгави, коварни, нестабилни. Движеше се предпазливо от дума на дума; спираше, връщаше се и отново продължаваше, изпитвайки предварително всяка – няма ли да го подведе. Липсваха му насочващите, ободряващи въпроси. Разбирането. Интересът. Онази невидима връзка, която осъществяваше трафика на информация, сякаш бе прекъсната. – Другарю... – прошепна той умоляващо. Ала никой не му отговори. Почувства се изоставен, предаден. Опита се да продължи, но се запъна, заплете се; започна да пелтечи. Думите рикошираха в стената от мълчание и се връщаха обратно в главата му. – Другарю! – повтори отчаян. Няколко минути остана неподвижен, с натежала от думи глава. Докато се реши. Стана, заобиколи кабинката и надникна в другата половина. Там нямаше никого. Табуретката беше обърната нагоре с краката. На пода съхнеше голямо лайно. Миришеше. \"Вандали!\" – каза си той. Добра се до средата на залата и се тръшна на един стол. Главата го болеше. Разни изречения циркулираха безсмислено из гънките на мозъка му като детски влакчета с безброй вагончета – звънят, свирят, тракат. Омагьосан кръг... Обикновено се прибираше за обяд в твърде приповдигнато настроение. Отрезвен, пречистен, мозъкът му празнично сияеше. О, какви прекрасни, прости мисли се раждаха в главата му тогава! Но сега... – Какво ти е? – изумено го попита жена му. – Да не си влюбен? Влюбен ли?... Беше скапан. Затвори се в спалнята и дръпна пердето. Не искаше да вижда. Не искаше да чува. Искаше да легне по гръб и да забрави всичко. Лежеше и си представяше, че главата му е празна. Празна тъмна дупка. Това не помагаше, защото не беше истина: вътре гъмжеше от хиляди неща. Хиляди глупости. Не, какви ти глупости! Сетивата му бяха нащрек. През стената долиташе сигналът на вражеска радиостанция. Съседите коментираха нещо на висок глас. Невидимо копче включи допотопния магнетофон в главата му: тежките ролки се завъртяха, проскърцвайки ритмично. Трупаха думи. Още думи в бедната му глава. Не можеше да ги спре. Ролките се въртяха. Придърпа две възглавници и ги притисна към ушите си. На другата сутрин, вместо да иде на работа, Геодон отново се запъти към клуба. Имаше недоспал, измъчен вид. Мозъкът му цяла нощ беше жужал и бръмчал като разбунен кошер. Вървеше бързо, с малки твърди крачки като механична играчка, пусната на високи обороти. Беше ветровит ноемврийски ден с ята от мъртви листа, кръжащи над сградите. Уличният прахоляк драскаше обувките. Клубът беше заключен. Заключен и запечатан. Геодон не можеше да повярва; няколко пъти натисна дръжката. Напразно. Долепи лице до един от прозорците и надникна вътре. Дори не беше почистено... Кабинката унило стърчеше в дъното, ала Геодон знаеше – там няма никого. Дъхът му остави печална мъглявина върху стъклото. Сгуши се в полушубката си и застина в една ниша, недалеч от входа. Зачака – час, може би два. Вятърът премяташе листа по керемидите, гугутките мързеливо прелитаха от стряха на стряха и гукаха. Гу-гу-гу... Какво искат да кажат с това \"гу\"? По инерция мозъкът му прищрака и записа подозрителния звук. Гу. Гу. Гу. По дяволите! \"Май че откачам\" – каза си Геодон. Прекара остатъка от деня в безцелно скитане по улици и по градинки. Но както и да се шляеше, накрая стъпките му неизменно го отвеждаха пред клуба. Опитва бравата – заключена. Лепенките с печатите стоят непокътнати. И пак поема – безкрайни скучни обиколки. С вдигната яка и прихлупен каскет. А под каскета думите дрънчат ли, дрънчат като гайки в метална кутия. Вечеряха мълчаливо. Малко преди да седнат на масата, жена му беше казала: – Изглеждаш уморен. – Ти също... – бе отвърнал той. Имаше чувството, че дъвче хартия. Голата крушка по средата на тавана пръскаше безцветна светлина. Стените на кухничката бяха отрупани с рафтове. Рафтовете – натъпкани с буркани. През мътната саламура надзъртаха камби и краставици със сплескани мутри. – Ще взема да си легна – рече той, след като се навечеря. В зъбите му се бяха заплели жилави месни конци. \"Що за гадости ни пробутват напоследък!...\", хрумна му неочаквано. После се сети, че това е твърде неподходяща и опасна мисъл, и побърза да я забрави. Обаче мисълта не си отиваше; стоеше си в главата му, залепнала като муха върху мухоловка. Ролките се въртяха. – Ами лягай си... – подкани го жена му. – Ти няма ли да си лягаш? – осведоми се механично той. – След като измия чиниите – отвърна тя. Отдавна не спяха заедно. Лежаха един до друг като два чувала пясък върху грубата везна на пружината. Тежаха еднакво. Когато единият захъркаше, тялото му постепенно пропадаше надолу, натежало от сънища и умора. Скоро след това обикновено заспиваше и другият и везната отново се изравняваше... – Спиш ли, Лукреция? – прошепна той в тъмнината. Едрото ѝ тяло се размърда под завивката. Лъхна го дъх на престояла плът. – Лукреция, искам да ти кажа нещо – рече той. Тя се обърна тежко по гръб. Ухото ѝ зейна срещу него. – Казвай – промърмори в полусън. Геодон се поколеба. Все пак това беше секретна информация... Но чувстваше, че ако не започне да говори, главата му ще се пръсне като стар гноен цирей. Естествено, няма да изпее всичко. Далеч не всичко и не най-важното. Само една малка част, колкото да свали налягането под черепа. – Лукреция – поде предпазливо той, – съседите отново слушат чужди радиостанции... Старият Рунев по цял ден се хвали с вносните си маратонки. А синът му седнал да разправя вицове пред блока. Дъщерята на Куфов пее на английски. Димитър от службата ми каза под секрет, че купил сто долара. Гълъбите гукат накриво, Лукреция... Думите потъваха в зеещото ухо, лутаха се известно време из сънения, негостоприемен мозък на жена му и излитаха през другото ухо. Известно време се рееха в тъмнината като уплашени пеперуди и неполучили прием отникъде, се връщаха отново в главата му. – Лукреция, чуваш ли ме? – прошепна той. – Говориш глупости – рече тя с каменен глас. – Не, не са... – опита се да спори той, ала никой не му отвърна. Пружината от другата страна бавно започна да хлътва. От сутринта ръмеше ситен леден дъждец. Мокри улици. Мокри автомобили. Чадъри. Подгизналите им краища унило приплясват като криле на измръзнал птеродактил. Геодон седеше в кварталната кръчма, сам на масата в дъното, и обръщаше чашка след чашка. Отново не беше на работа. Не можеше да го понесе: колегите му не правеха нищо друго, освен да сплетничат и да злословят. Не и днес! Отпи солидна глътка. Това помагаше. Засега. В главата му се бе спуснала плътна завеса. Иззад нея долавяше приглушено шумолене. Като мравки в кибритена кутия. Кръчмата постепенно се пълнеше; задимяваше се. Изведнъж установи, че вече не е сам на масата. Насреща му се бе разположил непознат мъж. Изглеждаше така, сякаш бе седял тук от самото начало. Кръстосал крак връз крак, подпрял бодливата си буза на лакът. Беше млад. Пръстите му неспокойно танцуваха по стените на пълната чаша, очите му шареха. – Здрасти, как я караш! – живо подхвърли той, щом усети, че е забелязан. Геодон изумено премигна: – Наздраве! – непознатият вдигна чашата си. Геодон вдигна своята. Познаваха ли се? А може би онзи го познаваше. Откъде? Изведнъж го осени особено подозрение. Самият той през всички тези години никога не беше виждал служителя, пред когото изливаше съкровищницата на паметта си. Чуваше гласа му, усещаше дъха му – невинаги твърде приятен, но самият човек винаги бе оставал скрит от погледа му в съседния отсек на кабината. – Как я караш? – повтори непознатият. – Как си, искам да кажа... Какво ново по тия места? Беше му трудно да прецени – познава ли гласа. Самият служител понякога също променяше гласа си, от което Геодон бе заключил – понякога те се сменят. Или ги сменят. Какво целеше с тия въпроси? Дъхът му със сигурност беше противен. Имаше лоши зъби. Така ли изглеждат служителите? А може би се прикрива под фалшива външност. Значи преградата между тях още стои. Както досега. Онова, което ни разделя, всъщност ни съединява. Странна мисъл, нали? – Защо мълчиш? – подхвърли озадачен непознатият. – Толкова ли нямаш какво да кажеш?... Той! Точно той! – Ами... – подхвана Геодон съучастнически – съседите отново слушат чужди радиостанции. Старият Рунев се хвали с вносните си маратонки. Синът му разправя вицове. Дъщерята на Куфов пее на английски. Димитър от службата купил сто долара на черно. Гълъбите, такова, и те... – Какви ги дрънкаш – прекъсна го мъжът. – Какви ги дрънкаш! Сложи пръст на челото си и го завъртя многозначително. Геодон млъкна виновно. Завесата се беше вдигнала: мравките отново пълзяха под черепа му. Косата му настръхна едва доловимо. Клепачите му нервно затрепериха. Непознатият му хвърли дълъг поглед, изпълнен с досада, взе чашата си и се премести другаде. Глъчката постепенно се усилваше; без да иска, Геодон започна да попива разговорите от съседните маси. Грубите високи гласове нахлуваха в главата му като пияни каубои. Ритаха, удряха, стреляха. Ролките на стария магнетофон заскрибуцаха. Стените на черепа му започнаха застрашително да пращят. Плати и побягна. На стълбите едва не се сблъска с Рунев. Слизаше да изхвърли боклука. Напет, жизнен старец, бивш треньор по плуване. Беше обул демонстративно новите си вносни маратонки. – Екстра са! – отбеляза той, поглеждайки към краката си. Геодон понечи да се шмугне мълчаливо нагоре, но онзи му препречи пътя със смрадливата кофа. – Това се казва обувка... – рече замечтано Рунев. – Виж само каква кожа, а? Каква подметка... Супер, нали! Ние след сто години само езиците им не можем да направим. Да. Помни ми думата: след сто години! Това е. Изкуство, братко! Изкуство... Гласът му остана да кънти в главата на Геодон дълго след като отмина надолу с проклетата си кофа. Заредиха се скучни, мъчителни дни. Не смееше да си подаде носа навън от страх да не се натъкне на нещо, което по силата на инерцията и дадения обет щеше да го обремени. Но и стоенето вкъщи по цял ден сам не даваше по-добри резултати. В задръстената му глава протичаха необясними, крайно обезпокоителни процеси. Насъбраната престояла информация като че ли започваше да гние и да отравя собствените му, доскоро благочестиви мисли. Понякога например си казваше: \"За всичко е виновна системата\" или \"Рибата се вмирисва откъм главата\", или пък нещо друго, не по-малко двусмислено и опасно. Никога досега не бяха му хрумвали подобни мисли и това безкрайно го натъжаваше. Ала по-страшното бе, че мозъкът му педантично записваше тези лекомислени хрумки, сякаш бяха изречени от случаен минувач. Складираше ги механично в паметта му, без да се интересува от болките и пращенето по шевовете на черепа. Ролките се въртяха. И дори когато седеше сам, напълно сам, стиснал в отчаяние главата си между дланите, долавяше жалното им скрибуцане... Записваха собствените му мисли. В такива мигове предпочиташе да бъде навън – да тича между дърветата в кварталната градинка или да събаря боклукчийски кофи по улиците. Харесваха му трясъкът, дрънченето и целият този боклук, пръснат по паважа като изкормена памет. Ала понякога се случваше да го изпреварят: оказваше се, че някой друг е минал преди него и е обърнал всички кофи. Напразно надзърташе по дворове и входове. Беше времето на обърнатите боклукчийски кофи... Стовари се запъхтян на една пейка. Свали каскета си и избърса запотено чело. Пейката беше мокра. Беше валяло. До крака му имаше продълговата локвичка. В дъждовната вода плуваше кафяво листо. Разбъркани, разбити на букви и срички, думите в главата му отново се съединяваха; търсеха се една друга и се подреждаха като атоми на дълга, чудовищна молекула. Някакъв пес изскочи между дърветата, приближи се и започна да го души. Голямо, кално животно. Доколкото можа да прецени – сетер. Кучето се изправи на задните си крака и се втренчи в лицето му. – Ти да не си се загубил, а? – промърмори Геодон. От изплезения език на кучето се вдигаше пара. – Да не си избягал, а?... – продължи да го подпитва Геодон. Животното мълчеше, вперило умните си очи в неговите. Внезапно Геодон се наведе към кучето, сложи ръка на устата си и рече: – Ще ти кажа нещо, ама ще си траеш. Сетерът кимна. – Съседите – подхвана шепнешком той – слушат чужди радиостанции. Имам и един друг съсед... – Гласът му неочаквано се оживи. Заговори бързо и отсечено, сякаш докладваше пред някаква висша инстанция. Озадачено от доверието, което му се оказваше, кучето остана няколко минути в позата на прилежен слушател. После без видима причина стана, подви опашка и побягна нанякъде. Геодон млъкна и тъпо се загледа след него. Пустите алеи сивееха в здрача. От булеварда долиташе ръмжене на претоварени автобуси. Дълги жълти светлини се стрелкаха между дърветата. Беше студено. Геодон седеше на пейката – вдървен, свит в полушубката си. Ролките скърцаха тънко и протяжно в главата му като прищипани щурци. Седеше и не помръдваше. Сякаш бяха източили кръвта от тялото му и бяха налели живак. Една катерица се шмугна зад него и чевръсто се покатери върху близкото дърво. Изведнъж му се стори, че някой стои зад гърба му и го наблюдава. Сковано завъртя глава. Вратът му изпука. Зърна размазания силует на едър човек. – Ей, какво си ме зяпнал! – изръмжа прегракнало той. Човекът мълчеше. – Какво искаш? – попита Геодон и добави кисело: – Аз съм мъж. Онзи не каза нищо. Просто си стоеше и го гледаше. Беше доста едър. Добре сложен тип. Геодон с мъка изправи вдървеното си тяло и се приближи до непознатия. – Хм – изсумтя той и се почеса по напращялата от думи глава. Срещу него стоеше паметник. Това не му направи особено впечатление. Облегна се на каменната ръка, стиснала остър предмет с неясно предназначение, и каза: – Странни работи стават напоследък... Съседите слушат чужди радиостанции. Дъщерята на Куфов пак се е разпяла на английски. И Рунев с тия вносни маратонки... Замълча. Вдигна поглед към каменното лице. Изглеждаше спокойно и съсредоточено. Лице на човек, който слуша. Окуражен, Геодон продължи да говори. Да излива мръсния боклук на паметта си. Говори дълго. Каза всичко. Човекът слушаше. Беше добър слушател. Не знаеше дори името му. Бронзовите букви бяха откраднати, в камъка личаха само дупчиците, като извънземна азбука. Геодон продължи да идва. Всяка седмица. В петък, след пет, когато градинката опустява. Идва тук и докладва. Какво казал този, какво направил онзи. Хората са толкова непредпазливи и злонамерени!... Човекът слуша. Геодон говори. И това като че ли е всичко. Един ден Геодон отново пристига. Както винаги, в петък, след пет. Мозъкът му искри и припуква като претоварена електрическа мрежа. Ролките фалшиво скрибуцат. Но паметника го няма. Не може да повярва. Дълго се взира в разкъртения постамент. Как така? Защо? Тихо е. Прехвърчат снежинки. През тънкото снежно було се виждат потъмнели листа. В земята личат дълбоки черни стъпки. Стъпки на тежък човек.", "date": "2019.12.10", "title": "Трудна изповед (разказ от \"Митология на прехода\" от Алек Попов)"}
{"url": "https://www.dnevnik.bg/na_put/2019/12/10/4002678_koi_specheli_turisticheskite_oskari/", "text": "Етихад\" е най-добрата авиокомпания в света за 2019 г., водеща туристическа дестинация е Португалия, най-добър приключенски туризъм се предлага в Чили, а най-добрата дестинация за бизнес - пътувания е Дубай. Това са част от наградените в отделните категории на световните награди за туризъм. Най-добрите туристически брандове бяха отличениа 26-ти път на церемония с домакин Оман. Учредени през 1993 г. \"туристическите оскари\" обединяват мненията на утвърдени експерти в туристическата индустрия в общо 100 направления. Наградите се раздават на три нива - за конкретна държава, за регион и в световен мащаб. Най-доброто летище е \"Чанги\" в Сингапур, най-добрата плажна дестинация са Малдивите, най-добрият град за посещение е Москва, най-интересна културна програма очаква гостите на Перу (Мачу Пикчу взе наградата и за водеща туристическа забележителност), а в Ямайка най-добре се е почивало семейно. Сред нискотарифните авиокомпании наградата получи AirAsia, най-луксозният хотел в света е Peninsula Paris, а най-романтичното място на света е остров Мавриций. В списъка на наградените прави впечатление все по-силното присъствие на Виетнам. Страната е обявена за най-добрата в света дестинация със запазено култуно-историческо наследство. Виетнамски компании взимат награди в петнайсетина категории. В страната са най-доброто в света ново летище (Ван Дон), водещата културна туристическа атракция ( Sun World Fansipan Legend ), дизайнерски хотел( Hotel de la Coupole MGallery by Sofitel ), хотел с изискана кухня ( La Maison 1888 @ InterContinental Danang Sun Peninsula Resort ), луксозен курорт за сватбени тържества ( JW Marriott Phu Quoc Emerald Bay )и тн. Пълния списък наградени дестинации, курорти, хотели и компании за тгуристически услуги вижте  тук. ", "date": "2019.12.10", "title": "Кой спечели туристическите оскари"}
{"url": "https://www.dnevnik.bg/evropa/2019/12/10/4003395_es_zapochva_da_raboti_po_evropeiski_ekvivalent_na/", "text": "Европейският съюз ще създаде режим за санкции \"в стил \"Магнитски\", за да наказва нарушителите на човешките права. За това се споразумяха външните министри на блока в понеделник, предаде \"Политико\". По време на пресконференция след срещата им новият върховен представител на ЕС за външната политика Жозеп Борел описа човешките права като \"ясен приоритет за европейците и моя мандат\". Той обясни, че \"след искане от страна на няколко държави членки се съгласихме да започнем подготвителна работа за световен режим за санкции за решаване на проблема с нарушенията на човешките права, който ще бъде еквивалентът на Европейския съюз на т.нар. закон \"Магнитски\" на САЩ\". Законът \"Магнитски\" беше подписан през декември 2012 г. от тогавашния президент Барак Обама и беше насочен към руснаци, смятани за отговорни за смъртта на руския адвокат Сергей Магнитски. Оттогава законът се използва за санкциониране на хора, обвинени в нарушения на човешките права по света. \"Имаше силен консенсус за започване на подготвителна работа и Европейската външна служба (дипломатическият орган на ЕС) ще изготви документацията за това с цел да подготви еквивалента на този закон\", обясни Борел, като добави, че \"това ще бъде осезаема стъпка, затвърждаваща водещата роля на ЕС в света по отношение на човешките права\". Според европейски официални лица подготвителната работа ще отнеме месеци. Холандският външен министър Стеф Блок, който настояваше блокът да приеме такъв закон, написа в \"Туитър\": \"Много силен сигнал е, че днес ЕС единодушно реши да изготви закон за световен режим за санкции на ЕС за човешките права.\" Предложеното законодателство все още няма конкретно име. Дипломати от ЕС не искат да го нарекат \"Закон \"Магнитски\" на ЕС\" заради опасения, че името може да се сметне за намек за намерения да се наказват само руснаци (законът на САЩ се прилага за извършители по цял свят). Когато  Европейският парламент призова блока да приеме такъв наказателен режим  по-рано тази година, той заяви, че законът \"трябва символично да носи името на Сергей Магнитски\". Според високопоставен дипломат предложеният режим ще позволи на ЕС да наказва конкретни индивиди, \"без да изпраща посланието, че не искате да имате отношения с тази държава\", защото санкциите ще наблягат на индивидуалната отговорност, а не на националността. Според някои дипломати възможни цели на новия инструмент може да са ирански официални лица. ЕС продължава да държи на ядреното споразумение с Техеран от 2015 г. дори и след изтеглянето на САЩ, но на фона на  протестите в Иран , в които според \"Амнести интернешънъл\" са били убити \"най-малко 208\" души, Брюксел е изправен пред външнополитическа дилема - между придържането към стандартите за човешките права и опитите за поддържане на стабилни връзки с Техеран. По време на пресконференцията в понеделник Борел каза, че линията на ЕС за ядрената сделка \"не ни пречи да наложим санкции, ако това е необходимо от гледна точка на злоупотребите с човешките права, това няма нищо общо с ядрената сделка\". Въпреки това, добави той, \"въпросът не е обсъждан на съвета\" вчера.", "date": "2019.12.10", "title": "ЕС започва да работи по европейски еквивалент на закона \"Магнитски\""}
{"url": "https://www.dnevnik.bg/evropa/2019/12/10/4003396_rukovoditeliat_na_evropeiskata_diplomaciia_prizova_es/", "text": "Новият ръководител на европейската дипломация Жозеп Борел призова блокът да заеме по-уверена позиция във външната политика и да говори \"с езика на силата\", предаде ДПА, цитирана от БТА. \"Трябва колективно да говорим с езика на нашите интереси и на нашите ценности\", написа Борел в писмо до европейските външни министри, които се срещнаха вчера в Брюксел. \"Трябва да говорим повече с езика на силата, не с цел да завладяваме, а да допринасяме за по-мирен, проспериращ и справедлив свят\", каза той. Испанецът заяви, че положението в света сега е \"много тревожно\". \"Ценим нормите, но срещаме отстъпление от тях. Радваме се на ползите от икономическата взаимозависимост, но забелязваме колко са засегнати от силовата политика\", отбеляза Борел. \"С право претендираме да сме пример за мека сила, но нашите конкуренти, съперници и дори съюзници са изкушени да превърнат тяхната мека сила в твърда сила. Търговията, технологиите, парите и информацията се превръщат в оръжие\", допълни той. \"Естествено не би било разумно да играем тази игра. Но би било още по-неразумно да я пренебрегваме. Затова трябва да сме подготвени не само да реагираме, но и да действаме, да се противопоставяме, когато е необходимо, и да предлагаме, когато стане нужно\", каза Борел. Да научим езика на силата означава да сме способни да реагираме с използването на всички средства, с които разполагаме, които не са малко, с цел да имаме собствена позиция в света\", каза новият шеф на европейската дипломация пред журналисти, преди за пръв път да председателства  срещата на външните министри на блока . Миналата седмица  Борел изрази мнение, че  за да се справи със задаващите се предизвикателства - геополитически, технологични и индустриални, ЕС трябва да започне да мисли с мащаб. Новият председател на Европейската комисия Урсула фон дер Лайен,  която встъпи в длъжност на 1 декември , многократно настоя  ЕС да засили ролята си на световната сцена .", "date": "2019.12.10", "title": "Ръководителят на европейската дипломация призова ЕС да говори \"с езика на силата\""}
{"url": "https://www.dnevnik.bg/biznes/2019/12/10/4003397_gazovata_borsa_zaraboti_no_bez_da_se_znae_koi_uchastva/", "text": "Първите сделки, сключени на започнала да действа от понеделник газова борса, са обвити в мъгла - няма информация нито за участниците в тях, нито за цените. Поне формално това трябва да е началото на края на държавния монопол в сектора и първа стъпка към създаването на конкурентна среда за търговците и потребителите, съобщава  \"Капитал\" . Единствените оповестени данни от опериращото борсата дружество \"Газов хъб Бълкан\" са, че са изтъргувани успешно 550 хил. MWh, или 25% от предложения от държавния газов доставчик \"Булгаргаз\" природен газ за доставка през 2020 г. в размер на 2220 GWh (7% от годишното потребление в страната). Началната цена е била 45.45 лв./MW, или с 0.6 лв./MW над утвърдената сега тарифа за природния газ от Комисията за енергийно и водно регулиране. Вторият търг за непродадените количества ще се проведе на 16 декември. За да участват в него, желаещите трябва да се регистрират до 11 декември.  Планът за т.нар. освобождаване на количества от \"Булгаргаз\" предвижда за 2020 г. приблизително 7% от общото годишно потребление в страната да бъде предложено на търгове, за следващата година обемът е 13.5%, след това за 2022 и 2023 г. е съответно 20% и 27.5%, а накрая да стигне до 35%, посочва изданието. Тези количества обаче са ограничени приоритетно за вътрешния пазар и ще могат да се изнасят в чужбина само в краен случай. ", "date": "2019.12.10", "title": "Газовата борса заработи, но без да се знае кой участва и какви са цените"}
{"url": "https://www.dnevnik.bg/evropa/2019/12/10/4003398_strelba_v_bolnica_v_chehiia_ima_niakolko_jertvi/", "text": "Чешкият вътрешен министър Ян Хамачек съобщи за няколко жертви при стрелба в Университетската болница в североизточния град Острава, предаде \"Ройтерс\", позовавайки се на информационната агенция CTK. Първоначалната информация на полицията беше за четирима убити и двама сериозно ранени. По-късно здравният министър Адам Войтех съобщи, че броят на убитите се е увеличил до шестима.      В профила си в \"Туитър\" полицията съобщи, че издирва заподозрян за стрелбата. Болницата е евакуирана. На място са разположени специални полицейски части, обясни Хамачек. Стрелбата се е състояла в чакалнята около седем часа сутринта местно време, каза той пред \"Ройтерс\". По информация на в. \"Днес\" нападението е извършено в клиниката по травматология в болницата. Полицаите казаха, че са получили обаждания за стрелбата в 7.15 часа сутринта местно време и служители са пристигнали на мястото пет минути по-късно. Полицията публикува в \"Туитър\" снимка на мъж, първоначално идентифициран като заподозрян, но по-късно разясни, че той е свидетел и уточни, че се издирва и друг човек. Не е известен мотивът за нападението. Чешката обществена телевизия съобщи, че мъж с белезници е бил изведен от болницата, но не потвърди дали той е заподозрян. Хамачек и премиерът Андрей Бабиш тръгнаха към Острава (на 350 км източно от столицата Прага). Бабиш каза в ефира на телевизията, че нападателят е стрелял от близко разстояние. Четирима души са убити на място, а двама са издъхнали по-късно от раните си, добави той.  ", "date": "2019.12.10", "title": "Стрелба в болница в Чехия, има няколко жертви"}
{"url": "https://www.dnevnik.bg/sviat/2019/12/09/4003180_ne_trump_ne_e_bedstvie/", "text": "                         Президентските избори в САЩ са след година, но още отсега се обсъжда въпросът как ли би изглеждала страната, когато популистът Доналд Тръмп вече няма да е на власт. Това е основният проблем с популистите: понеже те по правило не оставят нищо съществено, разочарованието от политическата система и демокрацията след тях е нараснало. С оглед на нещата в САЩ днес това не изглежда съвсем така. Доналд Тръмп не е популистът, когото мнозина виждат в него. Популист, който не остави нищо, е по-скоро  Барак Обама.  И Доналд Тръмп е реакция на неговото управление. Тази теза може да звучи шокиращо за мнозина, включително за автора на тези редове: все пак има и \"добри\" популисти. Такива, които залагат не на отграничаването, а се кълнат в общностния дух. Общото между тях и \"лошите\" популисти е това, че те опростяват реалността до степен, в която действителната политика вече не е възможна. Какво всъщност искаше да направи Обама? \"Yes, we can\" бе възловата формула по време на предизборната кампания през 2008 година - скромното и добронамерено желание за положителна промяна на Америка след  управлението на Джордж Буш , оставило дълбоки следи. Така и не стана ясно обаче какво конкретно е трябвало да може (да се направи). Да бъде обновена страната? Но как? След това настъпи финансовата криза и се очерта възможността за изграждане на нещо ново след фалита на \" Лемън Брадърс \". Но  Барак Обама  не направи нищо такова: той спаси банките, но не и стотиците хиляди собственици на жилища, останали впоследствие без покрив над главите си. И нито един от банкерите, предизвикали хаоса, не стигна до затвора. За много американци това беше голяма неправда. И ако на мнозина им се наложи да се подслонят при роднини, натикани в някоя приземна стаичка или направо в мазето, за да не се озоват на улицата, идеята за нацията като едно семейство, което се грижи за справедливостта, определено е много привлекателна. Това е посланието на Доналд Тръмп:  \"America first \" означава на първо място \"Справедливост за нас, американците\". Космополитните планове функционират само тогава, когато у дома има справедливост. Оставайки в плен на старите политически парадигми, Барак Обама само заби последния пирон в ковчега на една недееспособна политика. Едно време САЩ бяха страната с най-висока мобилност - хората бяха готови заради работата си да се преместят от Аляска във Флорида. Днес това вече е минало. Кризата от 2008-а задълбочи това, което отдавна се виждаше на повърхността:  растящото неравенство . Днес САЩ са най-малко мобилната държава в свободния свят - това с неограничените възможности беше някога. Справедливост за Америка!  Правилният прочит на близкото минало е важен за бъдещето на демокрацията в САЩ: Доналд Тръмп не е бедствие, а човек, за когото избирателите му смятат, че е в състояние да възвърне справедливостта в страната. За момента данните са в полза на Тръмп: заетостта расте, икономиката е в подем. А и в международен план, най-вече що се отнася до Китай, поддръжниците му виждат, че възстановява справедливостта. А космополитните либерали, към които се числи и авторът на тези редове, трябва най-напред да преглътнат това.", "date": "2019.12.10", "title": "Не, Тръмп не е бедствие!"}
{"url": "https://www.dnevnik.bg/sviat/2019/12/10/4003422_rusiia_e_izdala_pasporti_na_125_hil_dushi_v_donbas/", "text": "Русия е издала паспорти на 125 хил. жители на контролирания от проруските бунтовници район в Източна Украйна, съобщи руският вътрешен министър, предаде \"Ройтерс\", цитирана от БТА. Това показва задълбочаване на връзките на Москва със сепаратисткия район в момент, когато се състояха нови разговори между лидерите на Русия и Украйна за решаването на конфликта в Донбас. Президентът Владимир Путин през април  опрости процедурата за жители на района, известен още като Донбас , да получават руски паспорти. Това накара Киев да призове Запада да наложи нови международни санкции на Москва. Над 160 хил. жители на контролираните от бунтовниците украински области са подали молби за руски паспорти, като 125 хил. от тях вече са ги получили, каза вътрешният министър Владимир Колоколцев, цитиран от ТАСС.", "date": "2019.12.10", "title": "Русия е издала паспорти на 125 хил. души в Донбас"}
{"url": "https://www.dnevnik.bg/sviat/2019/12/10/4003433_fbr_ne_e_bilo_pristrastno_pri_ruskoto_razsledvane/", "text": "В разследването на предполагаемите връзки на предизборния щаб на американския президент Доналд Тръмп с Русия Федералното бюро за разследване (ФБР) е допуснало много грешки, но няма доказателства за политически пристрастия, предаде \"Ройтерс\". Това се казва в доклад на службата за вътрешен контрол на американското министерство на правосъдието. Докладът на генералния инспектор на службата Майкъл Хоровиц вероятно ще даде аргументи както на поддръжниците на Тръмп, така и на опонентите му от Демократическата партия в продължаващия спор за легитимността на разследването, оставило отпечатъка си върху първите две години от мандата на Тръмп. В доклада се посочва, че при наблюдението на сътрудника на предизборния щаб на Тръмп Картър Пейдж са били допуснати 17 сериозни грешки и пропуски, но не е имало умишлени нарушения на правилата. Информацията в доклада е в противоречие с твърденията на президента Тръмп, че е жертва на \"лов на вещици\", отбелязва \"Асошиейтед прес\". Според доклада ФБР е било в правото си да подслушва бивш съветник на Тръмп и няма доказателства, че е действало, ръководейки се от политически пристрастия.", "date": "2019.12.10", "title": "ФБР не е било пристрастно при \"руското разследване\", обяви агенция в САЩ"}
{"url": "https://www.dnevnik.bg/evropa/2019/12/10/4003445_es_moje_da_zabrani_vnosa_na_mrusni_baterii/", "text": "Батериите, които не отговарят на строгите екологични стандарти, може да бъдат забранени за европейския пазар, предупреди зам.-председателят на Европейската комисия Марош Шефчович в понеделник (9 декември), предаде  \"EurActiv България\" . Комисията одобри 3.2 милиарда евро държавна помощ за някои местни проекти. ЕС работи по екологични стандарти за батерии, които може да струват четвърт трилион евро до 2025 г. съгласно т.нар. Алианс на ЕС за акумулаторните батерии. Шефчович каза пред репортери, че вносът на батерии от Югоизточна Азия за европейския пазар може да бъде спрян, ако те не отговарят на определени критерии. На въпрос дали промените в правната рамка на ЕС могат да доведат до забрани Шефович отговори: \"Мисля, че ако те не спазват стандартите, да.\" \"Явно трябва да правим това, което правят други икономики и пазари, трябва да спазваме техните стандарти\", заяви зам.-председателят на еврокомисията. \"Зелените\" критерии, на които трябва да отговарят батериите, ще варират от това колко устойчиви са суровините, използвани в производството, до това колко чиста е енергията, използвана за тях. ЕС разбра, че блокът няма да може да се конкурира веднага с вноса от Китай и Корея за цена и количество, така че се насочи към екологичния ъгъл, за да извлече полза от нарастващото търсене. \"Разбира се, нашите азиатски конкуренти не спят. Те виждат какво целим да направим с този алианс. Стандартите са важни: ако искате да продавате тук, трябва да спазвате нашите стандарти\", добави Шефчович. В понеделник ЕК обяви, че е дала зелена светлина за държавна помощ от 3.2 милиарда евро за проекти за батерии в седем страни членки – Белгия, Финландия, Франция, Германия, Италия, Полша и Швеция. Те кандидатстваха за одобрение по-рано през година. По така наречения важен проект от общ европейски интерес (IPCEI) седемте страни представиха редица проекти, подкрепени от 17 компании, включително BMW, Enel X и Umicore. Списъкът с \"амбициозни и рискови\" идеи варира от набавянето на суровини и използването им в батерии до рециклирането и повторната употреба. Проектите са до 2031 г. \"Благодарение на усилията на седем държави членки, промишлеността и еврокомисията се появява първата в Европа общоевропейска акумулаторна екосистема\", каза Шефчович в изявление. Комисарят по конкуренцията Маргрете Вестагер участва активно в одобрението на ЕК за координирания от Франция проект IPCEI. \"Одобрената помощ ще гарантира, че този важен проект може да продължи, без да нарушава неоправдано конкуренцията\", каза тя. Германия се оценява като най-големия бенефициент на решението за държавна помощ, тъй като Берлин има за цел да насочи повече от 1 милиард евро в различни проекти. Франция има за цел да инвестира около 960 милиона евро. Очаква се общата сума от 3.2 милиарда евро да привлече допълнителни 5 милиарда евро частни инвестиции и в резултат на финансирането ще бъдат изградени две така наречени гигафабрики за батерии. На въпрос дали пари от ЕС ще бъдат инвестирани от държавите членки в проектите Шефчович каза, че е възможно националните правителства да пренасочат структурните фондове за покриване на финансовите разходи. Индустрията за батерии може да получи още един подарък за Коледа от ЕК. И друг IPCEI проект, този път координиран от Германия, ще бъде представен преди края на годината. Пълното одобрение обаче вероятно ще отнеме поне няколко месеца. В този пакет ще бъдат включени 12 или 13 държави членки и 50 преки бенефициенти.", "date": "2019.12.10", "title": "ЕС може да забрани вноса на \"мръсни\" батерии"}
{"url": "https://www.dnevnik.bg/sport/2019/12/10/4003442_bulgarski_nacional_po_borba_e_hvanat_s_doping/", "text": "Българският борец Николай Щерев е със спрени състезателни права за четири години след положителна допинг проба, съобщава \"Меридиан мач\". Състезателят в категория 97 килограма е в  списъка на санкционираните  на Антидопинговия център, показва проверка. От документите става ясно, че Щерев е дал положителна проба за веществото GW 1516 (C4). Това е кардарин - препарат който се използва за топене на мазнини и за издръжливост. Веществото обаче е в листата на забранените. Именно с кардарин беше хванат боксьорът  Джарел Милър , който трябваше да се изправи срещу Антъни Джошуа през юни.      Санкцията на Щерев е до 4 юли 2023 г. Борецът е носител на Златния пояс \"Дан Колов\" за 2011 г. За кратко Щерев беше прекратил кариерата си, но се завърна на тепиха и през 2019 г. участваше на европейското първенство, където отпадна на полуфинал. Николай Щерев е син на световния шампион от 1981 г. и олимпийски медалист от Сеул `88 Симеон Щерев. В момента бившият треньор на Станка Златева води женския национален отбор на Русия. Няколко часа след публикуването на новината Българска федерация по борба (БФБ) обяви, че Щерев не е национален състезател и се разграничи от него. \"От месец юни състезателят е изключен от националния отбор и не е част от клубния си тим \"Левски\", съобщи федерацията на сайта си. Само няколко месеца преди да бъде уличен с положителна проба Щерев е бил част от националния отбор. \"Българската федерация по борба изразява своята категоричност в борбата с допинга и нетърпимост към използването на забранени стимуланти\", добавят от федерацията. През 2019 г. в списъка на санкционираните спортисти са вписани петима души, от които двама са борци - другият е Георги Ванчев. Той е наказан за 4 години заради кленбутерол. Другите наказани са състезатели по стрелба, канадска борба и кикбокс.", "date": "2019.12.10", "title": "Български борец е хванат с допинг (обновена)"}
{"url": "https://www.dnevnik.bg/detski_dnevnik/2019/12/10/3998908_turseneto_na_talanti_vuv_finlandiia_zapochva_oshte_v/", "text": "                         В интервю за \"Дневник\" те представиха някои от приликите и разликите между двете образователни системи, разказаха как се става учител във Финландия и дали вреди на българските деца състезателният модел в училищата.  Смятам, че добрата образователна система е много тясно свързана с традициите и културата на една държава. Това, което работи добре за Финландия, не значи, че би могло да бъде приложено на друго място. Ако трябва да посоча само няколко от основните характеристики на финландската образователна система, бих споменала на първо място децентрализацията. Структурата, която сме открили, че функционира най-добре в нашата страна, е взаимодействието между образованието и институциите. Между тях съществува силно доверие. Контролът липсва. Според нас това, което се случва на ниво правителство, не е толкова важно. Много по-важно е какво става в класната стая. И това ни довежда, разбира се, до ролята на учителите. Иначе цялата структура на образованието не би била успешна. За да влезете в педагогическа специалност в университета, държите приемен изпит. Също се провеждат и интервюта.  Във Финландия всички учители са с магистърска степен. Считаме за компетентен този, който е завършил магистратура по педагогика и може да обучава деца от първи до шести клас. Това важи за началните училища, които в нашата страна са до 6-и клас. От 7-и до края на задължителното обучение учителите, които преподават по отделните предмети, трябва да имат магистърска степен и по същия този предмет, плюс допълнително обучение по педагогика. Освен теоретичната подготовка програмата на университета включва и много практически занимания. Така че всеки един млад учител е много подготвен. Обучението продължава пет години, през които има три задължителни практически обучения. След завършването си могат да се специализират или в обучение на деца със специални нужди, или в даден предмет, така че след това да могат да ги комбинират и двете.  Когато говорим на ниво формиране на политики, ние осъзнаваме, че обществото се променя много бързо, когато говорим за дигитализация и изкуствен интелект. Това са предизвикателствата, пред които всички държави сме изправени както в Европа, така и в света. Така че трябва да взимаме решения как да се справим с тях. Това е нещо, което всички споделяме.  А що се отнася до нивото на училището и учителите – това, което се стремим да правим, е да подготвяме децата за бъдещите компетентности. Съзнаваме много добре, че не можем да продължаваме винаги с практики, които сме имали доскоро. Трябва да се развиваме и трябва да подготвяме децата за бъдещите компетентности. Нещото, което разбрах от нашата среща, е, че учителите имаме еднакви мечти и цели. Единствено средствата, с които ги постигаме, са различни и, разбира се, работим в различна среда.  Една от основните разлики, които обаче бих искала да подчертая, е, че българската образователна система е доста състезателна, докато във Финландия ние се стремим да избягваме конкуренцията в целия образователен процес. Нашата основна цел е равенство в образованието, така че всяко едно училище да достига до едни и същи резултати. По същия начин ние се стремим и тези на учениците да бъдат на едно ниво, така че да можем да фокусираме усилията си върху децата, които изостават в учебния процес. Това е много важен принцип в образователната ни система. Един от основните принципи, гарантиран дори в нашата конституция, е, че всеки има равен достъп до образование.  Що се отнася до учителите, една разлика, която откривам, е, че във Финландия те са много силно мотивирани и имат свободата да вършат работата си по начин, който намират за най-добър.  Смятам, че ако една образователна система се развива в основата на силна конкуренция, съществува риск да изгубим част от потенциала на децата. Те учат с различна скорост, имат различни умения и ако системата е силно конкурентна, е възможно някое от тях, с по-различен и особен талант, да не бъде забелязано. Също така в такава среда учениците, които изпитват известни затруднения, могат да изостанат още повече.  От друга страна, ако погледнем в дългосрочен план, това би могло да демотивира децата дори да търсят работа след време.  Ако погледнем и от страната на регионалното развитие например, ако училищата в даден регион се конкурират едно с друго и не покажат високи резултати, това може да доведе до различия. Така се получава един затворен кръг, от който няма излизане. Разбира се, ние също имаме райони, в които училищата изостават в сравнение с други, но за да се промени това, трябва да се насочат усилията към тези, които изпитват затруднения, а не към тези, които се представят добре. Бих казала, че освен от етична и философска гледна точка можем да погледнем и много по-прагматично на този въпрос. Ние сме малка страна, която много зависи от човешкия капитал и от високите технологии. Имаме 5.5 млн. жители и ако позволим 20 или 30% от потенциалните таланти да останат извън образователната система, ще се отрази на нашето икономическо развитие. Ние не можем да си позволим да оставим незабелязани таланти и затова нашата цел е да ги събираме и привличаме. Както знаете, Финландия е председател на Съвета на Европейския съюз и единият от приоритетите в сферата на образованието е да гледаме на него не като на разход, а като на инвестиция. И преди няколко седмици, в рамките на ЕС, се срещнаха министрите на финансите и на образованието на европейските страни членки. Всички се съгласиха и се обединиха около идеята колко важно е да се инвестира в образованието и в знанията, иначе Европа няма да успее да издържи на глобалните предизвикателства.  Нашата система е много различна. Децата започват училище на 7-годишна възраст. Имаме задължително една година предучилищно образование, в което те не се обучават да пишат или четат. По-скоро се ориентират какво представлява да ходиш на училище, насладата от учебния процес. Случва се чрез игри. Показва им се също как да работят в група. Разбира се, ранното детско образование е важно за нас, но във Финландия ние дори не го наричаме образование. Това е грижа за детето с образователни елементи. Няма академични подходи в това. Най-важното е, както споменах, децата да се наслаждават, да изпитват удоволствие от процеса на обучение. Нашата концепция е доста различна в това отношение. Ранното детско образование е важно до степен да успеем да откроим дали някое дете ще срещне затруднение в училище.  Освен това във Финландия се стараем много тясно да си сътрудничим с детските градини, където се провежда предучилищно образование. Например в училището, където преподавам, много често ни посещават децата от близката детска градина. Така те отрано се запознават с училищната среда и периодът на преход е по-плавен за тях.  Ако говорим за това кога да започнем училище и колко време да прекарват децата там, мисля, че ние сме най-лошият пример в целия свят и повечето страни наистина ни мразят за това (смее се). Много често държавите, които имат проблеми с образованието, първата стъпка за подобряване на ситуацията е да увеличат часовете в училище. Ние сме пример как качеството не винаги е равно на количеството. Във Финландия часовете, прекарани в учебното заведение, са най-кратки в сравнение с останалите страни от Организацията за икономическо сътрудничество и развитие. Въпреки това постигаме добри резултати.  Освен това във Финландия учителите имат свободата сами да планират учебната програма, т.е. имат някакви основни насоки, но планират така часовете, че да не се събира наведнъж прекалено много материал и всичко да протича гладко.  Ние имаме холистичен подход към образованието – децата имат много междучасия и често ги извеждаме навън. Не е важно колко време прекарват в класната стая и четат от учебника, важното е какво и колко получават.  Когато нещо привлече повече вниманието на детето и то иска да научи повече за него, ние се фокусираме върху това, променяме плана и се връщаме върху другите неща по-късно. Тази свобода ни позволява малко повече да използваме момента, като обръщаме внимание на интересите и нуждите на децата сега. Те се нуждаят да усещат, че имат контрол върху процеса на учене.  Не бих могла да кажа. Мога да кажа за финландската образователна система. Иска ми се да имам една вълшебна топка, в която да виждам какво ще се случи в бъдещето. Решенията, които взимаме в момента в министерството, ще дадат резултат в следващите 30, 40, 50 години и едва тогава ще разберем дали те са правилни. Не мога дори да си представя как ще изглежда Финландия през 2050 г. например.", "date": "2019.12.10", "title": "Яна Палоярви: Във Финландия избягваме конкуренцията между учениците за разлика от България"}
{"url": "https://www.dnevnik.bg/sport/2019/12/10/4003446_putin_za_izkljuchvaneto_ot_golemiia_sport_nakazanieto/", "text": "Президентът на Русия Владимир Путин заяви, че зад  изключването на страната от големите спортни състезания  може и да прозира политическо решение. Преди ден Русия получи четиригодишна забрана за участие в най-големите спортни събития, включително в олимпийските игри и на световното по футбол, както и забрана да домакинства на такива. Путин посочи, че решението трябва да бъде анализирано. \"Какво има на повърхността и какво виждам пряко - няма никакви притеснения, свързани с Руския олимпийски комитет. Ако няма такива, тогава страната трябва да може да се представя под националния флаг\", каза той, цитиран от ТАСС. Според него ключовото е, че \"всяко наказание - още от времената на римското право - трябва да е индивидуално въз основа на това, което индивидът е извършил\". \"Наказанието не може да бъде колективно и да засяга онези, които нямат нищо общо с определени нарушения\", продължи той. Путин смята, че специалистите в WADA разбират това. \"Ако някои от тях взимат подобни решения за колективно наказание, тогава ми се струва, че има основание да вярвам, че не мисълта за чистия спорт е зад това, а по-скоро са налице политически оттенъци, които нямат общо с интересите на спорта и олимпийското движение.\"", "date": "2019.12.10", "title": "Путин за изключването от големия спорт: Наказанието не бива да е колективно"}
{"url": "https://www.dnevnik.bg/evropa/regioni/2019/12/10/3994219_krai_na_izolaciiata_grucki_sela_se_radvat_na_polzite/", "text": "Микро Папинго в района Загори в северната гръцка планина Пинд изживява тиха революция. Допреди няколко месеца малкото село нямаше никаква връзка с дигиталния свят, а сега заедно с още 5 хил. села в отдалечени краища на страната има достъп до широколентов интернет. Проектът, подкрепен от кохезионната политика на ЕС, промени нещата за много хора, разказва \"Евронюз\". \"Минах през живота преди и след интернет\", казва Никос Цуманис, който притежава малък хотел-ресторант и магазин за хранителни стоки там. \"Преди това имаше много трудности с комуникацията, с връзките с клиенти, продажбата на наши продукти и рекламирането на наши компании. А сега скоростта е огромна\", допълва той. Подобно на него половината от общо 525 287 жители имат широколентов достъп в малките села в северната, централната и южната част на страната, както и на отдалечените острови. Зона, представляваща 45% от територията на Гърция. Районът Загори е известна дестинация за рафтинг и за туризъм и достъпът до широколентовия интернет доведе до увеличаване на броя на туристите. Но това не е всичко. \"Имаше 30% увеличение на туристическите резервации. На второ място, нашите селскостопански продукти се продават по целия свят чрез интернет. Нашето село, нашият регион излязоха от изолацията\", коментира кметът на Загори Йоргос Сукувелос. Общият бюджет за този проект е почти 200 млн. евро, от които 161 млн. представляват публични разходи. Част от проекта беше приложена между 2007 и 2013 г. (60 млн. евро публични разходи), съфинансирана на 100%, според правилата, които Гърция прилагаше за този период. Останалата част (100 милиона евро публични разходи) се прилага за периода 2014-2020 г. при съфинансиране 80% от кохезионната политика на ЕС, а остатъкът от публични и частни фондове.", "date": "2019.12.10", "title": "Край на изолацията: Гръцки села се радват на ползите от интернет"}
{"url": "https://www.dnevnik.bg/sviat/2019/12/10/4003435_sasht_sankcioniraha_surbi_venecuelci_i_latviec_zaradi/", "text": "Съединените щати санкционираха граждани и компании от Сърбия, Венецуела и Латвия заради глобалния закон \"Магнитски\". В  прессъобщение по темата , публикувано в Международния ден на борбата против корупцията, Бюрото за контрол на чуждестранни активи (OFAC) към Министерството на финансите свързва мерките срещу 40 физически лица и компании с указ, насочен срещу извършители на \"сериозни нарушения на човешките права и корупция\". Заради отделен указ двама представители на властите във Венецуела са санкционирани предвид важната си роля в режима на президента Николас Мадуро. Цялото имущество и активи на посочените в списъка и всякакви компании, които са тяхна мажоритарна собственост, са блокирани, забраняват се на американски граждани и компании всякакви транзакции, свързани с тях или организациите им. Кой е в списъка , свързани със Слободан Тешич, един от най-важните оръжейни търговци на Балканите, вече са в списъка със забрана за пътуване на ООН за нарушения на оръжейно ембарго за Либерия. САЩ отбелязват, че той \"пряко или непряко\" е предоставял подкупи и финансова поддръжка, \"водил е потенциални клиенти на скъпи ваканции, плащал е за образованието на децата им в западни училища или университети и е използвал големи подкупи, за да си осигури договори.\" Въпреки наложените му санкции Тешич продължава да извършва търговия с оръжия като \"мълчалив партньор в компаниите, които индиректно притежава и управлява\". Заради тази дейност са санкционирани Горан Андрич (като \"един от най-близките му сътрудници, представлявал Тешич в различни международни продажби\"), Небойша Шаренац, Зоран Петрович, Никола Бъркич, Желимир Петрович, Сретен Цветкович и Есад Капиджич. Санкции се налагат и на свързани с Тешич компании, в които работят деветимата сръбски граждани. Опозицията обвинява Тешич, че финансира управляващата Сръбска прогресивна партия (СНС) на президента Александър Вучич, а дъщеря му е неин член. Сърбохърватската редакция на \"Свободна Европа\"  отбелязва , че името му е споменавано в редица афери с търговия на оръжия, включително тази с фабриката \"Крушик\" с  нерегламентиран износ за Йемен и Украйна  (опозицията  твърди , че свързана с него фирма е изнасяла за Йемен). Военният анализатор Александър Радич казва за медията, че Тешич \"има мрежа от фирми\", работещи \"гъвкаво\" през регистрирани в Белград организации и такива в офшорни компании. \"Всяко разследване, изглежда, ще е много тежко\", казва той.  - Густаво Адолфо Бискаино Хил и Хуан Карлос Дугарте Бадрон - които между април 2016 г. и юни 2018 г. последователно са оглавявали Административната служба за идентификация, миграция и имиграция, са замесени в корупция, свързана с продажба на паспорти. Също така венецуелци, работещи в службата, са били части от т. нар. колективи - въоръжени прочавистки групи, които се изправяха срещу протестиращите. В списъка е и   (в Западна Латвия, шестият най-голям в страната) Айварс Лембергс. Той е на власт от 1988 г. и е разследван за корупция, пране на пари и злоупотреба с власт. Според САЩ \"латвийският олигарх... контролира (организации) чрез политически партии и корумпирани политици и системно използва тези организации и лица за собствена икономическа полза\". Освен това той се възползва от влиянието върху ръководството на партиите за свои цели в правителството. Заключенията на министерството са и причина в списъка да са четири организации, свързани с него. Включени са и  , отговорни за корупция, лично облагодетелстване или други нарушения. Защо се налагат санкциите Глобалният закон \"Магнитски\" влезе в сила преди две години, след като през 2012 г. бе приет такъв закон само срещу руски нарушители на човешките права. Той носи името на руския адвокат Сергей Магнитски, защитавал интересите на американски фонд, обвинен от руските власти, след като разкри данъчна измама, ощетила фонда. Магнитски почина в руски затвор при неизяснени обстоятелства. В пояснителните бележки към съобщението на финансовото министерство се казва, че на 20 декември 2017 г. президентът Доналд Тръмп е подписал указ, с който установява, че нарушенията на човешките права и корупцията в страни извън САЩ са се разраснали до такава степен, че нарушават стабилността на международната политическа и икономическа система.", "date": "2019.12.10", "title": "САЩ санкционираха сърби, венецуелци и латвиец заради закона \"Магнитски\""}
{"url": "https://www.dnevnik.bg/sport/2019/12/10/4003451_levski_shte_prieme_ludogorec_za_kupata_na_bulgariia/", "text": "Левски\" ще приеме \"Лудогорец\" в четвъртфиналите за Купата на България. Носителят на отличието \"Локомотив\" (Пловдив) ще е домакин на \"ЦСКА 1948\", който вече отстрани два отбора от Първа лига - \"Дунав\" и \"Берое\". Полуфиналистите ще бъдат определени след един мач. Двубоите ще се играят от 3 до 5 март 2020 г. Жребият осигури два мача между \"Левски\" и \"Лудогорец\" в София в рамките на няколко дни, тъй като на 7 или 8 март те ще играят и за първенство. \"Възможно най-тежкият жребий, но сме подготвени да играем в такъв цикъл. Всички турнири са важни за \"Лудогорец\" и купата е един от приоритетите\", каза Димитър Божкилов от \"Лудогорец\". Спортният директор на \"Локомотив\" Георги Иванов-Гонзо заяви, че целта на отбора е да защити купата. \"Засега не ни тежи да се борим на два фронта\", посочи той.      \"ЦСКА-София\" изтегли лек жребий и ще приеме \"Ботев\" (Враца). \"Няма доволен или недоволен. В жребия за купата - четвъртфинали, полуфинали - няма лесен жребий. Всеки отбор има амбиции. Домакинството е предимство, но всичко зависи от самите футболисти\", каза критично президентът на червените Димитър Пенев. Той продължи критично. \"По-важното е самите футболисти да подобрят играта си. Някои са по две-три години в тоя клуб. Ако не са разбрали - да се откажат сами. Трябва да има промени, по задължение трябва да има треньорска промяна. Когато няма резултати, кой е виновен - треньорът\", заяви Пенев. \"Левски\" - \"Лудогорец\" \"Локомотив\" (Пловдив) - \"ЦСКА 1948\" \"ЦСКА-София\" - \"Ботев\" (Враца) \"Ботев\" (Гълъбово) - \"Ботев\" (Пловдив)", "date": "2019.12.10", "title": "\"Левски\" ще приеме \"Лудогорец\" за Купата на България"}
{"url": "https://www.dnevnik.bg/sport/2019/12/10/4003461_ludogorec_e_vnesul_iskane_za_preimenuvane_na_stadiona/", "text": "Ръководството на Лудогорец е внесло искане в  община Разград  за преименуване на стадиона си от \"Лудогорец арена\" на \"Хювефарма арена\", съобщава БТА. Кметът на града Денчо Бояджиев е подготвил докладна записка по този въпрос, която е предоставена за обсъждане в Общинския съвет. Предложението включва изменение на договора за концесия за строителство с предмет \"Реконструкция и модернизация на стадион \"Лудогорец арена\", неговото управление и поддържане след въвеждането му в експлоатация на риск на концесионера\" и е получено в община Разград от изпълнителния директор на \"Лудогорец\" Ангел Петричев. От клуба изтъкват мотиви за преименуването на стадиона, че през последните години компанията \"Хювефарма\", която е собственост на Кирил и Георги Домусчиеви, е един от основните му спонсори. \"Сътрудничеството между футболния клуб и дружеството ще доведе до осигуряването на финансови средства, необходими за утвърждаването на клуба като лидер в България и потенциален ежегоден участник в турнирите, организирани от УЕФА, и до подпомагане управлението на стадиона\", казва Ангел Петричев. В докладната записка е посочено също, че това ще доведе до взаимни ползи както за концесионера, така и за концедента и ще окаже положително влияние върху бизнеса в града. Документът е включен за обсъждане в дневния ред на предстоящата сесия на 18 декември. \"Лудогорец\" получи стадиона на концесия  за срок от 35 години, като трябва да инвестира над 18 милиона лева до 2026 година. През 2019 г. обаче клубът и община Разград влязоха в спор за 46 000 лева, които представляват данък сгради за обекти, намиращи се на територията на съоръжението. След това беше заведено дело.", "date": "2019.12.10", "title": "\"Лудогорец\" е внесъл искане за преименуване на стадиона си"}
{"url": "https://www.dnevnik.bg/biznes/2019/12/10/4003467_prihodite_ot_noshtuvki_na_hotelite_narastvat_prez/", "text": "Приходите от нощувки през октомври нарастват с 4% в сравнение със същия месец на 2018 г. и достигат 51.9 млн. лв., показват данни на Националния статистически институт. Увеличението на приходите от български граждани е с 10.4%, докато приходите, реализирани от чужденци, намаляват с 1.3%. Броят на пренощувалите в местата за настаняване се увеличава с 3.8% през октомври на годишна база, като е регистрирано увеличение както при чуждите граждани - с 6.6%, така и при българите - с 2.3%. През октомври 2019 г. в страната са функционирали 1 960 места за настаняване с над 10 легла - хотели, мотели, къмпинги, хижи и други. В сравнение с октомври 2018 г. общият брой на местата за настаняване намалява с 2.5%. Общата заетост на леглата в местата за настаняване е 21.8%, като се увеличава с 0.7 процентни пункта в сравнение с октомври 2018 година. Най-висока е заетостта на леглата в хотелите с 4 и 5 звезди - 24.9%, следват местата за настаняване с 3 звезди - 23.5%, и с 1 и 2 звезди - 15.7%.  Общият брой на нощувките във всички места за настаняване, регистрирани през октомври, е 910.4 хил., или с 0.2% повече в сравнение със същия месец на 2018 г., като най-голямо увеличение на нощувките - с 2.9%, се наблюдава в местата за настаняване с 4 и 5 звезди. Хотелите с 4 и 5 звезди са реализирани 76% от общия брой нощувки на чужди граждани през месеца и 37.9% - на българи. В местата за настаняване с 3 звезди са осъществени 16.3% от нощувките на чужди граждани и 30.7% - на българи, докато в местата с 1 и 2 звезди те са съответно 7.7 и 31.4%.", "date": "2019.12.10", "title": "Приходите от нощувки на хотелите нарастват през октомври"}
{"url": "https://www.dnevnik.bg/evropa/2019/12/10/4003466_franciia_e_obhvanata_za_shesti_poreden_den_ot_stachka/", "text": "Общественият транспорт днес отново силно е нарушен във Франция. Страната е обхваната за шести пореден ден от стачка срещу пенсионната реформа. Противниците на проекта на президента Еманюел Макрон искат да окажат максимален натиск преди обявяването на окончателния му вариант, който ще бъде представен от правителството, предаде \"Франс прес\". Най-силно засегнатите от стачката на транспортните работници,  започнала още в четвъртък  миналата седмица, са жителите на  парижкия район . Девет линии на метрото в Париж днес остават напълно затворени, а само една четвърт от автобусите ще се движат по маршрутите си. Основната причина е, че редица депа остават блокирани от стачкуващи. Удължаването на стачката ще продължи най-малко до утре, а в някои сектори и до петък. \"Седмицата е умряла\", резюмира Тиери Бабек от Националния съюз на автономните синдикати, който има най-много членове в компанията - оператор на метрото във френската столица. Стачка на авиодиспечерите принуди \"Ер Франс\" (Air France) да анулира 25 на сто от вътрешните си полети и 10 на сто от полетите на средни разстояния. За френските железници, които управляват 20 процента от високоскоростните влакове, седмицата ще бъде трудна, отбелязва АФП, позовавайки се на изявление на компанията оператор Ес Ен Се Еф (SNCF). Очаква се днес да стачкуват около 12.5 на сто от учителите в цялата страна и 35 на сто в Париж според данни на министерството на образованието. Макрон иска да замени  сегашната пенсионна система, която включва над 40 отделни пенсионни плана, всеки от тях предвиждащ различни облаги, с една единна система, основаваща се на точки, при която всяко евро се отчита и при която всеки пенсионер има равни права, уточнява \"Ройтерс\". При неуспех на реформата Франция ще има бюджетен дефицит от близо 17 милиарда евро, или 0.7 на сто от брутния вътрешен продукт, към 2025 година, прогнозира независима комисия, занимаваща се с проблемите на пенсионната система, отбелязва \"Ройтерс\".", "date": "2019.12.10", "title": "Франция е обхваната за шести пореден ден от стачка срещу пенсионната реформа"}
{"url": "https://www.dnevnik.bg/detski_dnevnik/2019/12/10/4003475_knigovishtebg_organizira_nacionalno_sustezanie_po/", "text": "Онлайн платформата за стимулиране на осмислящото четене сред децата  \"Книговище.бг\"  организира национално състезание по четене и създаване на дигитално съдържание по повод националната седмица на четенето, организирана от Министерството на образованието и науката. Състезанието е групово и в него участват цели паралелки от 1. до 12. клас от всички населени места в страната, като премерват с другите паралелки от съответното образователно ниво (клас) уменията си за осмислящо четене. Състезанието е отворено както за вече регистрирани, така и за нови потребители на \"Книговище.бг\". В периода на състезанието ползването на платформата е напълно безплатно. Създаването на профили в \"Книговище.бг\" е лесно - подробна информация за това как се прави и как се създава група \"Клас\" можете да намерите в менюто \"Как се създава група \"Клас\". Състезанието е групово - платформата отчита читателските резултати по КЛАСОВЕ, а те се формират от индивидуалните постижения/точки на всеки ученик в класа плюс точките от създадени групово (от класа) или индивидуално въпросници. Класовете се състезават по уменията си за осмислящо четене до 4 февруари 2020 г. (края на първия учебен срок). Резултатите на класовете - участници в състезанието, се отчитат в реално време на онлайн табло на страница на \"Книговище.бг\". Резултатите могат да се разглеждат и по области и випуски. На победителите в състезанието \"Книговище.бг\" ще връчи грамота и ще подари по 1 групов абонамент за платформата, валиден до 15 септември 2020 г. Победителите се определят по области и по випуски (28 области х 7 випуска), т.е. ще бъдат връчени 196 групови абонамента. За гимназиалния курс класацията е обща и се излъчва 1 клас, победител за цялата страна - клас \"Дигитален създател\". Наградата е групов годишен абонамент за клас, който учениците от класа \"Дигитален създател\" могат да подарят на избран от тях клас в страната или българските училища в чужбина. В периода на състезанието участниците могат да закупят абонамент на преференциални цени (с 40% отстъпка). След 4 февруари 2020 г. системата ще бъде отново затворена за ползване само с абонамент. Подробният регламент на състезанието можете да намерите  тук . Ако имате въпроси, пишете на  info@knigovishte.bg  или във  фейсбук страницата на \"Книговище \".", "date": "2019.12.10", "title": "\"Книговище.бг\" организира национално състезание по четене"}
{"url": "https://www.dnevnik.bg/video/svobodna_evropa/2019/12/10/4003474_zashto_izlojba_v_kirgizstan_dovede_do_ostavki_zaplahi/", "text": "Изложба в музей в Бишкек, Киргизстан, предизвика бурни реакции, цензура, а директорът на музея дори трябваше да подаде оставка заради притеснения за сигурността си. Изложбата е посветена на 17-те жени, загинали при пожар в печатница в Москва през 2016 г., и повдига въпроса за условията, в които са принудени да работят. Тя показва творбите на творци от 22 държави, но министърът на културата е наредил свалянето на шест от творбите. Защо - гледайте във видеото. ", "date": "2019.12.10", "title": ""}
{"url": "https://www.dnevnik.bg/istorii_na_denia/2019/12/10/3997801_nadia_dineva_bumut_na_ioga_studiata_se_dulji_i_na/", "text": "- Дължи се на т.нар. бърнаут, или професионалното прегаряне, както и на некоректно взети решения в миналото. Какво имам предвид – още когато сме на 18 години, от нас се очаква да знаем какво ще правим с живота си. Но повечето хора не знаят! Родителите ни ни насочват към път, който обаче следва техния избор. Затова записваме да учим висше образование, а след това започваме да практикуваме наученото в сфера, която с времето се оказва, че не е нашата. Така минават години наред в среда без удовлетворение, но продължаваме да живеем в нея, за да стигнем до прегарянето. Напоследък наблюдавам, че хората, които идват при нас, са все по-често с бърнаут. Обикновено това са 27-36-годишни жени, заемали хубави длъжности, високоплатени позиции от банковата сфера, външнотърговски организации... Изведнъж те зарязват всичко и се обръщат към друго. Решенията, които ни довеждат до резки завои, идват от осъзнаването, че ние не сме хората, които нашите родители не са могли да бъдат, и сме следвали грешен път, за да компенсираме амбицията. Днес нещата вече започват да си идват на мястото – имаме възможности за избор и подкрепящи хора. Имаме и невероятна свобода и информация да пробваме кое е за нас, кое работи и кое не. - Жените като че ли винаги са били по-търсещи и в материята, и в духа, въпреки че в традиционните системи се предава знанието, че мъжът е този, който е свързан с небето и душата, а жената е прикрепена към земята и материалното. Но те са тези, които може би имат повече амбиции и стремежи за развитие и подобряване на качеството на живот въобще. Макар че дамите обикновено са видимо повече – 80% жени срещу 20% мъже, напоследък се наблюдава и голямо увеличение на господата, а в новия ни център започваме със 70% преподаватели мъже. - Тук – поне на повърхността изглежда така – идват здрави индивиди, които имат нужда да се почувстват по-добре, да отделят време за себе си, да се видят с приятели и да преживеят чисто социалния момент. Жените са работещи дами, една част от които се стремят не толкова към решение на даден проблем, колкото към подобрение на физиката и здравето си. Друга част търсят духовното измерение, а ние залагаме и на двете. Аз винаги съм вярвала в старата поговорка \"Здрав дух в здраво тяло\". Няма как да имаме здрав дух, ако първо не обърнем внимание на тялото – докато не станем физически издръжливи и подготвени, не се научим да седим в асаните (специфична поза на тялото в йогата), нито можем да дишаме правилно, нито да правим медитации, нито да имаме енергийна и каквато и да е друга промяна в живота. Трябва да се заздрави ядрото – мускулатурата, гърбът, защото всичко се движи по гръбначния стълб. - Да отделя време за себе си и да се освобождава от напрежението, заедно с това да се поддържа физически. - Много сложен въпрос – зависи откъде се погледне. Аз виждам крайност и в едната, и в другата посока спрямо социалните среди, в които попадам. В различните общества се наблюдават различни моменти – в западните балансът е изместен и жените заемат силни изходни позиции за сметка на мъжката част. Тук вече сме всичко, изпълняваме всякакви функции – жената изкарва пари, грижи се и за мъжа си, и за дома, а ако е разведена, се справя и сама. На Изток не е така. Всяка зима пътувам в тази част от света и прекарвам там над месец. Когато съм с децата си и се опитвам да наема гледачка за тях, такава може да дойде през деня, но не и вечер. В тамошните разбирания, морал и религия не може да се приеме за нормално една жена да остане на работа, след като се стъмни. - Това отново е лична проекция и преценка – ако ние правим това, което обичаме, с хората, с които предпочитаме да бъдем, всеки един момент се превръща във време за себе си. Това е принципът на йогата. Всичко, което правим, да носи удовлетворение – независимо дали е служба, става дума за семейни отношения или приятелски кръг. Ако ти не си въвлечен в нещо, на което откликваш, това винаги е минус енергия и загуба на време. - Това е правилният въпрос. Разпознава се по дълбокото вътрешно усещане, което съм убедена, че особено жените, бидейки силно интуитивни и чувствителни, носят в себе си и подсъзнателно знаят дали нещо е за тях, или не е. Но искам дълбоко да подчертая, че цялата тази интуиция и знание идва през тялото, не през ума, т.е. от реакцията, откликът на самото тяло. Тук няма гурута, религии, послания – човек трябва да експериментира с позивите на собствената си физика и да се наблюдава – искам ли да вляза в стаята, в която трябва да попадна? Искам ли да стоя до човека до мен, да го докосна или не съвсем? Т.е. тези импулси и сигнали, които тялото изпраща към това, към което умът се е запътил в този момент. Това е разковничето. - За мен това означава да се чувствам буквално добре в кожата си – когато се усещам въплътена, когато усещам връзката с тялото. Чувствам се, сякаш имам плазма във вените вместо кръв. - Първо, когато човек влезе във фазата на фрустрация, автоматично, на секундата, трябва да престане да прави това, което прави, колкото и спешно да е то, защото по-добре няма да стане. Просто да си даде няколко минути почивка и да започне да прави пранаяма. Дори и да не посещава йога курсове, може да опита – това е вид дихателна техника на интензивно дишане – плитко и дълбоко, което помпа кислород към мозъка. Втората стъпка е да се стане от мястото, на което е човек, и да се отиде на друго място, ако трябва да е съседната стая, т.е. да се смени чисто физическото местоположение на тялото. Третото, ако цял ден се седи на стол и краката са надолу, това означава, че цялата лимфа се стича, крайниците ти оттичат и започват всякакъв вид проблеми. Препоръчително е да се използва столче за вдигане на краката на нивото на седалището. Това оттичане допълнително спомага за цялостната фрустрация, защото цялата физика започва да реагира на стреса. Като цяло нужно е тялото да е регулярно раздвижено. Когато раздвижваме органите си, вкарваме повече кръв и кислород в клетките, което само по себе си избистря ума. Това е физиологичен, не мистичен процес. Мозъкът и крайниците се оросяват, кръвта се завърта, лимфата пренася цялата информация. - Винаги съм била на мнение, че за всеки един от нас най-важна е личната, собствена връзка, а не опирането във външни авторитети, гурута, патерици. Прекрасно е да изучаваме различните науки, тенденции и течения, писания, практики, но е много важно да се разграничим от всяка една от тях, за да не влизаме отново в същия порочен, догматичен кръг. Това е, що се отнася до учителите. Що се отнася до практиките – винаги, когато дойдат при нас и ни кажат \"насочете ме\", казвам – пробвайте. Изберете различни часове, преподаватели и стилове, разберете кое ви импонира и усетете как ще се свържете с преподавателя. Всичко е много индивидуално. - Да, мода е, и то в световен мащаб. Това е, защото тя предлага добро поддържане на физиката, но най-вече регулиране на ендокринната система и метаболизма. Хората често питат – ще отслабна ли с йога? С нея сама по себе си няма да отслабнете в дълбочина, но тя ще регулира вътрешните ви система и това ще доведе до устойчиви резултати.", "date": "2019.12.10", "title": "Надя Динева: Бумът на йога студиата се дължи и на професионалното прегаряне"}
{"url": "https://www.dnevnik.bg/evropa/2019/12/10/4003505_zapodozreniiat_za_strelbata_v_cheshka_bolnica_se/", "text": "Заподозреният за стрелбата в болница в източния чешки град Острава се е самоубил. Това съобщи вътрешният министър Ян Хамачек, цитиран от Чешката обществена телевизия и \"Ройтерс\". Полицията, която издирваше заподозрения, заяви около три часа след нападението, че мъж се е застрелял в главата в кола, която служителите са търсели. При стрелбата в Университетската болница четирима души  бяха убити на място , а двама издъхнаха по-късно от раните си. Полицията е получила обаждания за стрелбата в 7.15 часа сутринта местно време и служители са пристигнали на мястото пет минути по-късно. Острава се намира на 350 км източно от столицата Прага. Според областния шеф на полицията Томаш Кужел нападателят стрелял мълчаливо и хладнокръвно с незаконно притежаван 9-милиметров пистолет. Има криминално досие, но няма данни днес да е имал съучастници. Това е най-кървавата стрелба в Чехия, където престъпленията с огнестрелно оръжие са сравнително редки, след 2015 г., когато мъж уби осем души в ресторант в Ухерски Брод, а после се самоуби.", "date": "2019.12.10", "title": "Заподозреният за стрелбата в чешка болница се самоуби"}
{"url": "https://www.dnevnik.bg/zelen/2019/12/10/4003555_ekokoaliciiata_alarmira_za_zaguba_na_5_miliona_evro_za/", "text": "Дейностите по опазване на биоразнообразието в България губят 5 милиона евро от еврофинансирането по това перо, а отпуснатите пари са прехвърлени за управление на отпадъците. За това предупреди коалицията от неправителствени организации и граждански групи \"За да остане природа в България\" Коалицията пояснява, че в края на 2018 г. е констатирано неизпълнение на Оперативната програма за опазване на околната среда (ОПОС) по отношение на биоразнообразието. По нейна информация в писмо от септември 2019 г. комисията е оценила постигането на под 65% от етапните цели по програмата като \"сериозен неуспех\" и е предупредила, че обмисля \"спиране на междинните плащания\" по програмата. Проблеми в управлението на биоразнообразието От \"За да остане природа в България\" напомнят, че вече пет години от началото на програмата нищо не е направено по дейности като тези за борба с бракониерството и покупка на земи от защитени зони, въпреки че са планирани за защита на  мрежата \"Натура 2000\" в България . Проблемите не са нови и многократно са посочвани на управляващото звено на оперативната програма, уточняват от екокоалицията. Те са анализиран и в  подробен доклад . Катерина Раковска, представител на природозащитните организации в Комитета по наблюдение, разясни за \"Дневник\", че в Индикативната годишна работна програма за 2020 г. мярката за закупуване на земи е включена без предвидени конкретни суми и единствено за приоритетното местообитание \"Понто-сарматски степи\". Раковска посочи, че това би позволило формално отчитане на изпълнение на мярката за \"Натура 2000\" и правителството ще може да посочи стъпки за защита на  зоните край Калиакра,  заради които е в сила осъдителна присъда от Европа. Но изкупуване на малки площи в една единствена защитена зона няма да има достатъчен ефект за опазване на биоразнообразието, на фона на множеството случаи на частни имоти в защитени зони, където изкупуване от държавата би могло да разреши много конфликти, уточни експертът. Към момента за периода до 2023г е заложено за понто-сарматските степи да се използват 5 млн. евро от ОПОС и 5 млн. от държавния бюджет. \"Не е ефективно средствата, заложени в рамката за управление на \"Натура 2000\", да се използват за решаване на проблем в една единствена защитена зона,\" настоява Раковска. В съобщението си екокоалицията посочва също, че голяма част от средствата по ос \"Натура 2000 и биоразнообразие\" на оперативната програма са използвани за малка част от мрежата Натура 2000. Например, най-голямата като бюджет процедура за преки дейности за биоразнообразието от 41 072 430 лв. е съсредоточена в едва 10% от мрежата \"Натура 2000\" в България. Друг пример е прокарването на пътища за гасене на пожари вместо закупуване на летателна техника. ОПОС е позволила също ремонт на пътища в защитени зони, които са били аргументирани като мерки за подобряване на природозащитното състояние на видове и местообитания, които \"Натура 2000\" в България трябва да опазва. Коалицията \"За да остане природа в България\" цитира също данни от последното правителствено докладване към Европейската комисия за състоянието на \"Натура 2000\" в страната. Според природозащитниците, именно заради \"дългогодишното неглижиране на пряката консервационна работа\" оценката на природозащитното състояние на видовете от Натура 2000 към 2019г. показва, че 81% от тях са в неблагоприятно състояние или за тях няма данни поради  проблеми в самия процес на мониторинг . Исканията Екокоалицията предлага и спешни мерки за промяна на вредните за биоразнообразието практики при управлението. Исканията включват обявяване на процедурите за борба с бракониерство и закупуване на земи с ценни и редки местообитания, но не само на понто-сарматски степи край Калиакра, а и на крайречни гори, дюни и други застрашени местообитания. Според природозащитниците като приоритет Министерството на околната среда и водите трябва също да използва средства от ОПОС за закупуване на летателни средства за борба с горските пожари и да обяви закъснелите с десетилетие заповеди на защитени зони за природните местообитания от европейската мрежа. От \"За да остане природа\" настояват също за използване на средствата по оста \"Натура 2000 и биоразнообразие\" за цялата мрежа \"Натура 2000\", както и за мерки за планове за действия за защитени видове, като например мечката и вълка. Отново се търси оставка на Нено Димов Според екокоалицията състоянието на използване на средствата за биоразнообразие от Оперативната програма за околна среда отразява цялостното отношение на ръководството на екоминистерството към опазването на екологичната мрежа в България до момента. Затова природозащиттниците отново настояват за оставката на министъра Нено Димов, която поискаха за пръв път след  опитите на Димов  през декември 2017г. с решение на Министерския съвет да узакони обжалван в съда план за национален парк \"Пирин\". Природозащитниците уточняват, че средствата за опазване на биоразнообразието трябва да се използват по смислен начин, тъй като Оперативна програма \"Околна среда\" представлява основният финансов инструмент за изпълнение на политиките за опазване на биоразнообразието и мрежата \"Натура 2000\" в България.", "date": "2019.12.10", "title": "Екокоалицията алармира за загуба на 5 милиона евро за биоразнообразие"}
{"url": "https://www.dnevnik.bg/citat_na_deniia/2019/12/10/4003517_citat_na_denia_ako_uvelichim_ohranata_imame_pravo_da/", "text": "                         Това заяви почетният президент на ЦСКА и бивш селекционер на България Димитър Пенев на въпрос може ли националният отбор да победи Унгария в плейофа за класиране на Евро 2020 в края на март 2020 г. Думите му дойдоха на базата на БФС в Бояна, където  преди дни беше извършвана проверка от полицията .", "date": "2019.12.10", "title": "Цитат на деня: Ако увеличим охраната, имаме право да бием Унгария"}
{"url": "https://www.dnevnik.bg/sviat/2019/12/10/4003499_desetki_bolnici_v_moskva_i_okolnostite_shte_budat/", "text": "В Москва и околностите се планира да бъдат закрити 28 болници. Крайното решение кои лечебни заведения ще затворят врати трябва да бъде взето този месец, но в някои болници вече е започнало изнасянето на медицинската апаратура. Видео: \"Дойче веле\"", "date": "2019.12.10", "title": ""}
{"url": "https://www.dnevnik.bg/bulgaria/2019/12/10/4003507_kadri_otvisoko_kak_izglejdashe_vuzduha_nad_sofiia_na_9/", "text": "Екипът на сайта AirSofia.info, който следи за качеството на въздуха над столицата, публикува кадри отвисоко, на които се вижда как на 9 декември градът е покрит от гъста мъгла, пълна с вредни газове. Колко точно беше мръсен въздухът в София в понеделник четете ", "date": "2019.12.10", "title": ""}
{"url": "https://www.dnevnik.bg/ot_vas/novini_ot_vas/2019/12/10/4003511_retro_-_igrachki_i_nastolni_igri/", "text": "Нещо ретро, нещо детско... Тогава нямаше мобилни телефони и интернет,", "date": "2019.12.10", "title": "Ретро - играчки и настолни игри"}
{"url": "https://www.dnevnik.bg/bulgaria/2019/12/10/4003455_djok_polfriiman_iskam_da_jiveia_v_bulgariia_obicham/", "text": "Ако ми бъде позволено, искам да живея в България. Обичам в България\", заяви в предаването \"Студио Хъ\" по 7/8 TV австралиецът Джок Полфрийман, който преди няколко месеца беше освободен предсрочно от софийския затвор, след като излежа присъда за убийство. \"За 12 години съм получил страшно много помощ от добронамерени българи и виждам много любов, надежда и енергия. Искам да остана тук, защото вярвам, че българите заслужават повече и че аз мога да помагам в тази посока\", подчерта той. \"Българските затвори в момента вредят повече на обществото, отколкото помагат. Хората излизат с повече злоба и с чувството, че обществото им дължи нещо, и това е много опасно\", убеден е австралиецът. Според него не контрабандата, а купуването на положителни становища за предсрочно освобождаване от затвора е най-големият проблем на системата в момента. Преди време в интервю за \"Дневник\" Полфрийман говори повече за начините, по който тези становища се изготвят. Какво каза той тогава вижте ", "date": "2019.12.10", "title": ""}
{"url": "https://www.dnevnik.bg/bulgaria/2019/12/10/4003584_kandidatite_za_grajdanstvo_shte_deklarirat_kude_sa/", "text": "Кандидатите за българско гражданство ще бъдат задължени да декларират държавите, в които са пребивавали в последните 10 години. Това предвиждат подготвяни от правосъдното министерство промени в наредба за прилагане на Закона за българското гражданство. С проекта се цели усъвършенстване на процеса на извършване на преценка дали кандидатът представлява заплаха за обществения ред, обществения морал или националната сигурност, се посочва в мотивите за промените. Вносителите очакват в резултат да се преодолеят нормативни пропуски, позволяващи при наличие на препятстващи факти българската държава да даде гражданство. С промените се предвижда и някои документи, изисквани досега от кандидата, да се предават по служебен път между институциите, така че да се подобри административното обслужване.", "date": "2019.12.10", "title": "Кандидатите за гражданство ще декларират къде са живели в последните 10 години"}
{"url": "https://www.dnevnik.bg/sviat/2019/12/10/4003529_kompromis_ili_gazova_voina_-_kakvo_shte_stane_s/", "text": "Разговорът между лидерите на Франция, Германия, Русия и Украйна в  \"нормандски формат\"  в Париж бе основно за конфликта в Донбас.  Първата среща  между руския президент Владимир Путин и избрания тази година негов украински колега Володимир Зеленски обаче отвори път за решение на друг въпрос - транзита на газ през Украйна. Споразумението за транзит за Европа  изтича на 31 декември и ако няма компромис за нов, преносът за континента може да спре, както се случи през зимата на 2009 г. Тогавашният спор даде като резултат сегашния десетгодишен договор. Русия настоява бъдещият договор да е за значително по-кратък период - най-малкото защото се надява да спре транзита през Украйна след завършване на газопроводите \"Северен поток 2\" и \"Турски поток\". За Москва проблем са и високите транзитни такси, предлагани от Киев. \"Работа по детайлите\"  Газовият конфликт засега не е разрешен. След срещата обаче Зеленски заяви, че едногодишен договор - какъвто обмисляше Москва, вече не е на дневен ред. \"Мисля, че ще успеем да постигнем някакво междинно решение\", каза украинският президент. Украинският президент каза и че двамата с Путин са договорили основите на споразумение, което ще позволи транзитът да продължи, и темата вече е \"разблокирана\". Зеленски не влезе в подробности, а според член на руската делегация, цитиран от \"Ройтерс\", предстои екипите на Москва и Киев да работят по детайлите. Агенция \"Униан\" пък го цитира с думите, че Киев е готов да \"вземе газа\", заради който заведе дело в Стокхолмския арбитражен съд и за който решението бе в полза на \"Нафтогаз\". Руският енергиен гигант обжалва неуспешно решението да плати 3 млрд. долара на украинската компания (сумата се получава, като към разликата между две арбитражни решения, едното в полза на \"Газпром\" за 2 млрд. долара, а другото в полза на \"Газпром\" за 4.63 млрд., се прибавят лихвите). \"Газпром\" обаче постави през ноември отказа от всички взаимни претенции за международен арбитраж като условие за сключване на нов договор. От гледна точка на \"Нафтогаз\" обаче решение няма. Според  \"Интерфакс Украйна\"  единственото решение, което изпълнителният ѝ директор Юрий Витренко вижда в срещата, е, че страните са се \"договорили да продължат да се договарят\". От \"компромис\" до \"война\"  На срещата имаше нагласа за решение - РБК отбелязва, че в нея са взели участие както Витренко и директорът на \"Газпром\" Алексей Милер, така и министрите на енергетиката на двете страни, Александър Новак и Алексей Оржел (този екип, без държавните глави, бе и на неуспешните преговори в Брюксел тази есен). Но украинският премиер Олексий Хончарук написа днес във \"Фейсбук\", че Киев е готов и за \"газова война\", а преговорите, които биха избегнали този сценарий, няма да са прости. Самият Путин  е потвърждавал  намерението на \"Газпром\", изразено в писмо до \"Нафтогаз\", да \"спре кранчето\", ако няма договор на 1 януари. Този сценарий още не е напълно изключен.", "date": "2019.12.10", "title": "Компромис или \"газова война\" - какво ще стане с транзита през Украйна"}
{"url": "https://www.dnevnik.bg/photos/2019/12/10/4003485_snimka_na_denia_mariia_i_isus_kato_bejanci/", "text": "Калифорнийската методистка църква в Клермонт изобрази рождеството на Иисус Христос по необичаен начин в знак на протест срещу политиката на американския президент Доналд Тръмп спрямо бежанците. Eкспозицията включва класически фигури на Божия син, Мария и Йосиф, но представени като бежанци в метални клетки. Скулптурите са част от работата на църквата в подкрепа на бежанци, като до момента са събрани над 100 хил. долара като дарения за разделени на американската граница семейства, пишат местните медии.", "date": "2019.12.10", "title": "Снимка на деня: Мария и Исус като бежанци"}
{"url": "https://www.dnevnik.bg/biznes/2019/12/10/4003542_sdelkite_s_biznes_imoti_sa_se_svili_sus_75_prez/", "text": "На пазара на бизнес имоти през 2020 г. се очаква да доминират местните купувачи, а инвестиционната активност да е умерена. Тенденцията е продължение на настоящата година, през която бе отбелязан 75% спад на сделките с бизнес имоти спрямо 2018 г. и отдръпване на чуждите капитали, показват данните на консултантската компания Cushman & Wakefield Forton. По предварителни данни към декември са приключени инвестиционни продажби на офисни, търговски, индустриални площи и хотели на обща стойност 146 млн. евро. Ако се добавят и покупките на парцели за строителство на бизнес площи, пазарът доближава 200 млн. евро. Сделките за строителни терени са били около една четвърт от този обем, което е индикатор за продължаваща строителна активност. Като цяло 2019 г. отбелязва едно от най-слабите представяния на инвестиционния пазар на бизнес имоти за последните 7 години. Единствената по-слаба е 2013 г., отчита компанията. \"Като се имат предвид стабилната икономическа перспектива пред България и благоприятните условия за финансиране, има предпоставки за добра инвестиционна активност. От друга страна, пазарът на бизнес имоти продължава да страда от ниска ликвидност, слабо предлагане на добър инвестиционен продукт и нереалистични очаквания на продавачите\", коментира Михаела Лашова, управляващ партньор в дружеството. Данните му показват, че през 2019 г. Очакванията са и през 2020 г. те да запазят потенциала си за сделки предвид завършването на нови висок клас проекти. \"Ключов фактор обаче остават условията за финансиране на сделките и възможността инвеститорите да получат конкурентен на останалите пазари в Централна и Източна Европа марж между очаквана доходност и цена на финансовия ресурс\", посочи Явор Костов, мениджър \"Капиталови пазари\". Според него силна тенденция остават и придобиванията на бизнес имоти с потенциал за подобрения и бъдещо развитие. Такива сделки са приоритет на местни купувачи или такива, които вече присъстват на пазара и се ориентират добре във възможностите му. Тази група инвеститори ще продължат активно да търсят възможности за нови придобивания през 2020 г., смята той. като очакванията са през тази и следващата година да бъдат завършвани приблизително по 160 хил. кв.м нови офис площи. Сред ключовите проекти, въведени в експлоатация през 2019 г., бяха първите две сгради от Garitage Park, Advance Business Center, втората част на Adora Business Center. През 2020 г. се очаква да приключи строителството на нови сгради от Garitage park, също Balkan Business Center, Sofia Tech One и др. Търсенето на площи под наем остава стабилно, като прогнозите са през тази и следващата година обемът на отдадените офиси в София да се движи около 150-160 хил. кв.м годишно, т.е. около средните нива за последните пет години. Към края на 2019 г. офертните наемни цени остават стабилни в диапазона 12-14 евро/кв.м за първокласни площи на големите булеварди, а за единични клас А сгради в центъра на София достигат 15 евро/кв.м. Средният дял на свободните площи за клас А и B офиси се движи в рамките на 9-9.5% с тенденция да надмине 10% през 2020 г. Ограниченото предлагане на нови площи и високата наемна активност доведоха до през последната година. Очаква се този процес да продължи и през 2020 г. \"През миналата година станахме свидетели на висока наемна активност, продиктувана от запълването на площите в два новооткрити търговски центъра – Plovdiv Plaza и Delta Planet Mall във Варна. Реструктурирането на бившите обекти на Carrefour в София също даде възможност на много наематели да растат и отвори място за навлизане на нови брандове\", коментира Иван Граматиков, мениджър \"Търговски площи\".      Стъпването на нови марки като Pepco, Miniso, Nespresso, Tezenis и др. също допринесе за по-високата от обичайната наемна активност през 2019 г. заедно с разрастването на много от вече присъстващите на пазара търговци. През 2020 година пазарът ще бъде движен по-скоро от реструктуриране и оптимизиране на миксовете в работещите търговски центрове. Завършване на нови молове в София и в големите градове не се очаква. Усвояването на свободните площи в моловете доведе до намаление на дела на незаетите обекти в тях, като към края на 2019 г. той е около 5% при 9% година по-рано. Наемните цени на 100-150 кв.м първокласна търговска площ в шопинг център в София достигнаха 39 евро/кв м. Активният пазар доведе до ръст на инвестициите в логистични площи за отдаване под наем. По данни на компанията и са предназначени за отдаване на свободния пазар. По предварителни данни общо предвидените за завършване индустриални площи в столицата и близките индустриални зони са близо 146 хил. кв.м. През 2019 година общата им площ е около 230 хил. кв.м, като най-големият новооткрит проект за периода беше логистичната база на JYSK в \"Икономическа зона София – Божурище\". Най-активно развиващите се зони край София остават тези около Равно поле и Елин Пелин, както и \"Икономическа зона София – Божурище\", където вече се оформиха големи проекти с производствени и логистични имоти. Районът около Национален индустриален парк \"Хемус\" (Кремиковци) и зоните около местността Голяма локва до бул. \"Ботевградско шосе\" и Околовръстния път също имат голям потенциал за развитие на нови проекти. В старите индустриални зони в рамките на града като Гара Искър, Военна рампа и Илиянци също има примери за ново строителство на вътрешноградска логистика и преструктуриране на имоти. Наемните цени за момента не дават индикации за ръст, като остават в рамките на 3.8 евро/кв.м за големи проекти (над 10 хил. кв.м) и 4-4.2 евро/кв.м за средно големи площи. Делът на свободните площи в сегмента остава в рамките на 2-3%.", "date": "2019.12.10", "title": "Сделките с бизнес имоти са се свили със 75% през годината"}
{"url": "https://www.dnevnik.bg/sviat/2019/12/10/4003534_naistina_ljubov_sushto_vleze_v_predizbornata_kampaniia/", "text": "Един от най-популярните и обичани британски коледни филми -  \"Наистина любов\"  - също се оказа ябълка на раздора преди изборите във Великобритания тази седмица. Две предизборни прояви - за торите и за либералдемократите, използваха романтични сцени от филма. Изборите са в четвъртък и от тях зависи дали премиерът  Борис Джонсън  ще събере достатъчно голямо мнозинство, за да прокара Брекзит. Първо един от главните актьори във филма -  Хю Грант , се присъедини към предизборната агитация на либералдемократите, които искат да спрат Брекзит. Той обиколи домове в Лондон, също както героят му във филма, който търсеше любимата си. Грант обяви, че ще гласува за малката партия, която е единствената, обявила се  публично и категорично  против излизането от ЕС. Скоро след това премиерът Борис Джонсън публикува реклама, в която се вживява в една от романтичните сцени във филма. В нея кумът на младоженци признава, че обича съпругата, въпреки че мъжът ѝ е най-добрият му приятел. Джонсън играе именно неговата роля, но агитирайки за мнозинство в парламента с мотива, че всеки глас е важен. Хю Грант коментира рекламата на Джонсън, отбелязвайки, че, за разлика от филма премиерът не е показал надписа \"На Коледа трябва да се казва истината\".", "date": "2019.12.10", "title": "\"Наистина любов\" също влезе в предизборната кампания за Брекзит"}
{"url": "https://www.dnevnik.bg/sport/2019/12/10/4003573_abramovich_e_othvurlil_oferta_da_prodade_chelsi/", "text": "Собственикът на \"Челси\" Роман Абрамович е отхвърлил оферта за продажбата на клуба, съобщава Financial Times. Според специализираното издание руският бизнесмен е получил предложение от американеца Тод Боли, но то е далеч от сумата, на която са оценени сините. Според Абрамович стойността на футболния клуб е 3 милиарда паунда. Financial Times не разполага с информация каква е точната сума, която Боли е предложил за \"Челси\". Американецът е на 46 години и има интереси в спорта, като притежава дял от \"Лос Анджелис доджърс\" от Мейджър лийг бейзбол (МЛБ) и баскетболния \"Лос Анджелис спаркс\". Състоянието му се оценява на близо 5 милиарда паунда. Той е собственик и на компанията Cloud9, която се занимава с електронни спортове. В началото на годината Боли беше свързван и с \"Тотнъм\", като през септември даде едно от редките си интервюта. \"Футболът е най-популярният спорт в света и е огромен бизнес.\" През последните години Роман Абрамович постоянно е свързван с продажбата на \"Челси\". Той е собственик на клуба от 2003 г.  Плановете на Абрамович за строеж на нов стадион  на клуба в момента са в застой, след като от 2018 г. той има проблеми с британските власти. Въпреки това президентът на клуба Брус Бък обяви, че Абрамович няма никакви намерения да преустановява инвестициите си. По думите му бизнесменът е готов да отдели сериозни суми за трансфери, след като ембаргото над сините беше свалено.", "date": "2019.12.10", "title": "Абрамович е отхвърлил оферта да продаде \"Челси\""}
{"url": "https://www.dnevnik.bg/sviat/2019/12/10/4003574_provokativniiat_banksi_s_nov_proekt_svurzan_s_koleda/", "text": "Последният проект на провокативния творец Банкси е на коледна тематика, но и повдига сериозната тема за броя на бездомните хора във Великобритания. В понеделник следобед в Instagram и YouTube той качи видео, на което се вижда как мъж на име Раян, който изглежда като бездомник, седи на пейка в бижутерския квартал в Бирмингам. На тухлената стена точно до него са нарисувани 2 елена, които сякаш дърпат пейката като шейна. В обяснението към видеото Банкси написа: \"Бог да благослови Бирмингам. През 20-те минути, когато снимахме Райън на тази пейка, минувачите му дадоха топла напитка, две шоколадови блокчета и запалка - без да е поискал нещо.\" Новата творба на Банкси изключително бързо стана популярна, много хора отиват специално до този квартал, за да могат да се снимат на пейката, а от управата на града са твърдо решени да направят всичко, което могат, за да запазят максимално дълго творбата. ", "date": "2019.12.10", "title": ""}
{"url": "https://www.dnevnik.bg/sviat/2019/12/10/4003496_pochina_bivshiiat_kmet_na_moskva_jurii_lujkov/", "text": "Бившият кмет на Москва Юрий Лужков почина на 83-годишна възраст, съобщиха руските медии. Според телевизия РЕН ТВ смъртта му е настъпила в клиника в Мюнхен, където е трябвало да се подложи на сърдечна операция. Един от основателите на партията \"Отечество - цяла Русия\", станала основа на управляващата \"Единна Русия\", той бе кмет почти две десетилетия. Зае поста през 1992 г. и остана на него до 2010 г., когато тогавашният президент Дмитрий Медведев обяви, че е \"загубил доверие\" в него. Той  бе ярка фигура  още от годините преди разпадането на Съветския съюз, а в първото десетилетие на демокрацията успя да натрупа милиарди от строителния бизнес. Управлението му приключи и бе заместен от Сергей Собянин,  след като влезе в конфликт  с Кремъл. Лужков, който е идвал в България, бе и човекът, по чието време започна изграждането и бе открит (малко преди оставката му) Санаторно-оздравителен комплекс \"Камчия\".", "date": "2019.12.10", "title": "Почина бившият кмет на Москва Юрий Лужков"}
{"url": "https://www.dnevnik.bg/evropa/2019/12/10/4003536_povecheto_bulgari_sa_dovolni_ot_demokraciiata_v_es_no/", "text": "Повишено ниво на   показват резултатите от изследване на Евробарометър за Европейския парламент: 52% (+3 процентни пункта) от европейците споделят това чувство. На същото мнение са и 52% от анкетираните българи. Че са недоволни, казват 27% от българите, а 21% (най-високият в ЕС) дават отговор \"не знам\".      По-нисък е процентът на българите, казали, че са   – 40 на сто. По-висок е процентът на недоволните – 55 на сто. Отговор \"не знам\" дават 5% от анкетираните. Най-недоволни от функционирането на демокрацията в страната им са гърците (67% недоволни), а на другия край на скалата са датчаните (93% - доволни; 7% - недоволни).      За България се вижда още, че по-голям процент доволни от демокрацията в ЕС има сред по-младите хора (15-24 години; 63%). В групата на възраст 55+ години доволните са 40%. Петдесет и три процента от българите оценяват еврочленството на страната си като нещо добро, 9% като лошо, а като нито добро, нито лошо го определят 32%.      ЕС - представи и интерес Повечето българи (63%) казват, че през последните 12 месеца не се е променил. Увеличил се е за 12%, а е намалял за 17%. Отговор \"не знам\" дават 8% от анкетираните (най-високият процент в ЕС, такъв е и в Малта).  Четиресет и шест процента от българите заявяват, че имат   при средно за ЕС 33%. Отрицателна е представата на 14%, а неутрална на 35%. Отговор \"не знам\" дават 5% (най-високият в ЕС, същият е отново в Малта). Европейските граждани биха искали , като 58% от анкетираните призовават за по-влиятелен Европейски парламент в бъдеще. Това е увеличение със 7 процентни пункта от пролетта на 2019 г. и най-високият резултат за този показател от 2007 г. В България почти половината от анкетираните (49%) биха искали Европейският парламент да играе по-важна роля, което е увеличение с 2 процентни пункта спрямо пролетта на 2019 г. На противоположното мнение са 20% от запитаните, 10% казват, че не искат да има промяна, а 21% не знаят (отново най-висок процент в ЕС, дали този отговор). Че   в ЕС, смятат 44% от българите. Малко по-висок е процентът на тези, които мислят, че гласът им има значение в България – 49 на сто. Климатични промени Въпреки че класирането на най-важните теми показва значителни различия в отделните държави членки, за първи път изменението на климата оглавява списъка с   на гражданите. Почти всеки трети респондент (32%) иска Европарламентът да определи борбата срещу изменението на климата като свой най-голям приоритет. Борбата срещу бедността и социалното изключване (31%), борбата с тероризма (24%), както и борбата с безработицата (24%) са следващите в осредненото класиране на приоритетите на гражданите в ЕС. Почти всеки трети български гражданин е посочил борбата със социалната изолация и бедността (36%), създаването на условия за икономически растеж (29%) и качеството и достъпа до здравни услуги (29%) сред трите най-важните теми, на които Европейският парламент трябва да обърне внимание. Най-малко българи в ЕС (14%) смятат, че борбата с климатичните промени и защитата на околната среда, океаните и биоразнообразието трябва да се разглежда от институцията като приоритет. Малко преди България са Латвия (15%) и Румъния и Гърция (и двете по 17%). Ценности По отношение на европейските ценности ясно мнозинство от гражданите в ЕС смятат защитата на правата на човека в световен мащаб (48%), свободата на словото (38%), равенството между половете (38%) и солидарността между държавите членки на ЕС (33%) за основни ценности, които трябва да бъдат защитавани в Европейския съюз. В България повече от половината респонденти (51%) са посочили на първо място  като основна ценност, която трябва да бъде защитавана от Европейския парламент, последвана от защитата на правата на човека в световен мащаб (46%) и свободата на словото (30%). Защита на околната среда Най-малко българи в ЕС (16%) са били   през месец май от въпроса за борбата с климатичните промени и защитата на околната среда. На противоположния край на скалата са датчаните – 70 на сто.      Абсолютно мнозинство от анкетираните (52%) считат, че изменението на климата в момента е най-належащият екологичен проблем, следван от замърсяването на въздуха (35%), замърсяването на моретата и океаните (31%), обезлесяването (28%) и нарастващото количество отпадъци (28%).  За мнозинството българи (52%) най-важният въпрос, свързан с околната среда, е  . Този отговор са посочили като най-важен също повечето хора в Малта и Полша. Младежките протести През изминалата година протестите на младежите за повече действия против изменението на климата мобилизираха милиони хора в ЕС и в световен мащаб. Почти шест от десет европейци вярват, че протестите, водени от младежи, са допринесли за повече политически мерки срещу изменението на климата както на европейско, така и на национално равнище. Петдесет и три процента от българите смятат, че тези действия ще доведат до повече политически мерки за борба с климатичните промени. По-нисък е процентът само в Словения (50%), Гърция (49%), Великобритания (47%) и Чехия (42%). В България отново е най-висок процентът на далите отговор \"не знам\" - 22 на сто. Почти равен е процентът на смятащите, че тези протести няма да доведат до повече политически мерки – 25%.      Че протестите ще допринесат за повече  смятат 38% от българите (на предпоследно място в ЕС, на последно са чехите – 37%). Противоположно е мнението на 44% от анкетираните българи, а 18% (отново най-висок процент в ЕС) дават отговор \"не знам\".      Информация за ЕС Само 5% от българите оценяват познанията си за Европейския парламент като високи. Най-много хора (52%) ги оценяват като средни, а че е ниско нивото им на познания за ЕП, казват 42%.      Попитани по коя тема от работата на евроинституциите биха искали да получат повече информация и да имат повече познания, най-много българи дават отговор \"Какво ЕС конкретно е направил или подобрил в моя град, регион или страна\". На въпроса кое би ги накарало да са по-ангажирани с дейностите на националните евродепутати в ЕП повечето българи (33%) казват да ги гледат, слушат или да четат за тях по-често по телевизията, радиото или вестниците. Проучването е проведено между 8 и 22 октомври 2019 г.", "date": "2019.12.10", "title": "Повечето българи са доволни от демокрацията в ЕС, но не и от тази в страната си"}
{"url": "https://www.dnevnik.bg/v_pamet/2019/12/10/4003603_pochina_vokalistkata_na_rokset_mari_fredrikson/", "text": "Шведската изпълнителка Мари Фредриксон, вокалистка на групата \"Роксет\", е починала вчера на 61 години. Това съобщи мениджърът ѝ в прессъобщение, цитирано от в. \"Свенска дагбладет\". В  текста  се казва, че смъртта е настъпила вчера сутринта вследствие на заболяване, без да навлиза в подробности. От създаването си през 1986 г. \"Роксет\" е една от най-известните шведски поп рок групи, с продадени над 75 млн. албума. Дуетът е формиран в момент, когато и родената през 1958 г. Фредриксон, и една година по-младият Пер Гесле са известни в страната. С десетте албума, които издава обаче, \"Роксет\" печели много награди, а хитовете като The Look, Listen to Your Heart, It Must Have Been Love или Joyride оглавяват класации в Европа и САЩ. През 2002 г. Фредриксон бе диагностицирана с тумор на мозъка. По-късно тя публикува солов албум на английски, в който говореше за проблемите със здравето си.      Заради тези проблеми Фредриксон и Гесле се събраха отново едва в началото на това десетилетие, когато излязоха на сцената за голям концерт заедно за пръв път от 8 години.", "date": "2019.12.10", "title": "Почина вокалистката на \"Роксет\" Мари Фредриксон"}
{"url": "https://www.dnevnik.bg/razvlechenie/2019/12/10/4003613_za_koleda_pekari_suzdadoha_cialo_malko_selo_ot/", "text": "Екип от над 30 артисти и пекари създадоха цяло малко коледно селце от джинджифилов хляб. То включва стотици малки къщички, 2 шоколадови влака и дори замъци и вятърни мелници. Селцето е изложено в търговски център в полския град Гливице и може да бъде видяно до 6 януари.", "date": "2019.12.10", "title": ""}
{"url": "https://www.dnevnik.bg/politika/2019/12/10/4003602_borisov_pokazva_aec_kozlodui_i_belene_na_energiini/", "text": "Заради очаквания залез на въглищните централи и все по-големите изисквания към замърсителите на околната среда ядрената енергетика се явява не само алтернатива за диверсификация в енергетиката, но и важна за енергийния баланс. Това е обявил премиерът Бойко Борисов при срещата си с експерти от Държавния департамент и от Държавния департамент по енергетика на САЩ, които са на посещение в България. На разговора присъстваха също вицепремиерът Томислав Дончев и министърът на енергетиката Теменужка Петкова. \"Най-важното е, че президентът Тръмп разбра, окуражи ни, че като членове на НАТО сме изключително лоялни и добри партньори за пример. Второ - че Балкански поток и интерконекторът с Гърция не се бият, а се подпомагат за истинската диверсификация на целия регион. И трето - че ядрената енергетика не трябва да живее под някакви догми, особено когато говорим за зелени енергии, чистота на въздуха, качество на живот\", каза премиерът, цитиран от правителствената пресслужба. Борисов  бе приет от президента на САЩ Доналд Тръмп  в края на ноември. Енергийните експерти са тук в резултат на договореностите, постигнати в рамките на срещата на двамата, посочва пресслужбата. \"Никак не е розово бъдещето за въглищните централи, особено сега, когато ЕК приема плана за \"Зелена Европа\". Така че \"Белене\" и \"Козлодуй\" стават две изключително важни площадки не само за диверсификацията, но и за енергийния ни баланс за бъдещето след 10 години\", подчертал Борисов. Според него ядрената енергетика би могла да бъде добра основа за развитие на партньорството между двете държави. Миналата седмица в ефира на Би Ти Ви премиерът обяви, че лично ще заведе експертите в \"Козлодуй\" и на площадката на АЕЦ \"Белене\" след като получил подкрепа за ядрената енергетика при посещението си в САЩ. \"Да видат новите реактори, да видат следващата площадка за седми реактор в \"Козлодуй\"... Да, руски са реакторите, електрониката е френска, горивото е на \"Устингхаус\", обяви той тогава. Заместник помощник държавният секретар в Бюрото по международна сигурност и неразпространение към Държавния департамент на САЩ Ан Гензър акцентирала върху много добрата среща, която премиерът Борисов е провел с президента Тръмп. \"Хората във Вашингтон още говорят за нея. Изглежда, много сте ги впечатлили. Моят началник Кристофър Форд, с когото се срещнахте, също има много добри впечатления\", казала Гензър.  В понеделник енергийните експерти от САЩ са посетили площадката на АЕЦ \"Белене\" като в съобщението на правителствената пресслужба не се посочва кой е завел експертите там, но тогава  премиерът бе на посещение на борда на американски самолетоносач . Целта на посещението им е да се запознаят с детайли от работата на енергийните предприятия в България. Министърът на енергетиката Теменужка Петкова е представила на делегацията техническите параметри на проекта АЕЦ \"Белене\" и е подчертала опита на страната в сферата на ядрената енергетика с успешното управление на атомната електроцентрала \"Козлодуй\" \"при най-високи стандарти на безопасност\". През следващите дни американските експерти ще посетят ТЕЦ \"Марица-изток 2\" и АЕЦ \"Козлодуй\". По време на срещите е било посочено и че през тази година България  за първи път е доставила втечнен природен газ  с произход САЩ.", "date": "2019.12.10", "title": "Борисов показва АЕЦ \"Козлодуй\" и \"Белене\" на енергийни експерти от САЩ"}
{"url": "https://www.dnevnik.bg/sport/2019/12/10/4003640_pavel_kolev_prekrasen_jrebii_dobre_sa_ni_doshli/", "text": "Жребият на \"Левски\" за Купата на България е прекрасен, заяви изпълнителният директор на клуба Павел Колев. Той посочи, че си е пожелал точно \"Лудогорец\" за съперник. Сините  ще приемат отбора от Разград в началото на март в двубой от четвъртфиналите .", "date": "2019.12.10", "title": ""}
{"url": "https://www.dnevnik.bg/sviat/2019/12/10/4003639_naistina_ljubov_za_brekzit/", "text": "Британският премиер Борис Джонсън избра доста нетрадиционен начин, за да призове избирателите да гласуват за консерваторите. Той засне видео, в което пресъздаде една от най-известните сцени от филма \"Наистина любов\". Той обаче не беше единственият, който реши да използва тази толкова известна лента за целите на предизборната кампания във Великобритания. По-рано тази седмица Хю Грант обиколи домове в Лондон, също както героят му във филма, който търсеше любимата си. Какво точно направи Борис Джонсън   а как може да завършат изборите ", "date": "2019.12.10", "title": ""}
{"url": "https://www.dnevnik.bg/analizi/2019/12/10/4003645_bezsramnite_luji_za_zakona_za_socialnite_uslugi/", "text": "                         \"Решенията в социалната политика трябва да сближават хората, а не да ги разделят.\" Така новата социална министърка Деница Сачева аргументира отлагането на Закона за социалните услуги, който бе приет още през пролетта и трябваше да влезе в сила от 1 януари. По думите ѝ отлагането щяло да \"даде време за влизане в режим на разговори относно същността на този закон\". Както знаем, отказът от вече взети решения е коронният номер на управляващите в стремежа им да се харесат на всички – безкраен танц, в който въртенето в кръг се редува с тъпчене на място. Обикновено това се представя като свидетелство за политическа диалогичност и търсене на най-добрите решения в интерес на хората. Проблемите обаче си остават хронично нерешени. От което обикновено интерес имат само малцина, а всички останали губят. Да, понякога предлаганите решения са толкова недомислени и вредни, че отмятането от тях е за добро. Но случаят, за който става дума тук, не е такъв. Законът, чието влизане в сила се канят да отложат, има потенциала рязко да повиши обхвата, достъпността и качеството на социалната подкрепа за деца в риск, хора с увреждания и с психични разстройства, жертви на насилие, като превърне най-добрите модели и практики в национална политика, свърже усилията на различни институции и организации на местно и национално равнище в единна система и постави в нейния фокус правата и индивидуалните потребности на хората в нужда. При това законът, \"относно същността\" на който тепърва се канят да влизат \"в режим на разговори\", е резултат от дългогодишни подробни обсъждания и съгласие между всички заинтересовани страни и експерти. Накрая той бе гласуван с огромно мнозинство в парламента, без каквито и да било възражения. В последните месеци обаче, още преди да е влязъл в сила, законът стана обект на целенасочена манипулативна кампания, която предизвика протести и истерия в социалните мрежи. Зад нея стоят същите кръгове, същата полуконспиративна мрежа от чужди и тукашни религиозни организации, които с помощта на всевъзможни местни националисти и популисти и на Българската православна църква попиляха първо Истанбулската конвенция за борба срещу насилието над жени (понеже легализирала гей браковете и \"третия пол\"), а после и Националната стратегия за детето (заради норвежците, които се канели да отвличат децата ни). Сега дойде ред и на Закона за социалните услуги, който пък заплашвал семейното огнище, националния суверенитет и националната сигурност, правата и свободите на българските граждани, понеже \"облагодетелства\" разни алчни и злонамерени местни и чужди неправителствени организации, като им \"аутсорсва апетитни социални дейности\" срещу възнаграждение. Те пък автоматично \"почват да си търсят деца, които да отделят от родителите им, защото за всяко такова дете ще им се плаща\". И други подобни дивотии, които отговарят на истината точно толкова, колкото и плъзналите слухове в ромските махали, че социални работници прибират деца от училищата. Истината е, че новият закон не облагодетелства никого, а предвижда много по-строг контрол срещу злоупотреби, поставя ясни правила за прозрачност и отчетност и повишава изискванията към доставчиците на услуги и качеството на тяхната работа. И в момента най-трудните и непривлекателни социални услуги, с които държавата и общините нямат ресурс да се справят сами, са поети от неправителствени организации, които разполагат със знание, опит и обучени кадри и могат да привлекат допълнителни средства от дарители. Защо лъжите намират благодатна почва? Чии и какви интереси стоят в дъното на кампанията срещу закона? И кой от какви внушения и страхове се ръководи, когато протестира срещу него? Това са въпроси, които изискват отделни анализи и разследвания. Факт е обаче, че тази кампания успя. Мога да се подпиша, че нейните организатори и изпълнители няма да бъдат омилостивени от никакъв \"режим на разговори\" и че отлагането ще е доста по-дълго от предвижданите сега шест месеца. Ако въобще този закон някога влезе в сила. Въпросът, който ни интересува тук, е друг: защо онези, които взимат решенията, толкова лесно се отказват от тях и от истината - и минават на страната на лъжата? Защото лъжата е по-силна и по-шумна и не искат да си имат главоболия с нея. И защото най-много от всичко ценят спокойното и безметежно пребиваване във властта. Новата социална министърка, която е съвсем наясно със \"същността\" на закона и ползите от него, смята, че \"решенията в социалната политика трябва да сближават хората, а не да ги разделят\". Звучи благоприлично, но е цинично. Защото по тази логика трябва да приемем, че човечността и състраданието, правата и интересите на хората с увреждания, на жените и децата, станали жертва на насилие, \"разделят хората\". А измислиците, клеветите, омразата и невежеството ги \"сближават\". Решението за отлагане на закона е всъщност отказ от правене на политика и бягство от отговорност – коронният номер на управляващите, който обаче този път изглежда особено отблъскващо.", "date": "2019.12.10", "title": "Безсрамните лъжи за Закона за социалните услуги"}
{"url": "https://www.dnevnik.bg/sviat/2019/12/10/4003644_organizator_na_atentata_v_metroto_v_sankt_peterburg_e/", "text": "Руски съд осъди на доживотен затвор мъж за организиране на бомбеното нападение в метрото на Санкт Петербург през 2017 г., при което загинаха 15 души, както и предполагаемият атентатор, предаде \"Ройтерс\", цитирайки \"Интерфакс\". Аброр Азимов ще прекара остатъка от живота си в затвора, след като беше назован от следствието като един от четиримата основни организатори. Съдът в Санкт Петербург даде на още 10 души присъди във връзка с нападението - между 19 и 28 години затвор. Никой от 11-те подсъдими не се призна за виновен. Предполагаемият поръчител на атентата на 3 април 2017 г. все още се издирва.", "date": "2019.12.10", "title": "Организатор на атентата в метрото в Санкт Петербург е осъден на доживотен затвор"}
{"url": "https://www.dnevnik.bg/zelen/2019/12/10/4003659_v_gorata_krai_arapia_otnovo_se_stroi/", "text": "В гората край къмпинг \"Арапя\" отново се строи. \"И тук, както и при Синеморец, се строи в зона А, без да има действащ Общ устройствен план на Царево, което е нарушение на Закона за устройството на черноморското крайбрежие\", съобщи природозащитникът и общински съветник в София от \"Демократична България\" Тома Белев. В началото на тази година в боровата гора край едноименния плаж на Южното Черноморие  започна строителство  на ваканционни вили. След като случаят стана медийно известен и след известно време на  прехвърляне на отговорността между институциите , последва проверка от Дирекцията за национален строителен контрол, която откри нарушения и строителството  беше временно спряно . Сред откритите нарушения бяха липса на разрешение за строителството на пътя до вилното селище, както и на становище от регионалната екоинспекция за дърветата, които е трябвало да бъдат отсечени, и др. Сега от строителната дирекция са съобщили пред Би Ти Ви, че откритите пропуски са отстранени. Така на метри от брега сега се изливат основите или се дострояват общо 23 еднофамилни къщички. Обичайно през зимния сезон се възобновява строителството по Черноморието, включително на някои спорни проекти. От миналата седмица във фокуса на вниманието попадна къмпинг \"Градина\", където на метри от морето започна изливане на бетон, след като регионалната екоинспекция даде зелена светлина за изграждане на бистро, бар и търговски обекти.", "date": "2019.12.10", "title": "В гората край Арапя отново се строи"}
{"url": "https://www.dnevnik.bg/sport/2019/12/10/4003664_zvezda_na_ruskata_atletika_koi_shte_mi_vurne/", "text": "Световната шампионка в скока на височина Мария Ласицкене обвини спортните ръководители в родината си Русия заради наказанието, наложено от Световната антидопингова агенция (WADA). В понеделник Русия беше изключена от  големите международни състезания за четири години . Руските спортисти могат да се състезават под неутрален флаг, но Ласицкене и някои други атлети трябва да покрият различни критерии, за да участват на олимпийските игри в Токио. \"Вече пропуснах една олимпиада, както и година и половина от международни участия. И изглежда, че това не е краят. В крайна сметка кой ще поеме вината? Кой ще ми върне загубеното\", каза Ласицкене в отворено писмо, адресирано към спортните ръководители в Русия. Звездата на руската атлетика е трикратна световна шампионка във високия скок. Тя е сред спортистите, които често са критикували Руската лекоатлетическа федерация. \"Защо трябва да се стига до ситуация, че трябва да се радваме, когато един атлет получи разрешение да се състезава под неутрален флаг. Нима спортното министерство и Руският олимпийски комитет са доволни от това, което свърши федерацията по лека атлетика\", написа още лекоатлетката.", "date": "2019.12.10", "title": "Звезда на руската атлетика: Кой ще ми върне загубеното от наказанията"}
{"url": "https://www.dnevnik.bg/video/deniat_s_veselin_dremdjiev/2019/12/10/4003688_hristo_ivanov_nujen_e_paket_ot_ambiciozni_reformi/", "text": "Големият проблем е конституционен. Големият проблем е, че имаме свръховластен главен прокурор, който не подлежи на демократична отчетност. За да се реши този проблем, е нужен пакет от амбициозни реформи, включително и конституционни реформи\", коментира съпредседателят на \"Демократична България\" Христо Иванов в предаването \"Денят с Веселин Дремджиев\" по ТV+ и TV1. Той коментира последните препоръки на Венецианската комисия. \"Реформите трябва да включат както механизъм за това да бъде разследван главният прокурор при подозрение, че е извършил престъпление, така и форма на демократична отчетност на главния прокурор. За да се направи целият този пакет от реформи, трябват свободни хора в управлението, а имаме управление от несвободни хора, които ги е страх да бъркат в прокуратурата, защото ги е страх тя да не вземе да заработи като хората\", каза още Христо Иванов. Цялото интервю със съпредседателя на \"Демократична България\" гледайте във видеото, а повече за препоръките на Венецианската комисия четете ", "date": "2019.12.10", "title": ""}
{"url": "https://www.dnevnik.bg/zdrave/2019/12/10/4003703_zatvor_i_globa_do_5_hil_lv_za_firmi_goriashti_otpaduci/", "text": "Лишаване от свобода до две години и глоба от 2 до 5 хиляди лева, а при по-маловажни случаи – пробация и глоба до 1000 лева. Това предлагат депутати от ГЕРБ да се предвиди в Наказателния кодекс за фирми и хора, които горят незаконно отпадъци. Управляващите допълниха, че в повечето случаи по-големите санкции ще са за фирмите, а по-ниските – за хората, като уточниха, че все пак това е решение на съда. Днес от ГЕРБ  изпълниха искането на столичния кмет Йорданка Фандъкова и внесоха  в деловодството на парламента проект за промени в Наказателния кодекс, с които се инкриминира замърсяването на въздуха чрез горене на отпадъци. Според промяната ще се смята за престъпление замърсяването на атмосферния въздух чрез изгаряне на отпадъци, отработени масла или отпадъчни масла, както и предмети от каучук и пластмаса или други изкуствена материя. Само с административни актове и санкции, които често от физическите лица не могат да се съберат, няма как да се справим с този проблем, коментира и кметът Йорданка Фандъкова, която дойде в парламента при представянето на измененията. Тя припомни, че горенето на отпадъци е забранено по закона за околната среда и с наредба на общината, но въпреки това продължава. По думите й при фирмите обикновено налаганите санкции имат по-сериозен ефект, защото могат и по-често да бъдат проверявани, докато при санкционирането на хората и горенето на отпадъци на открито има минимална промяна. Често и глобите не могат да бъдат събрани, отбеляза кметът на София. Затова се налагало и включването на специални текстове в Наказателния кодекс, а не само с административни методи да се търси решение на проблема. По думите на Фандъкова около 40 на сто от замърсяването на въздуха в зимните месеци идвало от битовото отопление с дърва и въглища. Тя припомни и мерките на общината за насърчаване на смените на тези инсталации с по-съвременни и щадящи околната среда. От КРИБ също подкрепят предложението. От работодателска организация са на мнение, че идеята на Столична община да увеличи данъците на старите автомобили е правилната посока, коментира пред \"Нова телевизия\" Евгений Иванов, изпълнителнителен директор на КРИБ.", "date": "2019.12.10", "title": "Затвор и глоба до 5 хил. лв. за фирми, горящи отпадъци, предлага ГЕРБ"}
{"url": "https://www.dnevnik.bg/bulgaria/2019/12/10/4003532_prokuraturata_potvurdi_za_ruskata_sleda_v_otravianeto/", "text": "Прокуратурата потвърди в обширно съобщение разкритията на чуждестранни медии, сред тях и на разследващия сайт \"Белингкат\", за присъствието у нас на служители на руското военно разузнаване по време на отравянето през 2015 г. на оръжейния производител и собственик на холдинга ЕМКО Емилиян Гебрев, неговия син и производствения директор на оръжейния завод \"Дунарит\". В същото съобщение обаче за пребивавалите в София в дните на покушението техни граждани, за които се твърди, че са служители на руското военно разузнаване. Съобщението, разпространено днес (10 декември), е \"по повод публикации в определени медии, с твърдения за бездействие на прокуратурата при разследването на опит за отравяне на Емилиян Гебрев, както и по повод на негови публични изявления\". Съобщението идва след публикация на \"Свободна Европа\", публикувани и в други медии, и интервю на самия Гебрев по БиТиВи, от които стана известно, че потърпевшият е поискал с две писма до наблюдаващите прокурори, но не е получил - информация за хода на следствието. А междувременно в разследвания на чуждестранни медии, конкретно в \"Белингкат\", \"Шпигел\" и \"Инсайдър\",  се появиха разкрития,  че служители на руското военно разузнаване са замесени в покушението. Самият Гебрев е цитиран, че е разпознал един от предполагаемо замесените в покушението му руски агенти, но не е напълно сигурен. За такова твърдение е логично той да бъде разпитан, но не е търсен нито от българските, нито от британските разследващи органи, заяви Гебрев преди седмица. Днешното съобщение разкрива, че освен известния от по-рано \"Сергей Федотов\", идентифициран от британското разследване като служител на руското разузнаване с името Денис Сергеев и пребивавал в София в дните на покушението на Гебрев, при неговите посещения у нас, както и другите такива руски граждани, пътували в България с тях\". Установени са и значителна част от техните маршрути /ползвани кредитни карти, телефони, автомобили под наем, хотели, посещавани места/, особено при пребиваването им в София, съобщава най-сетне прокуратурата. Установено е, че някои от тези лица са ползвали за настаняване столичен хотел, находящ се непосредствено до сградата, в която през 2015 г. се е помещавал офиса на ЕМКО ООД, От особено значение за хода на разследването бил и откритият видеозапис от охранителни камери на въпросния паркинг. За съжаление видеотехническите експертиза на МВР не могла да получи образ, годен за идентификация, поради което е изпратена молба за правна помощ до САЩ и нова видеотехническа експертиза е възложена на лаборатория на ФБР. И въпреки че са установени тези съществени факти, на извършителите на опита за отравяне и на вида отрова: - Че Организацията за забрана на химическите оръжия (ОЗХО) е отказала да предостави свои експерти \"за ангажиране на целите на наказателното производство\". Описана е в съобщението с детайли процедурата, по която може да бъде ангажирана ОЗХО, това става само чрез \"вербална нота\" от Външно министерство. Очевидно такава нота не е отпраяна. А чрез ОЗХО може да се установи вида на отровата. Британските власти това направиха след отравянето на Скрипал и дъщеря му Юлия в Солсбъри - изпратиха пробите на ОЗХО и поучиха отговор, неясно защо българските власти не могат да извършат същото. - Че още не били изпълнени от британските власти две изпратени от българската прокуратура европейски заповеди за разследване. С едната се изискват всички идентификационни данни за лицата по случая \"Скрипал\" – граждани на Руската федерация. С другата, след изпращане на съответните експертизи и на доклада на финландската лаборатория VERIFIN, оранизирано от Гебрев, е поискано сравнение на установените в тях химически съединения с веществото, установено и определено в британското разследване като \"Новичок\". В съобщението обаче за осем офицери от руското военно разузнаване, пребивавали у нас, и че поръчката за отравянето идва от България. Тази информация бе разпространена в края на ноември заедно с версията, че български конкуренти, искащи да превземат бизнеса на Гебрев, стоят зад опита да бъде отровен от специална група на руското военно разузнаване. Нещо повече - едното от изданията не изключва Главното управление на Генщаба на руската армия да е фалшифицирало документи, за да изгради съвсем различни мотиви, наглед обясняващи покушението. но в същото време и не информира дали запитва руските власти по чия \"покана\" са пребивавали в България осемте офицери и с каква цел. В днешното съобщение прокуратурата уточнява, че до април 2015 Гебрев не е предприемал действия за придобиване на \"Дунарит\", поради което \"твърденията в тази насока и соченето на такива действия като повод за покушението са лишени от основание\". Същевременно съобщението насочва към експортната дейност на ЕМКО - една от версиите по които работи българското разследване, е че опитите за убийство са свързани с износ на оръжие за Украйна през декември 2014 - март 2015 г. Като уточнява, че до април 2015 Гебрев не е предприемал действия за придобиване на \"Дунарит\", прокуратурата фактически отхвърля версията поръчката за отравянето да е дошла от конкуренти, които са заинтересувани да превземат оръжейния бизнес на Гебрев и конкретно \"Дунарит\", който бе най-апетитният актив на обявената във фалит КТБ. Гебрев заедно с други лица е обвиняем по дело на Специализираната прокуратура за пране на пари, извършено чрез купуването на \"Дунарит\". Разследването \"няма общ повод и действия\" с това дело, изрично се подчертава в съобщението на прокуратурата.", "date": "2019.12.10", "title": "Прокуратурата потвърди руска следа в отравянето на Гебрев, но не разкрива откъде е поръчката"}
{"url": "https://www.dnevnik.bg/evropa/2019/12/10/4003713_finlandiia_izbra_nai-mladiiat_premier_v_sveta_da/", "text": "Финландският парламент одобри днес за премиер 34-годишната социалдемократка Сана Марин, която стана  най-младият ръководител на правителство в света , предадоха \"Асошиейтед прес\" и \"Ройтерс\", цитирани от БТА. От общо 200 депутати в еднокамарния парламент 99 гласуваха в подкрепа на кандидатурата на Марин, 70 бяха против, а 30 се въздържаха. Новият премиер ще оглави петпартийна левоцентристка коалиция, в която останалите четири партии се оглавяват от жени, три от които са на възраст под 35 г. Финландският президент Саули Нинистьо тържествено ще връчи на Марин мандата й по-късно днес и тя официално ще стане премиер. Предишното финландско правителство  подаде оставка миналата седмиц а, след като партията Финландски център заяви, че оттегля подкрепата си за премиера социалдемократ Анти Рине заради реакцията му на стачката на националната пощенска служба.", "date": "2019.12.10", "title": "Финландия избра най-младия премиер в света да оглави водено от жени правителство"}
{"url": "https://www.dnevnik.bg/photos/2019/12/10/4003737_snimka_na_denia_katastrofa_na_benzinostanciia_zatvori/", "text": "Катастрофа на бензиностанция в района на Окръжна болница в София стана причина за спиране на движението по бул. \"Цариградско шосе\" в посока към \"Младост\" и доведе до тежки задръствания.  Снимката е от района на \"Цариградско шосе\" при бившия хотел \"Плиска\".", "date": "2019.12.10", "title": "Снимка на деня: Катастрофа на бензиностанция блокира \"Цариградско шосе\" в София"}
{"url": "https://www.dnevnik.bg/bulgaria/2019/12/10/4003444_kratki_novini_proektut_za_bonus-malus_oshtetiava/", "text": "                         При изборите за кмет в село Бозвелийско е използвано пишещо средство с обезцветяващо пишещо вещество, познато като симпатично мастило. Това са установили химическа и техническа експертиза, които са били назначени от Административния съд във Варна, съобщава БНР. Заради случая беше заведено дело, образувано по жалба на загубилия кандидат на \"БСП за България\" Живко Панев, който загуби изборите в провадийското село от кандидата на ГЕРБ Дамян Дамянов. На 21-и ноември съдът възложи извършването на експертизите на Научноизследователския институт по криминалистика - София и Лабораторията към специализирания отряд за борба с тероризма. Според вещите лица в анализа на недействителните бюлетини от произведения избор за кмет на с. Бозвелийско, е налице \"категоричен извод, че изследваните безцветни щрихи са изписани върху бюлетините, като е използвано пишещо средство с обезцветяващо пишещо вещество\" и уточняват в експертизата си, че \"подобни пишещи средства се продават свободно в търговската мрежа като \"химикалки с изчезващо мастило\". Съдът ще се произнесе с решение в законоустановения 7-дневен срок. Стълбище се пропука в училище в Кърджали Паднали са огромни парчета мазилка, а част от стълбите са напукани в училище \"Отец Паисий\", съобщи БНР. Няма пострадали деца, всички ученици са евакуирани, съобщи директорът Златко Атанасов. Инцидентът е станал малко преди 12 часа, като по това време във фоайето е имало коледен концерт. На място са противопожарни екипи, полиция и общински експерти от комисията по бедствия и аварии. Районът около училището е отцепен. Със заповед на кмета на Кърджали Хасан Азис учебните занятия са прекратени до края на седмицата. \"Отец Паисий\" е най-старото училище в града. На 18 декември то ще отбележи своята 106-а годишнина. Кметът на община Септември бе осъден и на втора инстанция Апелативен съд в Пловдив потвърди решението на Окръжния съд в Пазарджик, с което кметът на община Септември Марин Рачев бе осъден на 2 г. и 6 месеца условно с 4 г. изпитателен срок. Присъдата е за укриване на данъци през периода 14 февруари 2005 – 5 април 2007 година. Тогава в качеството си на едноличен търговец Рачев е избегнал плащането на данъци в особено големи размери – 118 923 лева. Решението не е окончателно и може да бъде обжалвано или протестирано пред Върховния касационен съд. Кола се удари в колонка на бензиностанция в София Инцидентът е станал на бензиностанцията на бул. \"Цариградско шосе\" в района на Окръжна болница, съобщи МВР. Пожарни и полицейски екипи бързо са обезопасили района. Опасност от взрив няма. Инцидентът предизвика временно спиране на движението в района и доведе до сериозно задръстване по главната пътна артерия в посока изхода на София. Около 17 ч. движението по булеварда беше възстановено. Дете пропадна в шахта и получи тежки изгаряния Инцидентът е станал във Велинград, съобщи \"Нова телевизия\". Момичето е пропаднало в дупка, пълна с вряща вода. На мястото преминава тръба, по която тече вода с температура около 90 градуса. Детето е прието в \"Пирогов\". \"Детето е сравнително добре за състоянието, в което се намира. Изгарянията са доста дълбоки. Мястото на инцидента не е обезопасено по никакъв начин\", разказва майката Димка Захова. Дупката се намира в парк, където има няколко чешми, от които хората ползват топлата вода. \"Проверката трябва да констатира кой стопанисва и управлява тази тръба. Авария никой не е обявил. Предстои проверка по случая\", заяви Костадин Коев, кмет на Велинград. Строител скъса кабел и остави без ток хиляди хора При несъобразени изкопни дейности днес бяха скъсани два кабела на ЧЕЗ в София. В кв. \"Дружба 1\" и Гара Искър. останаха без ток за близо два часа над 1000 клиенти на дружеството, а в центъра - други 1000. В понеделник строителна фирма остави без електрозахранване 3300 клиенти в \"Лозенец\". Концертът на Бет Харт в \"Арена Армеец\" днес се отлага Концертът на американската певица Бет Харт, който трябваше да се състои днес в зала \"Арена Армеец\", се отменя поради заболяване на изпълнителя, съобщиха организаторите от BG Sound Stage. Ще бъде договорена нова дата, а купените билети за този концерт ще важат за следващия. Средният осигурителен доход през октомври е 1002.75 лева Средният осигурителен доход за страната за октомври 2019 г. е 1002.75 лв., съобщи Националният осигурителен институт. През предходния месец средният осигурителен доход беше 989.33 лв. Средномесечният осигурителен доход за страната за периода от 1 ноември 2018 г. до 31 октомври 2019 г. е 969.47 лв. Така определеният доход служи при изчисляване на размерите на новоотпуснатите пенсии през ноември 2019 г., припомнят от НОИ. Омбудсманът Диана Ковачева изпрати препоръка до Комисията за финансов надзор (КФН) да се удължат обсъжданията на концепцията за системата \"бонус-малус\", която ще формира оскъпяването и поевтиняването на застраховката \"Гражданска отговорност\". Според Ковачева в  новия вариант  се дава превес на интересите на застрахователите пред тези на собствениците на автомобили. Тя изтъква, че собственикът ще отговаря за нарушения, извършени от други хора, вписани като водачи в полицата на автомобила, и подчертава, че се допуска да се натрупват множество санкции за едно и също нарушение. В рамките на предложената система увеличението за малус клас е много рязко и достига до 400%, а в същото време изрядните водачи не са стимулирани в достатъчна степен, смята още омбудсманът. Ковачева посочва и че не е предвиден и механизъм за възстановяване в кратък срок на надвнесена сума при установено неправилно изчисляване на премията.", "date": "2019.12.10", "title": "Кратки новини: Кметът на община Септември бе осъден и на втора инстанция"}
{"url": "https://www.dnevnik.bg/sviat/2019/12/10/4003752_demokratite_suobshtiha_obvineniiata_s_koito_iskat_da/", "text": "Злоупотреба с власт\" и \"възпрепятстване на Конгреса\" - това са формалните обвинения, на базата на които демократите в САЩ искат импийчмънт на президента Доналд Тръмп. Те бяха обявени току-що от високопоставени членове на Камарата на представителите. \"Създателите на конституцията са предвидили ясен лек срещу президенти, които нарушават клетвата си. Това е  правото на импийчмънт \", заяви председателят на съдебната комисия  Джерълд Надлър . \"Съдебната комисия обявява две основания за импийчмънт срещу президента на САЩ Доналд Дж. Тръмп, като го обвинява в сериозни престъпления и простъпки. Първото е за \"злоупотреба с власт\", а второто - \"възпрепятстване на Конгреса\". Това е резултат от украинския скандал - обвиненията срещу Тръмп, че е притискал президента на Украйна  Володомир Зеленски  да разследва енергийна компания, в чието ръководство е бил един от синовете на  Джо Байдън.  Байдън засега е най-сериозният опонент, който демократите биха могли да изправят срещу Тръмп на изборите догодина. Тръмп заяви в \"Туитър\": \"Да се импийчне президент, който доказа с резултати, включително вероятно най-силната икономика в историята на страната, че има едно от най-успешните управления изобщо, и, най-важното, който с НИЩО не е сгрешил, е чиста Политическа Лудост!\" Какво следва Тези две обвинения трябва да бъдат гласувани в Камарата на представителите, където демократите имат мнозинство. Първо ще минат през съдебната комисия (в четвъртък), а след това идват дебат и гласуване в цялата долна камара. За одобрението на всяко от обвиненията се изисква обикновено мнозинство, което демократите имат. Самият процес на импийчмънт се провежда в Сената, който е контролиран от републиканците. Досега в скорошната история на САЩ е имало само един такъв случай - импийчмънтът срещу Бил Клинтън през 1999 г. Макар срещу Ричард Никсън също да бе започнат такъв процес, той подаде оставка преди гласуването в долната камара. Импийчмънт е бил започнат и срещу Андрю Джонсън през 1868 г., но той е бил оправдан в Сената. За да бъде действително отстранен от власт, срещу държавния глава трябва да гласуват две трети от сенаторите. Неговата партия има 53 гласа, а демократите - 47. Това означава, че двадесетина републиканци трябва да се обявят против президента, за да има импийчмънтът успех.", "date": "2019.12.10", "title": "Демократите съобщиха обвиненията, с които искат да отстранят Тръмп"}
{"url": "https://www.dnevnik.bg/bulgaria/2019/12/10/4003581_slow_food_shte_pokaje_na_praktika_kakva_alternativa_sa/", "text": "Ние нямаме за цел да насърчаваме вегетарианството. Просто искаме да покажем и опазим сортовете растения, характерни за различни региони на България, и че във време на климатични промени те дават възможности да се разнообрази храненето. Това казва Десислава Димитрова, председател на движението \"Slow Food България\", което заедно с Асоциация \"Родители\" започва проект \"Екообщество чрез храната: лични избори срещу климатичните промени\". Тя отбеляза, че климатичните промени са по-скоро предизвикателство за хората, които живеят в ниските райони, но пък за тези, които са в планинските, е по-скоро възможност да отгледат култури, които досега не са могли заради климатичните особености. Проектът има за цел да възстанови връзката между наука и потребители, да се обърне внимание на това не трябва ли да се промени подпомагането на земеделските стопани, да се насърчават местните храни. Той се изпълнява по финансовия механизъм на Европейското икономическо пространство с подкрепата на Исландия, Лихтенщайн и Норвегия с 49 500 евро. Искаме да покажем, че растителното разнообразие може да достави удоволствие за небцето и едновременно с това да предложи разумни постъпки, които да увеличат разнообразието на храните и да развиват местните общности. Храната не е музеен експонат, който може да бъде опазен като е изложен във витрина, а като се отглежда, отбеляза Димитрова, която е доцент по ботаника и работи в Института по биоразнообразието и екосистемни изследвания към БАН. Съществена част от проекта е работата с деца, родители и ученици с идеята, че вкусът се възпитава от малък и училището е едно от основните места, където да се разкаже за хранителното разнообразие. С тази цел се предвижда пилотен проект в 26-о училище в София, опитът от който се очаква да се приложи в още няколко училища в следващите три години. Той ще е сред ученици между 1 и 4 клас. Проектът ще бъде използван и да се проучи как в семейството се подбира храната, кой я приготвя, доколко децата се включват в това. Накрая ще имат възможност да посетят една от местните общности, с които работи Slow Food - Куртово Конаре. Десислава Димитрова също иска чрез този проект да се избегне насаждането на вина у родителите, свързана с храненето на децата им. Посочи и че е много важно във време на увеличаващ се брой и обхват на хранителните разстройства да се говори за разнообразието и качеството на храната. Толкова често се говори за здравословно хранене, че това понятие се е изпразнило от съдържание, казва Димитрова и допълва, че в крайна сметка основният въпрос е потребителите да се интересуват кой е произвел дадена храна и какви качества има тя. Яна Алексиева от Асоциация \"Родители\" каза, че е важно по тези въпроси да не се работи само с децата, а заедно с родителите и учителите, при това без да им се създава невроза по темата за полезното и вредното сред храните. Искаме да напълним отново със съдържание понятието здравословно хранене. Да разработим лесни за използване от родители и учители инструменти, с които на децата да се говори за храната и качествата й, каза тя. Отговорът на въпроса за качествата на растителната храна пък се очаква да дойде от сътрудничеството по проекта с институтите на Селскостопанската академия, значително част от които са свързани тъкмо с тези продукти. Да се развият още 15 освен съществуващите вече 6 т.нар. президиуми - местни общности, където организацията има проекти за опазване на местни видове, е също сред целите на проекта. Много е важно да подкрепим хората, които със стопанствата си са приели, че тяхна мисия е да произвеждат качествени храни и че нечии деца са израснали с тяхното мляко например, казва Димитрова. За тяхната мисия допринасят организираните периодично фермерски пазари, от които според нея има още много какво да се желае, но по нейни наблюдения вече цените на продуктите, предлагани там, са се снижили от първоначалните си нива, които ги превръщаха в недостъпни за много хора. В същото време в много райони на страната местните общности са неглижирали грижата за сортовете плодове и зеленчуци, които са имали в миналото, и купуват семена за следващата реколта от магазините. И после се чудят защо доматите вече не са такива, каквито ги помнят. Искаме да ги подсетим, че имат и поминък, казва председателят на Slow Food. По проекта ще се търсят и партньори ресторанти, които да предлагат храна от качествено произведени продукти. Предвиждат се и 12 сезонни вкусови дегустации на храни, приготвени от продукти с гарантиран произход.", "date": "2019.12.10", "title": "Slow Food ще покаже на практика каква алтернатива са растителните храни"}
{"url": "https://www.dnevnik.bg/video/2019/12/10/4003611_videogaleriia_pet_nezabravimi_hita_na_rokset/", "text": "Вокалистката на шведското дуо \"Роксет\" Мари Фредриксон е  починала вчера  сутринта. По този повод \"Дневник\" припомня пет от най-големите хитове на групата, която от създаването си през 1986 г. е една от най-известните шведски поп групи, с продадени над 75 млн. албума.", "date": "2019.12.10", "title": "Видеогалерия: Пет незабравими хита на \"Роксет\""}
{"url": "https://www.dnevnik.bg/analizi/2019/12/10/4003756_deset_nemerki_za_podobriavane_na_vuzduha_v_sofiia/", "text": "                         Столичната община е като благотворителна инициатива на софиянци, в която едни хора биват замеряни с пари, карани да се чувстват специални и имат самочувствие. Но за важни работи е по-добре нещата да бъдат в ръцете на истински можещите, знаещите и разкошните столичани – \"Не!Новините\". Ето мерки за въздуха, че ни писна на конвенцията да го дъвчем това:  Не издишайте плавно, а с все сила – това ще създаде силно течение, което ще отнесе фините прахови частици.  Отделете си два филтъра, които да не свиете на цигари, намажете с C-200 и готово. Ще може да си ги сменяте, ако преодолеете болката при отлепянето. и ползвани само на закрито.  ще позволяват на хора достъп до свеж въздух чрез свързването им с акваланги. , а в другите дни да пушат тези с малки имена от У до Ф. Останалите да са здрави. В дните с висока концентрация на ФПЧ всички живущи в домове, отопляващи се на твърдо гориво,   и практикува йога в тази последователност.  влизат в града само с бутане или с таралянкане с крака като колата на Фред Флинтстоун.  ще бъдат с връзвани за ауспусите огромни балони, които собствениците ще трябва да изпускат извън града. Нещо като акитата на домашните кучетата.  до диаметър, по-малък от този на фината прахова частичка.", "date": "2019.12.10", "title": "Десет Не!Мерки за подобряване на въздуха в София"}
{"url": "https://www.dnevnik.bg/bulgaria/2019/12/10/4003772_komisiiata_za_konkurenciiata_globi_s_blizo_400_hil_lv/", "text": "Комисията за защита на конкуренцията (КЗК) наложи глоби на 24 дружества за картели при участието им в обществени поръчки по Националната програма за енергийна ефективност на многофамилни жилищни сгради. Общият размер на санкциите е почти 400 хиляди лева, съобщиха от КЗК. Според комисията фирмите са се споразумявали за манипулиране на общо две обществени поръчки по Националната програма за енергийна ефективност на общините Търговище и Гоце Делчев. Компаниите са се разбрали за разпределянето на обектите, възлагани в процедурата, както и за цените, които да предложат на възложителите, посочват от КЗК. Става дума за търгове за извършване на обследвания за установяване на техническите характеристики и на технически паспорти на сгради, за енергийна ефективност и за предписване на енергоспестяващи мерки. Общият размер на наложените санкции е 398 174 лв. От тях 147 761 лв. е общият размер на санкциите на участниците в обществената поръчка на община Търговище, а 250 413 лв. е общият размер на санкциите на участниците в обществената поръчка на община Гоце Делчев. От КЗК посочват, че за първи път в антитръстовата им практика се случва заподозрени за участие в картели да се възползват от възможността за освобождаване от санкция, като са представили данни, подпомогнали доказването на нарушенията. В резултат от сътрудничеството им от глоба е било напълно освободено едно дружество, а на други две санкциите са били намалени. Глобените за участие в картели фирми са \"Мултиплекс инженеринг\" ЕООД, \"ВМЛ – консулт\" ЕООД, \"Димитров и син\" ЕООД, \"Адапт\" ЕООД, \"Архкон Проект\" ООД, \"Евиданс инженеринг\" ЕООД, \"Тобо инвест\" ЕООД, \"Фрибул\" ООД, \"Корект\" ЕООД, \"Инфрам\" ЕООД, \"Интконс\" ЕООД, \"Ен Екип\" ООД и \"Протико Ил\" ООД, \"Консултантска Инженерна група\" ООД, \"Кимтекс – ЛС\" ООД, \"Експрес Консулт\" ЕООД, \"Соларват\" ЕООД, \"БОАЛ\" ООД, \"Пешев\" ЕООД, \"Джи Ер Ен Пауър България\" ООД, \"Пловдивинвест\" АД, \"Стройконтрол\" ООД, \"Си Енд Би Енерджиконсулт\" ЕООД и \"Енерджи Про Дм\" ЕООД. От КЗК добавят, че предстои произнасяне и по разследване срещу други 33 фирми за картел при обществена поръчка по Националната програма за енергийна ефективност на община Пловдив.", "date": "2019.12.10", "title": "Комисията за конкуренцията глоби с 400 хил. лв. 24 фирми за картели при санирането"}
{"url": "https://www.dnevnik.bg/sport/2019/12/10/4003750_snimka_na_denia_kriket_v_muglata_nad_sidni/", "text": "Смог от вреден пушек съпътства мача между \"Нов южен уелс\" и \"Куийнсленд\" в Сидни. Градът отново е обвит в дим заради продължаващите горски пожари в Австралия.  Във вторник властите отчетоха, че замърсяването на въздуха е 11 пъти над нормата.", "date": "2019.12.10", "title": "Снимка на деня: Крикет в дима над Сидни"}
{"url": "https://www.dnevnik.bg/gradska_sreda/2019/12/10/4003742_visokite_razhodi_za_22_senzorni_stancii_za_vuzduha_v/", "text": "За проучване на местата, където ще се инсталират 22-те сензорни станции за измерване на качеството на въздуха, Столичната община ще плати 45 хиляди лева, стана ясно на заседание на комисията по околна среда днес. Точката в дневния ред беше за авансово финансиране от Столичната община на проект \"Ефективно използване на новите технологии за чист атмосферен въздух\".  Излиза, че всяко място в София, където ще има сензорна станция, преди това е било проучено за 2040 лева, каза независимият общински съветник Борис Бонев. Самата станция с монтажа струва 6700 лева, а този анализ е на стойност 1/3 от цената й.  \"Всички стойности, които сме обявили, са съгласно бюджета на проекта\", обясни Теодора Полимерова, ръководител на дирекция \"Климат, енергия и въздух\" на Столичната община. Анализът на местата за монтиране на станциите бил възложен на Георграфския факултет на Софийския университет. Събрана е информация по отношение на замърсяването на въздуха в София, като са взети предвид географското разположение и релефът на общината, застрояването и демографските характеристики на отделните райони, обясни Полимерова.  Тези 22 станции трябваше да заработят от 1 септември, но преди изборите общината направи анекс в договора и срокът беше удължен до 27 декември, обяви Альоша Даков, общински съветник от БСП. Само за изготвянето на онлайн платформата за открити данни от тези 22 станции са предвидени 401 500 лева. \"Това сериозно ли\", учуди се Тома Белев от \"Демократична България\".  \"Управляващият орган по тази европрограма е извършил своите анализи, включително и икономически, и се е произнесъл по размера на тези средства. Проектът се финансира безвъзмездно, свързан е и с други балкански страни\", обясни Полимерова. По целия проект \"Нови технологии за подобряване качеството на атмосферния въздух\", който е финансиран по програма \"Балкани - Средиземно море\" на ЕС, Столичната община ще ползва 942 000 лева. С тези пари са проучени места в София къде да се инсталират сензори, доставката и монтажа им, \"проучване на добри практики, монтиране на 25 филтъра на комини в ромския квартал \"Факултето\" и е изградена споменатата онлайн платформа за открити данни, обясни Даков. Представителите на ГЕРБ и ВМРО в комисията, председателствана от Лорита Радева, гласуваха \"за\" приемането на доклада. При приемането на следващи точки от дневния ред Борис Бонев установи, че съветниците от ГЕРБ и от БСП са с по един по-малко от отчетените при гласуването. Те вече си бяха тръгнали и колегите им гласуваха вместо тях. \"Този падащ кворум не е разрешен от правилника на СОС\", възнегодува той. \"Такава е практиката в комисията\", обясни му Радева.  \"Зачитането на гласове на отсъстващи съветници прави взетите решения на комисиите нелегитимни. Недопустимо е на база на устна уговорка да \"гласуват\" съветници, които нито са в залата, нито знаят какво гласуват. Тази практика погазва разпоредбите в Правилника за осигуряване на кворум на комисиите и трябва незабавно да бъде прекратена\", призова Бонев.", "date": "2019.12.10", "title": "Високите разходи за 22 сензорни станции за въздуха в София бяха приети в екокомисията"}
{"url": "https://www.dnevnik.bg/bulgaria/2019/12/10/4003733_propovednikut_ahmed_musa_ot_pazardjik_poluchi_8_g/", "text": "Окръжният съд в Пазарджик произнесе 13 ефективни и една условна присъда по делото срещу религиозния лидер Ахмед Муса и 13-те му поддръжници, обвинени за разпространяване на идеите на \"Ислямска държава\" и налагането на верска нетърпимост. Пазарджишкият окръжен съд постанови 8 години и половина затвор за религиозния лидер Ахмед Муса, съобщи БНР. Ефективната присъда е за разпространяване идеите на радикалната организация \"Ислямска държава\" и проповядване на религиозна омраза, верска нетърпимост и призиви към война. Освен това съдът определи допълнително още 1 г. затвор за Ахмед Муса, тъй като го смята за обществено опасен. Той трябва да плати и глоба от 9500 лв. Останалите подсъдими в процеса - Ангел Симов от Пазарджик, Стефан Александров също от Пазарджик, Светослав Манчев, Ерджан Смаил от Пловдив, Стефан Димитров от Асеновград, Йосиф Минчев и Александър Иванов от Пловдив, Орхан Бързак и Райко Кърталов от Пазарджик, Ненко Щерев от Асеновград, Веселин Стефанов и Рангел Илиев, получиха различни наказания - от 2 до 3 години и 6 месеца затвор. Единствената жена сред подсъдимите - Александрина Иванова от смолянското село Старцево, е осъдена условно на 2 г. и половина с 4 г. и половина изпитателен срок. Всеки от тях трябва да плати по 2800 лв. разноски по делото за експертизи. Ахмед Муса бе признат за виновен за това, че разпространявал идеите на \"Ислямска държава\", подпомагал е бойци на терористичната групировка, а в джамията \"Абу Бекир\" в Пазарджик е призовавал към война. Той е осъден и за проповядване на религиозна омраза, на верска нетърпимост, както и за неподчинение на светските закони. Престъпленията са извършени в периода 2013-2014 година. Присъдите не са окончателни и може да бъдат обжалвани пред Апелативния съд в Пловдив. Ахмед Муса отказва да коментира тежкото наказание. Това е третият съдебен процес срещу религиозния лидер Ахмед Муса, а делото продължи 3 години. В хода на процеса беше отстранен прокурорът Недялка Попова, тъй като подсъдимите я обвиниха в предубеденост и пристрастност, припомня БНР. По време на делото бяха разпитани десетки свидетели. Това е трета присъда за Ахмед Муса за разпространяване на радикален ислям. В момента той е в затвора и изтърпява общо 4 години лишаване от свобода.", "date": "2019.12.10", "title": "Проповедникът Ахмед Муса от Пазарджик получи 8 г. затвор за радикален ислям"}
{"url": "https://www.dnevnik.bg/biznes/2019/12/10/4003764_prez_2020_g_angelkova_shte_raboti_za_privlichaneto_na/", "text": "През 2020 г. Министерството на туризма планира редица съвместни форуми за насърчаване на инвестициите в туризма и срещи с представители на бизнеса от различни държави, обяви ресорният министър Николина Ангелкова, цитирана от пресцентъра й, пред близо 70 представители на дипломатически мисии в България. Сред плановете са обща инициатива с Италия във връзка с културното наследство, бизнес форум с Израел в областта на уелнес, СПА и културно-историческия туризъм, работи се по идеята на общ маршрут с Гърция за привличане на туристи от далечни пазари, изрежда тя. Със САЩ се подготвя кампания за популяризиране на дестинация България на американския пазар. Обсъжда се двустранен форум с участие на туроператори от България и Турция. На традиционната годишна среща, която тя провежда с дипломатическия корпус, са присъствали посланици на 50 държави, както и високопоставени представители в мисиите. Министърът информира още, че за пролетта на следващата година се подготвя втори международен инвестиционен форум в Слънчев бряг. Тя уточни, че за участие са поканени световни туроператори като ТУИ, представители на бизнеса, български и международни държавни и финансови институции. \"Привличането на инвестиции в туризма е сред основните ни задачи за следващата година\", обявява министърът. Тя отбеляза, че след създаването на самостоятелно Министерство на туризма международните визити са увеличени с 31%, а приходите от тях - с 34 на сто. Тя отново посочи за разлика от туроператорите, че спадът в туризма през тази година е минимален, и изрази надежда, че ще бъде компенсиран до края на годината. Надяваме се до края на годината да успеем да компенсираме тези леки спадове и да отчетем устойчиво развитие на сектора и през тази година, коментира министърът. Тя подчерта, че той е важен фактор в българската икономика, като създава 12% от БВП. \"Благодарение на подкрепата на премиера Бойко Борисов през следващата година ще стартира механизъм за подпомагане на организирания туризъм\", каза министър Ангелкова, като уточни, че той ще заработи пилотно на 4 ключови за България пазара за периода май-октомври.", "date": "2019.12.10", "title": "През 2020 г. Ангелкова ще работи за привличането на инвестиции в туризма"}
{"url": "https://www.dnevnik.bg/sviat/2019/12/10/4003773_bulgarski_devoiki_otnovo_mogat_da_kandidatstvat_da/", "text": "Момичета между 14 и 18 години могат да станат посланици за един ден и да се учат от дами, които вече заемат този пост в България. Инициативата на британското посолство в София ще се проведе за трети път и от днес приема кандидати, съобщиха от институцията. Това обявиха посланик  Ема Хопкинс  и вицепрезидентът  Илияна Йотова  днес. Посланик Хопкинс каза: \"Горда съм да обявя началото на любимия ми  ежегоден конкурс  и се надявам, че той ще служи за овластяване на следващото поколение български дипломати. Тази година темата е България на световната сцена, защото знам, че България може да предложи много на света, и искаме да чуем от младите български момичета по тази тема.\" Вицепрезидентът Йотова подкрепя инициативата от самото й създаване и тази година тя отново ще работи с една от победителките в конкурса и ще приветства всички победители в президентството. Към \"Посланик за един ден\" традиционно се присъединяват и други жени посланици в страната, всяка от които работи с една от спечелилите девойки. Тази година лауреатките ще участват и в двудневно посещение на Виена. \"Целта ни е да покажем, че младите момичета в България, независимо дали са в големия град или малкото село, имат амбиции, могат да отстояват позициите си, да възприемат критично света, да следват каузи, да бъдат лидери\", посочи Илияна Йотова. Вицепрезидентът планира заедно със своята победителка в тазгодишния конкурс да посети различни краища на България, където тя ще има възможността непосредствено да контактува с хората и да се запознае с начина им на живот. \"За да бъдеш успешен дипломат, да бъдеш посланик на родното по света, преди всичко трябва да познаваш родината си и сънародниците си\", посочи Илияна Йотова. \"Имам и лична награда за момичето, с което ще работя. Тя ще бъде част от моята делегация при едно от пътуванията ми в чужбина за среща с наши сънародници. Тя ще бъде нашият говорител и ще разказва за България. Искам да създам самочувствие в нея, че има всички качества да бъде лидер, от когото утре ще зависят решенията в национален план, а защо не и в световен\", подчерта вицепрезидентът. Как се кандидатства Всяко момиче трябва да отговори на въпроса \"Ако бяхте посланик за един ден, как бихте популяризирали България на световната сцена\". Отговорът може да е под формата на есе в рамките на 200-250 думи или двеминутно видео. Езиците са английски или български. Крайният срок е 12 януари 2020 г., а повече подробности можете да прочетете на  сайта  на инициативата.", "date": "2019.12.10", "title": "Български девойки отново могат да кандидатстват да станат посланици за ден"}
{"url": "https://www.dnevnik.bg/sviat/2019/12/10/4003287_sauditska_arabiia_prevrushta_miasto_za_obezglaviavane/", "text": "Десетилетия наред престъпниците в Саудитска Арабия бяха обезглавявани със сабя на централен площад в Рияд с цялата възможна публичност на спектакъл, наблюдаван и от религиозна полиция. Днес на площад \"Ас Сафа\" в саудитската столица, наричан от чужденците Chop Chop Square, обикновено се виждат пиещи скъпо кафе и разхождащи се, а вечер си позволяват скъпа вечеря в ресторант, в който не се сервира алкохол. Такива контрасти са част от рязката социална промяна в кралството, започната от саудитския престолонаследник принц Мохамед бин Салман, разказва \"Ройтерс\". Много саудитци може да приветстват промените - от разрешението жените да шофират и премахването на елементи от половата сегрегация до създаването на развлекателна индустрия - но дори поддръжниците им се притесняват, че те може би се случват твърде бързо и че създават риск от консервативен отпор.      \"Промяната е бърза и екстремна. Ние сме хора, които не са свикнали на промяна\", казва Абу Мохсен, който шофира за \"Юбер\". Според бизнесмен, чието име не се споменава, промените са като да седиш на задната седалка на ускоряваща се кола, без да виждаш какво се случва отпред и с надеждата, че шофьорът знае къде отива. Сега празненствата на бившето място за екзекуции са част от усилията на държавата да задържи в страната пари, които иначе изтичат навън, в чужди развлекателни индустрии. В Рияд от октомври насам посетителите са общо 8 млн., привлечени от временни атракции като сафари, увеселителен парк и театър на открито. Туристи идват в страната и на почивка  благодарение на новите визи . Според критици правителството има още една цел -  да отклони вниманието  на саудитците от по-бавния от очакваното икономически растеж, а на Запада - от неспазването на човешките права. Екзекуциите всъщност продължават, просто са на други места - само тази година от живота си са били лишени 134 души по данни на ООН.      Отпор След 30 години религиозно насърчаване на омразата към всичко извън закостенелите рамки реформите не се приемат добре от по-консервативните саудитци. Миналия месец мъж намушка с нож трима изпълнители по време на шоу и макар това да ядоса някои жители, един от събеседниците на \"Ройтерс\" е заявил, че негови приятели са се радвали на атаката. В джамиите някои проповедници открито говорят срещу социалната либерализация. \"За съжаление можеше да се предскаже. Винаги съм очаквал отпор\", казва високопоставен западен дипломат за инцидента. \"Изглежда, първото действие е извършено и може да вдъхнови други.\" Някои решения на властта обаче изглеждат замислени така, сякаш трябва да се каже на консервативните ѝ противници, че времето им е свършило. Така например основната сграда на площад \"Ас Сафа\" е собственост на религиозната полиция, неутрализирана от Мохамед бин Салман през 2016 г., но преди това изключително влиятелна в страната. Днес пред нея има фонтани, музика и осветен надпис \"Пулсът на Рияд\", който засенчва емблемата на религиозната полиция.      \"Преди тук имаше наказания. Сега се преобърна 100%\", казва 21-годишният Файсал ал Холайф, пристигнал за представление на площада. \"Виждаме радост, виждаме надежда, виждаме, че всичко се е променило.\" В град Дирия саудитците танцуват на концерти край джамията на Мохамед Абдулуахаб, основателя на уахабизма (силно консервативно направление на салафизма). Ресторанти сервират безалкохолни коктейли, докато се ширят спекулации, че може да се появят и алкохолни.      Подобна свобода може да има граници. Срещу жена, покрила лицето си с никаб, бе подаден сигнал заради запис в интернет, на който се вижда как танцува. От друга страна американският рапър Ръс размаха (без реакция) сутиен, хвърлен от почитателка на сцената, по време на скорошен концерт, а в кафене двойка бе забелязана, докато опитва крадешком целомъдрена целувка, отбелязва \"Ройтерс\". Жител на северния град Хайл каза миналия уикенд при посещението си в Рияд, че такива неща са много нови за Саудитска Арабия: \"Някои ги харесват, други - не.\"     ", "date": "2019.12.10", "title": "Саудитска Арабия превърна място за обезглавяване в център за развлечения"}
{"url": "https://www.dnevnik.bg/politika/2019/12/10/4003792_kakvo_triabva_da_znaem_za_evropeiskiia_zelen_pakt/", "text": "В сряда Европейската комисия ще представи как смята да реализира един от приоритетите си, а именно - европейския зелен пакт, а във вторник пактът и новите климатични политики бяха във фокуса на вниманието на дискусия, организирана от евродепутата Радан Кънев в Дома на Европа в София. В дискусията се включиха представители на бизнеса, синдикатите, неправителствените организации и европейските институции, а изпълняващият длъжността ръководител на Представителството на ЕК в България Цветан Кюланов съобщи какво се знае за този пакт към момента.", "date": "2019.12.10", "title": ""}
{"url": "https://www.dnevnik.bg/biznes/2019/12/10/4003774_rabotodatelite_iskat_da_spre_kupuvaneto_na_skup_tok/", "text": "Работодателите (КРИБ, БСК, АИКБ и БТПП, обединени в асоциация - бел. ред.) искат от правителството да спре да изкупува ток от така наречените американски централи - \"Ей и Ес – 3С Марица-изток 1\" и \"Контур Глобал Марица-изток 3\". Това се казва в писмо на организациите, изпратено до медиите. Поводът да повдигнем остро въпроса отново точно сега е фактът, че инвестицията на една от централите вече е напълно изплатена. Това бе потвърдено и от Брюксел, и от наетата от българското правителство водеща световна консултантска компания. Категорични сме, че българските потребители нямат \"излишни\" милиони за неправомерни печалби чрез недопустима държавна помощ, обявяват в писмото си работодателите. Допълват, че в същото време цените на електроенергия за индустрията в България отново са най-високи в ЕС и търпението на сектора се изчерпва. По силата на подписани договори преди присъединяването на България към ЕС двете получават в противоречие с правото на ЕС държавна помощ, се посочва в писмото. В него се изчислява, че само за регулаторната година от 1.07.2019 г. до 30.06.2020 г. без необходимото в такива случаи одобрение от ЕК над 700 млн. лв. ще се платят непазарно на централите, от които 301 млн. лева са за \"Контур Глобал Марица-изток 3\", \"изплатена напълно електроцентрала\". Такива данни бяха обявени през годината и от представители на правителството. От другата централа твърдят, че при тях инвестицията е изплатена 70%. \"Припомняме, че държавните гаранции за инвестиции се забраняват от Договора за функциониране на ЕС, който е подписан и от България по време на присъединяването. Да, двете централи са нужни на българската енергийна система. Без тяхното производство няма да има достатъчно електроенергия. Да, те ползват местен ресурс – български въглища. Но за тях важат същите правила и закони. Конкуренцията и върховенството на правото е за всички!\", се казва в писмото. Организациите, които ангажират с позицията си и синдикатите, настояват за обсъждане в тристранен формат на предприетите действия за прекратяване на дългосрочни договори, подготвени предложения за механизми за капацитети и текста на актуализирания Интегриран план за енергетиката и климата. През септември правителствената пресслужба обяви, че трима министри започват преговори за прекратяване на договора за изкупуване на електроенергия с една от двете американски централи у нас - \"КонтурГлобал Марица-изток 3\" - вицепремиера Томислав Дончев и министрите на финансите и енергетиката Владислав Горанов и Теменужка Петкова. Това се случва около година след като кабинетът обяви, че започва преговори по темата. Няколко пъти бе обяснено, че при 15-годишни договори за изкупуване на тока от въглища, който произвеждат двете централи, инвестицията е на различен етап на изплащане и няма как едновременно да бъдат прекратени договорите. Междувременно собственикът на \"Контур Глобал\" заведе един иск пред арбитражен съд срещу НЕК за 10 млн. евро заради това, че държавното дружество не е платило изградена от централата инсталация за пречистване на серния двуокис и азотните оксиди, отделяни при производството.", "date": "2019.12.10", "title": "Работодателите искат да спре купуването на скъп ток от американските централи"}
{"url": "https://www.dnevnik.bg/bulgaria/2019/12/10/4003802_ot_utre_v_pernik_shte_ima_samo_6_chasa_voda_na_den/", "text": "От утре ще бъде въведен нов режим на водата в Перник, стана известно след среща на министъра на регионалното развитие и благоустройството Петя Аврамова с кмета на Перник Станислав Владимиров и областния управител Емил Костадинов, съобщи БНР. Водата ще бъде пускана в 16 часа следобед и спирана в 22 часа в града и в по-голямата част от селата в областта, а други села ще имат през ден водоснабдяване. По този начин \"ВиК - Перник\" гарантира, че ще може да се осигури нормално водоподаване, тъй като при настоящия режим не могат да се напълнят резервоарите. От 18 ноември в Перник вода има по пет часа сутрин и пет вечер. Като причина първоначално беше сочена сушата, но се оказа, че факторите са няколко, сред които и лошо управление на ресурсите и инфраструктурата. На 4 декември  правителството освободи областния управител на града Ирена Соколова  заради водната криза. Повече по темата вижте  тук.  Управителят на \"ВиК - Перник\" Иван Витанов също  беше отстранен  след  въвеждането на воден режим в града . Досега са ставали от 13 до 15 аварии на ден заради двата пъти спиране и пускане на водата. От утре временно ще бъде назначен прокурист във \"ВиК - Перник\", който ще управлява дружеството до назначаването на титуляр.", "date": "2019.12.10", "title": "От утре в Перник ще има само по 6 часа вода на ден"}
{"url": "https://www.dnevnik.bg/video/svobodna_evropa/2019/12/10/4003673_kak_da_se_predpazim_kogato_vuzduhut_navun_e_mrusen/", "text": "Как да се предпазим, когато въздухът е опасно мръсен? Ето няколко полезни съвета. ", "date": "2019.12.10", "title": ""}
{"url": "https://www.dnevnik.bg/bulgaria/2019/12/10/4003805_trima_jurnalisti_sa_chovek_na_godinata/", "text": "Журналистите Силвия Великова, Полина Паунова и Генка Шикерова получиха големия приз \"Човек на годината\" за 2019 г. сред 33 номинации. Наградите \"Човек на годината\" се връчват от Българския хелзинкски комитет (БХК) от 2008 г. насам на личности и организации с принос в защитата на правата на човека, животните и опазването на околната среда. От БХК изтъкват, че това са журналистите, защитили правото си да казват истината и са едни от преките участници в големите предизвикателства пред свободата на изразяване през изминалата година. Шикерова, Паунова и Великова са сред емблематичните защитници на честта на журналистическата професия в България, отстоявайки правото и задължението си да разкриват и огласяват истината\", се казва в мотивите за избора. Силвия Великова е журналист и водещ в Българското национално радио. През септември бе направен  опит да бъде свалена от ефир , а в съдебния ресор, който тя отразява от години, да бъде назначен втори репортер, за да осигурява плурализъм. Опитът за свалянето ѝ от ефир бе последван от  безпрецедентно спиране на програмата на БНР  за 5 часа, последваха протести на журналисти, а генералният директор на държавното радио  Светослав Костов бе освободен  от Съвета за електронни медии. Генка Шикерова е журналист на свободна практика, след като  бе освободена от \"Нова телевизия\" , скоро след като медиата бе придобита от братята Кирил и Георги Домусчиеви. Впоследствие се разбра, че телевизията е била спряла нейно разследване за договорите, които  Агенцията по безопасност на храните сключва за т.нар. мобилни инсинератори  за унищожаване на животински отпадъци, които се оказаха неизползваеми насред епидемията от африканска чума по свинете. Впоследствие тя публикува филма си \"Война за трупове\" в  Youtube,  заедно с Антикорупционния фонд. Полина Паунова е журналист в \"Свободна Европа\". На церемонията за годишните награди \"Човек на годината\" БХК връчи общо десет награди за личности и организации със съществен принос и активност в защитата на правата на човека, животните и опазването на околната среда. Освен голямата награда журито определи и   получават подгласна награда заради усилията, вложени от екипа в разяснителна кампания в цялата страна срещу безпрецедентните атаки срещу Стратегията за детето от страна на крайни религиозни и ултранационалистически движения и организации. През 2019 г. Георги Богданов бе на първа линия и в дебати, обсъждания и протести, за да се противопостави на дезинформацията.    също са отличени с подгласна награда заради организацията на мащабна онлайн кампания за набиране на средства за продължаване на работата на \"Розовата къща\" — дневен център за наркозависими хора. През лятото на 2019 г. центърът беше в опасност да бъде закрит, но Георгиева и ЦХП спасиха и разгърнаха услугата, която е единствена по рода си за София.  отива при   — инициатор на проекта \" . Проектът се бори с наложените в обществото стереотипи и стигми за хората с различни увреждания и здравословни проблеми, хора от етнически, полови и религиозни малцинства, хора от различни групи и с различни истории. е присъден на   — сдружение на активни граждани, които защитават правото на чист въздух и търсят решения на проблема с мръсния въздух в своя град. взима  . Той е адвокат и дългогодишен защитник на правата на лишените от свобода. Работи активно срещу полицейското насилие и злоупотребата с полицейски правомощия и е член на \"Движение Промѣна\". получават  През 2019 г. движението и председателят му подадоха редица сигнали срещу висши кадри на прокуратурата и Комисията за отнемане на имуществото, придобито от престъпна дейност, включително Пламен Георгиев, Иван Гешев и Сотир Цацаров. Георгиев организира и оглави протестите срещу порочния избор на нов главен прокурор. журито отреди на фондация \"Остров Белене\". Концлагерът \"Белене\" е сред тъмните петна от нашата история, за които трябва да се знае и да се помни. През 2019 г. фондация \"Остров Белене\" работи активно в тази посока, като представи идеен проект за мемориален комплекс на остров Персин, който предвижда възстановяване на концентрационния лагер във вида му от 50-те години на миналия век. печелят  В началото на 2019 г. ромски и активисти и техни приятели от цялата страна изпратиха писмо до премиера Бойко Борисов и вицепремиера Томислав Дончев за отхвърляне на \"Концепция за промени в политиката за интеграция на циганския (ромския) етнос в Република България и мерките за реализацията им\" на вицепремиера Красимир Каракачанов. По време на дискусиите за концепцията ромски активисти мобилизираха роми от кварталите на България да пишат до премиера и в резултат до Министерския съвет и администрацията бяха изпратени над 1000 писма. спечели  През 2019 г. младо поколение лекари се опълчиха на статуквото, застанаха срещу началниците си и нарушиха десетилетия на мълчание, за да повдигнат въпроси от особено значение за детското здравеопазване. Първия протест на екипа на педиатрията беше през април тази година, провокиран от липсата на животоспасяващи медикаменти, лимитите за прием, недофинансираните педиатрични клинични пътеки.", "date": "2019.12.10", "title": "Трима журналисти са \"Човек на годината\" за 2019 г."}
{"url": "https://www.dnevnik.bg/evropa/2019/12/10/4003749_aktivnostta_na_mladite_britanci_moje_da_e_reshavashta/", "text": "На изборите във Великобритания, доминирани от темата за Брекзит, младите избиратели, които досега нямаха думата при вземането на решение дали страната да напусне Европейския съюз, може би държат ключа към победата. При условие че бъдат подтикнати да гласуват. Отдавнашна истина на британската политика е, че младите хора не са толкова активни избиратели като по-възрастните. На последните избори през 2017 г. само малко повече от половината от тези избиратели, които са под 35-години, гласуваха в сравнение със 70 процента от онези, които са над 60-годишни. Но това може да се промени. Според официални данни 3.85 милиона души се регистрираха за вота между деня, в който бяха насрочени изборите - 29 октомври, и крайния срок - 26 ноември, от които две трети са под 35 години. Броят на новорегистрираните е почти три пъти по-голям, отколкото е бил на изборите през 2017 г. Ейми Хили от организацията \"Гласувай за бъдещето си\", работеща за увеличаване на участието на младите в изборите, казва, че числата са \"наистина окуражаващи и показват, че политиката привлича достатъчно голямо внимание, че да накара повече млади хора да гласуват\". Това не означава обаче, че младите избиратели харесват това, което виждат. Мнозина от тях не изглеждат впечатлени от избора между консерваторите на премиера Борис Джонсън, основната опозиционна Лейбъристка партия на Джереми Корбин и шепата по-малки партии. каза 21-годишният студент по право Калъм Нелсън, който присъства на предизборна проява на местни кандидати в неговия Лондонски колеж, и добави: \"Изкушавам се да се откажа от правото си да гласувам.\" Близо 46 милиона души имат право да гласуват на изборите на 12 декември, за да изпратят 650 представители в Камарата на общините. Сред тях са и стотици хиляди, които са били твърде млади, за да участват в британския референдум за Брекзит през 2016 г. Възрастта за гласуване във Великобритания е 18 години, въпреки че лейбъристите и други партии, включително центристката партия \"Либерални демократи\" и екологичната Зелена партия на Англия и Уелс, искат тя да падне до 16 години. Настоящата избирателна кампания е продукт от гласуването през 2016 г., в което британците решиха с 52 процента \"за\" и 48 процента \"против\" да напуснат ЕС след почти четири десетилетия членство. Изминаха повече от три години, а страната остава член на ЕС. Джонсън настоя за избори през декември, които се свикват повече от две години преди редовните, с надеждата да спечели мнозинство и да излезе от британската политическа безизходица около Брекзит. Той  казва, че ако консерваторите спечелят мнозинство , ще убеди парламента да гласува неговата сделка за Брекзит и Великобритания ще излезе от ЕС преди сегашния краен срок, 31 януари. Лейбъристите казват, че ще договорят нова сделка за Брекзит и след това ще предоставят на избирателите избор между това да напуснат при тези условия или да останат в блока. Партията има също  радикален вътрешен дневен ред  - обещава да национализира ключови предприятия и обществени услуги, да увеличи минималната заплата и да предостави на всички безплатен достъп до интернет. Въпреки че повечето социологически проучвания  дават на Консервативната партия на Джонсън значителна преднина , които искат да направят обрат и да спечелят парламентарните избори за първи път от 2005 г. Младите избиратели е по-вероятно от по-възрастните да се противопоставят на Брекзит, който ще сложи край на правото на британците да живеят и работят в 27 други европейски страни, и ще има значими, макар и засега неизвестни, икономически последици. Мат Уолш, старши преподавател по журналистика в Университета в Кардиф, каза, че младите избиратели активно подкрепят също така отмяната на таксите за обучение и по-решителните мерки срещу климатичните промени. И двете политики са \"в центъра на обещанията, които Лейбъристката партия отправя към младите хора\". Стратегията на лейбъристите е \"да се опитат да привлекат тези липсващи избиратели, да ги подтикнат да се регистрират като гласоподаватели и да подкрепят политиките им\", каза той. Лейбъристката партия харчи повече от главния си съперник за като изпраща потоци от послания във \"Фейсбук\" и \"Инстаграм\". Лейбъристите изпреварват по разходи консерваторите и в \"Снапчат\", чиито потребители обичайно са по-млади от тези на другите мрежи. \"Туитър\" забрани всякаква политическа реклама.  Лейбъристите подтикнаха също младите хора да се регистрират за изборите, като разпространиха послания чрез туитове от свои привърженици сред знаменитостите, включително рапъра Стормзи. Корбин качи линк към правителствения сайт за регистрация за гласуване 26 пъти в \"Туитър\" и 31 пъти във \"Фейсбук\" в месеца преди изтичането на крайния срок. Джонсън, напротив, изобщо не качи нито линк, нито думите \"регистрирайте се\" в \"Туитър\", а само веднъж във \"Фейсбук\". Въпреки че някои анализатори предвиждат, че младите може да произведат същинско земетресение, други са предпазливи. Това  са редки за зимния сезон избори  и избирателната активност може да спадне, ако 12 декември е дъждовен и студен. Трудно е да се предвиди също доколко решението на избирателите ще бъде мотивирано от Брекзит и доколко от вътрешни теми. каза Сузи Чилвър, студентка първокурсничка по политически науки в Университета в Бристол, Югозападна Англия, и добави: За мен са важни въпроси като социалните жилища, здравеопазването и най-вече социалните проблеми и външната политика.\" Константинос Матакос, старши преподавател в катедрата но политическа икономия в \"Кингс колидж\" в Лондон, каза, че съществува схващане, че младите избирателите са \"по-лейбъристки настроени\". Но той каза, че в крайна сметка въздействието им върху крайния резултат ще зависят от фактори като географското им разположение и дали те ще отидат до урните.  \"Трудно е да се твърди, че повишаването на броя на новорегистиралите се избиратели несъмнено ще облагодетелства лейбъристите за спечелване на депутатски места\", каза той. Някои млади избиратели са съгласни, че лейбъристите не бива да смятат подкрепата им за гарантирана. \"Хората мислят, че студентите определено ще гласуват за Лейбъристката партия, каза 19-годишната студентка в \"Уестминстър Кингсуей колидж\" в Лондон Моли Джоунс и добави: Но за много от тях, с които съм говорила, нещата не стоят така. Те ще гласуват за Либералните демократи или за Зелените, или дори за консерваторите.\" \"Във всички партии в момента цари объркване и лидерите са ужасни, каза тя и допълни: Това прави наистина трудно да се гласува за някого, но трябва просто да не му мислиш много и да гласуваш.\" /БТА", "date": "2019.12.10", "title": "Активността на младите британци може да е решаваща за резултата от изборите"}
{"url": "https://www.dnevnik.bg/sport/2019/12/10/4003807_biatlonistut_vladimir_iliev_zasluji_priza_sporten_ikar/", "text": "Биатлонистът Владимир Илиев е носителят на наградата \"Спортен Икар\" за постижение на годината. 32-годишният състезател заслужи приза за пръв път в кариерата си. Илиев се представи силно през годината, като най-големият му успех беше второто място в индивидуалната дисциплина (20 км) на световното първенство в Йостерсунд. Със сребърния си медал роденият в Троян състезател стана първият български представител при мъжете, който печели отличие от шампионат на планетата. Наградата \"Спортен Икар\" се връчва ежегодно от Фондация \"Български спорт\" от 1992 г. Традиционно нейният носител впоследствие печели и отличието \"Спортист на годината\". Ивет Лалова, която наскоро беше избрана за  най-добър атлет на Балканите , получи награда за спортно дълголетие. Тя си осигури участие на пети олимпийски игри, като през лятото достигна финала на 200 м на световното по лека атлетика. В категорията Отбор на годината наградата взе женският национален тим по баскетбол до 20 години. Воденият от Таня Гатева състав спечели европейската титла в Дивизия Б. В категорията \"Достойно представяне\" бяха наградени петкратната световна шампионка по самбо Мария Оряшкова, световната вицешампионка по борба Тайбе Юсеин и лекоатлетът Християн Стоянов. За \"Млад и проспериращ спортист\" бяха отличени 17-годишната световна и европейска шампионка по модерен петобой Светла Згурова и 16-годишният плувец Йосиф Миладинов. Състезателката по ловна стрелба Селин Али получи отличие за \"Пробив в световния спорт\", а в категорията \"Впечатляващо представяне\" наградата взе носителката на Световната купа на сабя за жени до 20 г. Йоана Илиева. За \"Висок спортен дух\" са отличени 11-годишният Калоян Кичуков, който спаси шестгодишно момче и 92-годишният плувец Танчо Тенев, спечелил общо 7 медала от световното мастърс първенство в Южна Корея. Наградата на \"Феърплей\" е за Момчил Караилиев за това, че помогна на Борис Линков на републиканското първенство по лека атлетика. Церемонията по награждаването ще се проведе на 17 декември от 11 ч. в Националната художествена галерия.", "date": "2019.12.10", "title": "Биатлонистът Владимир Илиев заслужи приза \"Спортен Икар\" за 2019 г."}
{"url": "https://www.dnevnik.bg/bulgaria/2019/12/10/4003824_ministerstvoto_na_kulturata_vse_pak_shte_ima/", "text": "Министърът на културата Боил Банов заяви пред БНТ, че ръководеното от него ведомство най-вероятно ще може да обжалва делото за ремонта на Ларгото в София. По думите му се е появила опция за възобновяване на делото, като ще се пледира за нарушения при процедурата. Той обаче не даде повече подробности. До момента министерството е загубило делото на първите две инстанции. През ноември се разбра, че ведомството на Боил Банов е  пропуснало с един ден срока за обжалване на делото  пред Върховния касационен съд и така на практика се отказа да претендира за 753 хил. лв. обезщетение от изпълнителя на проекта - консорциум \"Антична Сердика\", заради пропуски при реализацията му. Наред с това министерството трябва да плати и 73 хил. лв. разноски за водените на първите две инстанции дела. Искът срещу \"Антична Сердика\"  очаквано бе отхвърлен  на две инстанции с аргумента, че към 25 януари 2016 г., когато за обекта е издаден Акт образец 15, държавата не е имала забележки към изпълнението, така че няма основания за претенции. Според договора министерството се съгласява, че за дата на приключване на строителството ще се смята подписването на Акт 15. Той коментира и предвидения бюджет за следващата година на ведомството. По думите му са отделни с 22 млн. лева повече, като уточни, че той надхвърля с 12 пъти бюджета за култура на страна като Черна гора, която определи като \"държава от нашата черга\".", "date": "2019.12.10", "title": "Министерството на културата все пак ще има възможност да обжалва делото за ремонта на Ларгото"}
{"url": "https://www.dnevnik.bg/sviat/2019/12/10/4003828_sasht_sankcioniraha_po_magnitski_obviniaemiia_za/", "text": "САЩ санкционираха под закона \"Магнитски\" един от обвинените за убийството на словашкия журналист Ян Куцяк, както и шест свързани с него компании. Става въпрос за Мариан Кочнер. \"На 8 март прокуратурата обвини Мариан К., че е поръчал убийството на разследващия журналист Ян Куцяк през февруари 2018 г.\",  заяви тогава  словашки прокурор. \"Журналистическата работа на жертвата е причината за това убийство. Следователят основава обвинението на обективно доказателство, което не може за момента да бъде направено обществено достояние\", допълни прокурорът. Според словашки медии Кочнер е имал връзки с членове на партия \"Смер - социална демокрация\", която е на власт и чийто председател е бившият премиер Роберт Фицо. Преди това четирима души бяха обвинени в извършването на убийството, което предизвика най-големите улични протести в Словакия от падането на комунизма през 1989 г. Убийството на Куцяк и годеницата му Мартина Кушнирова разтърси Словакия и  доведе до оставката  на премиера Роберт Фицо през март 2018 г. Оставки заради връзки с Кочнер подадоха редица служители, сред които   заместник-председателят на словашкия парламент  Мартин Гълвач и  зам.-министърът на правосъдието  Моника Янковска.", "date": "2019.12.10", "title": "САЩ санкционираха по \"Магнитски\" обвиняемия за убийството на журналиста Ян Куцяк"}
{"url": "https://www.dnevnik.bg/video/s_dve_dumi/2019/12/10/4003711_nobelovite_nagradi_v_4_minuti/", "text": "От неизвестни планети до мир след десетилетна война - тазгодишните Нобелови награди не останаха без интересни лауреати. Нобелите бяха връчени на тържествени церемонии в Осло и Стокхолм днес. Кои са носителите им и какво са постигнали вижте във видеото. Всички видеа от рубриката \"С две думи\" може да гледате  тук .", "date": "2019.12.10", "title": ""}
