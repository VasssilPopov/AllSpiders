{"url": "https://www.dnevnik.bg/sviat/2018/07/02/3210076_zashto_e_celiiat_tozi_absurd_v_berlin/", "text": "Германските граждани направо не могат да повярват на очите си, наблюдавайки драмата, която се разиграва от дни в Берлин и в Мюнхен. На човек му се иска да изкрещи: \"Започнете най-после да си вършите работата!\". Както си я вършим и ние, данъкоплатците. И то всеки ден. Нищо, че имаме и колеги, които не можем да понасяме. Нищо, че началниците ни понякога взимат решения, които не смятаме за особено мъдри. Какво става всъщност? Да, ние, гражданите на тази република, също имаме принос за нелекия делник на нашите политици. Защото според всички анкети, едно наистина голямо мнозинство подкрепя предложенията на лидера на ХСС Хорст Зеехофер. Именно резултатите от тези анкети дадоха кураж на баварския ХСС да се разбунтува. От друга страна мнозинството германци изобщо даже не искат тази политика да бъде прокарана с цената на тежка правителствена криза и дори разпад на управляващата коалиция. Най-малко пък електоратът на двете партии-посестрими ХДС и ХСС, който по принцип много обича реда. Едва ли има човек, който да не се пита: Защо е всъщност всичко това? С какво днешното положение се различава от ситуацията преди три месеца, когато след дълги и мъчителни преговори ХДС, ХСС и социалдемократите все пак успяха да съставят правителство? И дали в този конфликт изобщо става дума за политически спор по същество - или по-скоро за двубой между канцлерката Меркел и вътрешния министър Зеехофер? Двубой, продикутван от чисто лични мотиви? \"Не мога да работя повече с тази жена!\" - Хорст Зеехофер отрече тези думи да са негови, но се твърди, че ги е изрекъл точно така. Ако това е истина, Зеехофер просто вече е проиграл реномето си. Защото професионализмът изглежда другояче. В интерес на истината трябва да кажем и това: през последните дни Ангела Меркел също допусна драматични грешки. Да, на срещата на върха на ЕС германската канцлерка постигна успехи, на които почти никой не се надяваше. Но звучи доста странно, когато от канцлерството ни обясняват с кои европейски партньори са постигнали еди-какви си споразумения, а малко след това три от въпросните държави категорично опровергават тези съобщения. На кого да вярваме? Всеки селски кмет знае, че в политиката няма нищо по-важно от доверието. Който не се ползва с доверие, няма никакъв шанс да оцелее политически. \"Погледнете отвъд Алпите!\" Колкото и зле да изглеждат нещата, това сътресение не е държавна криза. Защото дори ХСС да напусне правителството, Зелените вече заявиха готовност да станат нов коалиционен партньор. Затова е малко вероятно да се стигне до нови избори. Тази криза е преди всичко криза на партиите-посестрими, които години наред самоуверено тръбяха, че без тях не може да бъде съставено никакво правителство. Сега на човек му се иска да им каже: \"Погледнете отвъд Алпите!\". В Италия десетилетия наред нищо не ставаше без християндемократите. Но ето, че успяха да се саморазрушат. При това напълно. И никой не проля сълзи, когато се саморазпуснаха. Всички знаем кой управлява днес в Италия. Затова можем да предположим, че десните популисти от \"Алтернатива за Германия\" вече вдигат чашите с шампанско.", "date": "2018.07.02", "title": "Защо е целият този абсурд в Берлин"}
{"url": "https://www.dnevnik.bg/sviat/2018/07/02/3210037_avstraliia_spira_pomoshtite_za_palestinskata_vlast/", "text": "Австралия прекрати пряката си финансова помощ за автономната палестинска власт, като изрази опасения, че нейните дарения могат да бъдат използвани да се плаща на палестинци, осъдени за политически мотивирано насилие, предаде \"Асошиейтед прес\". Външният министър на страната Джули Бишоп каза днес, че е прекратила вноските в специалния доверителен фонд към Световната банка, след като е написала в края на май писмо до палестинската власт, с което е поискала уверения, че не се злоупотребява с австралийските финансови дарения. В декларация по въпроса тя изрази опасения, че ако Австралия продължи да праща такива помощи, това би означавало, че Канбера дава зелена улица на палестинската власт да използва бюджета ѝ за дейности, които \"Австралия никога не би подкрепила\". Занапред ежегодната вноска от 10 милиона австралийски долара (7.4 млн. щатски долара) ще се пренасочи към Хуманитарния фонд на ООН за палестинските територии, който осигурява на нуждаещи се палестинци здравно обслужване, храна, вода, подслон и подобряване на битовите хигиенни условия. / БТА", "date": "2018.07.02", "title": "Австралия спира помощите за палестинската власт заради подозрения в тероризъм"}
{"url": "https://www.dnevnik.bg/evropa/2018/07/02/3209732_germaniia_na_purvo_miasto_-_zashto_zeehofer_e/", "text": "Дали той ще е човекът, заради когото ще падне канцлерката Ангела Меркел? Германският вътрешен министър Хорст Зеехофер  поведе срещу нея кръстоносен поход  заради миграцията и в защита на националните интереси в стил \"Германия на първо място\". Назначавайки го на такъв пост по време на трудното съставяне на коалиционно правителство през март, канцлерката се надяваше да го задържи под свой контрол - както него, така и силно консервативната баварска партия Християнсоциален съюз (ХСС), на която Зеехофер е председател. Но сега тази стратегия се обърна срещу нея. Постоянното напрежение между ХСС и дясноцентристката партия на Ангела Меркел (Християндемократическия съюз - ХДС), създало се след отварянето на границата за стотици хиляди търсещи убежище, вече достигна точката на кипене. \"Не мога повече да работя с тази жена\", бил казал Зеехофер пред свои приближени, ако вярваме на всекидневника \"Велт\". Министърът и неговата партия заплашиха, че ще започнат да връщат от границата пристигащи в Германия мигранти, ако са регистрирани в друга страна от ЕС. Свободна провинция Бавария Ангела Меркел очакваше, че скромният напредък по този въпрос, който тя постигна на срещата на върха на европейските лидери, ще бъде достатъчен, за да убеди политика, наричан от противниците си Лудия Хорст. Каква е мотивацията на министъра? Част от отговора е в произхода на  този 68-годишен мъж  с дълбоки корени в \"Свободната провинция Бавария\", официалното име на провинцията, която през цялата германска история се е възприемала като отделна \"държава\". Този убеден католик, който обича да носи традиционните баварски кожени панталони, е роден и израснал в Инголщат, бастиона на \"Ауди\", между Мюнхен и Нюрнберг. Зеехофер, който произхожда от скромно семейство, винаги е поделял кариерата си между своя регион и Берлин: депутат в продължение на 28 години, след това провинциален министър-председател на Бавария от 2008 до 2018 г., той става част от правителството при управлението на Хелмут Кол като министър на здравеопазването (1992 - 1998 г.), след това министър на земеделието (2005 - 2008 г.) при Меркел. Кариерата му можеше да приключи през 2002 г. Прекарва седмици в спешно отделение с миокардия, заради слабото му сърце лекарите го съветват да се откаже от политиката. Против Меркел От три години насам той  се противопоставя на тавана на Ангела Меркел  за мигрантите (въпреки че ХСС и ХДС са принципно съюзнически партии) и това му даде \"втора младост\". По време на този конфликт този 193-сантиметров гигант, ветеран в политиката, иска да спаси на първо място влиянието на своето политическо семейство на местно равнище. ХСС, чийто председател е от 2008 г., управлява Бавария без прекъсване от 1957 г. Но през последните няколко години ХСС стана свидетел на намаляване на влиянието й, особено на последните парламентарни избори през септември, на които получи 38 на сто от гласовете - най-слабия си резултат от десетилетия. Още по-лошо:  заплашена от крайната десница , ХСС рискува да загуби абсолютното си мнозинство  на регионални избори , насрочени за 14 октомври. Първо, след тежка борба срещу Ангела Меркел през март той успя да получи вътрешното министерство, а след това да го прекръсти на  министерство \"на Родината\" . Едва назначен, той създаде първото си противоречие, заявявайки  \"ислямът не е част от Германия\"  - страна, в която живеят около 4 млн. мюсюлмани. Тогава канцлерката публично го скастри. Но като се изключат тактическите съображения, Хорст Зеехофер, който обича да се появява редом с унгарския премиер Виктор Орбан и който казва, че се разбира прекрасно с италианския си колега Матео Салвини, изглежда, е решил да извърши с партията си нещо като национална революция в Германия, с тръмпистки акценти и скъсвайки с проевропейското следвоенно наследство. Всекидневникът \"Тагесшпигел\" я резюмира така: \"Германия на първо място, Европа на второ.\" /БТА", "date": "2018.07.02", "title": "\"Германия на първо място\" - защо Зеехофер е патриотичен трън в петата на Меркел"}
{"url": "https://www.dnevnik.bg/bulgaria/2018/07/02/3210040_gerb_predloji_decho_dechev_za_upravitel_na_zdravnata/", "text": "Изпълнителният директор на столичната университетска болница за многопрофилно лечение \"Св. Иван Рилски\" д-р Дечо Дечев е предложен за нов директор на Националната здравноосигурителна каса (НЗОК). Така за пореден път от 2009 г., откакто парламентът избира шеф на институцията, управляващите предложиха само един кандидат за поста, уточнява  \"Капитал\" . Крайният срок за номинации от страна на политическите сили изтича днес. След това кандидатите ще трябва да представят концепция за управление на здравната каса пред парламентарната здравна комисия и в пленарната зала. Дечев е кандидатура на ГЕРБ. От \"Обединени патриоти\" не са посочили свой кандидат и се очаква да подкрепят коалиционния си партньор. БСП и ДПС също не са предложили свои кандидат за поста. Заместник-председател на парламента от ДПС Нигяр Джафер определи кандидатурата на Дечо Дечев като \"изключително приятна изненада в изпълнения с проблеми здравен сектор\". Постът на управител на НЗОК е вакантен от 20 юни,  когато депутатите решиха да прекратят предсрочно мандата на Камен Плочев. В края на май той  поиска да се оттегли от поста , като се позова на член в Закона за здравето, според който, ако три месеца не може да изпълнява задълженията си поради заболяване, може да подаде оставката си и да напусне. Плочев излезе в дълъг болничен отпуск, след като влезе в открит конфликт с министъра на здравеопазването Кирил Ананиев за размера на дълговете на НЗОК към европейските здравни каси. Тогава Ананиев поиска оставката му, а впоследствие Плочев се оказа прав за размера на дълговете. Камен Плочев беше назначен на ръководната позиция  на здравната каса през юли 2017 г. след конкурс, в който беше единственият кандидат. Дечев е директор на болница \"Св. Иван Рилски\" от 2008 г. При управлението му клиниката стана една от трите от общо 65 държавни болници с положителни финансови резултати. Той е работил пет години в здравната каса, където беше завеждащ лекарствената дирекция и заместник-директор през периода 2001-2002 г. От 2005 г. става член на управителния съвет на касата. От 2008 г. Дечев оглави борда на \"Св. Иван Рилски\". Докато здравен министър беше Петър Москов при кабинета \"Борисов 2\",  Дечев беше отстранен от поста  по време на отпуската си. Причината беше несъгласието му с цялостната политика на министъра. Конкретният повод беше, че в този момент Москов беше предложил обединение на деветте болници в карето на Медицинска академия и беше решил, че Дечев е против. Дечев се обяви и против въвеждането на идентификация с лични карти в болниците, тъй като клиниките можеха да регистрират пациенти с копие на документа. В крайна сметка той беше уволнен без причина и беше възстановен на поста при управлението на служебния министър Илко Семерджиев през миналата година.", "date": "2018.07.02", "title": "ГЕРБ предложи Дечо Дечев за управител на здравната каса"}
{"url": "https://www.dnevnik.bg/video/2018/07/02/3210003_zabavnoto_svetovno_pohapvashtata_ruska_troika_prochula/", "text": "Трима руснаци от трибуните на мача между Русия и Испания конкурират по интерес победителите и със сигурност са обект на много повече шеги от победителите. Телевизионните камери за секунди показаха двама мъже и жена, които почти синхронно похапват хот дог. Вниманието на оператора и режисьора очевидно е било привлечено от това, че те носеха традиционна украса от женска носия (т.нар. коконшик). Комбинацията с изрисуваните им лица е истинска покана за създаване на интернет шеги. Медиите бързо установиха, че това са Инна Кальонская (дизайнер), сапругът ѝ Дмитрий Гнатюк и племенникът им Андрей Гнатюк. Оказа се, че тримата разбрали, че се превръщат в сензация по социалните мрежи още преди да напуснат стадиона. На излизане ги пресрещнаха журналисти от онлайн телевизия \"Дождь\" и те обясниха пред камера, че телефоните им непрекъснато звънят, за да им кажат, че са ви гидели от цяла Европа и Америка, \"а това е много странно, защото дойдохме да подкрепим отбора, хапнахме хот дог и вижте какво стана\". Дмитрий Гнатюк коментира, че не помнят \"някога да не сме дъвчели нещо\", както и че вероятно всичко е било заради кренвиршите, защото \"още в детството подозирахме, че те носят успех, но сега вече го знаем със сигурност\" Той е вицепрезидент на \"ИМА-Пресс\" на брат му Андрей. Компанията е голям получател на държавни поръчки от Кремъл и правителството на Москва. Срещу стотици милиони рубли те са отразявали избори, провеждали са проучвания и са организирали фестивал на руските блини.", "date": "2018.07.02", "title": "Забавното световно: Похапващата руска тройка, прочула се колкото победата над Испания"}
{"url": "https://www.dnevnik.bg/sviat/2018/07/02/3209755_kakvo_iska_zeehofer_kakvo_predlaga_merkel/", "text": "Канцлерът Ангела Меркел и вътрешният ѝ министър Хорст Зеехофер са в остър конфликт за политиката към мигрантите, който може да доведе до разпадане на консервативния съюз ХДС-ХСС и на правителството на Германия в този му вид. Зеехофер изглежда в по-слаба позиция, включително защото той, съпартиецът му и баварски премиер... както и партията им Християнсоциален съюз са по-непопулярни в собствената провинция (през октомври там има провинциални избори), отколкото Меркел и Християндемократическия съюз. От друга страна, ХДС обявява, че е готов на още отстъпки, за да запази коалицията. Вероятно и за да намали натиска над Меркел, тъй като с предложението си до 72 часа да напусне поста си Зеехофер прехвърли топката в нейното поле с предизвикателство тя да го уволни и да поеме политическите последици от това. Решителната среща започва в 18 часа българско време в Берлин. Зеехофер иска: Започвайки от 1 юли да бъдат връщани на германската граница мигранти, които вече са регистрирани или са подали молба за получаване на статут н абежанец в друга страна от ЕС. Това са мнозинството мигранти, влезли в съюза през външните граници. Затегнатият контрол ще създаде задръствания по границата с Австрия и другите съседи. Най-вероятно ще последват ответни мерки за частично затваряне на границите. Това е практически краят на свободното движение на хора през границите. Откриване на шест центъра за мигранти близо до границите на Германия, в които да бъдат държани търсещите убежище, докато се разглеждат молбите им. Получилите одобрение ще бъдат изпратени към определени градове и райони на Германия. Останалите ще бъдат депортирани в страната си. Меркел предлага: Политиките, договорени на среща на ЕС на върха в края на юни, включващи засилена защита на външните граници и събиране на мигрантите в \"контролирани\" центрове (създадени на доброволна основа на територията на страни от ЕС), докато се обработват молбите им за убежище. Не е ясно как ще бъдат прилагани подобни политики. Споразумения с Гърция и Испания мигрантите, които вече са влезли и регистрирани, но са достигнали други страни от ЕС, да бъдат връщани обратно там. Тя твърди още, че е получила политически уверения от 14 страни членки, че ще участват в евентуални двустранни преговори за подобни споразумения. Чехия и Унгария отхвърлиха да са изразявали подобна готовност. Изпращане на германски гранични полицаи на външната граница на ЕС в България до края на август, за да бъде намален броят на мигрантите, преминаващи през Шенгенската зона. По думите ѝ това \"значително ще намали злоупотребите с визи от мигранти, както и броят на търсещите убежище в Германия\", разказва агенция ДПА.", "date": "2018.07.02", "title": "Какво иска Зеехофер, какво предлага Меркел"}
{"url": "https://www.dnevnik.bg/bulgaria/2018/07/02/3210047_maia_manolova_sezira_prokuraturata_za_novata_cena_na/", "text": "Омбудсманът Мая Манолова ще се срещне със заместник-главния прокурор и ръководител на Върховна административната прокуратура Ася Петрова заради решението на Комисията за водно и енергийно регулиране (КЕВР) за повишаване цените на парното и тока.  Новите цени са в сила от 1 юли,  като средното покачване на цената на електрическата енергия е с 2.03%, а на топлинната енергия - със 7.33%. \"КЕВР продължава своята любима практика да коригира цените на парното и тока, само когато посоката е увеличение, но когато цената на природния газ се намалява, няма съответно намаляване на цените на тези услуги от първа необходимост от българските граждани\", посочи Манолова в съобщение до медиите, като припомни, че намалението на цената на природния газ за четвъртото тримесечие на 2017 г. от 7.29% не е било отразено в цените на парното и тока. Омбудсманът подчертава, че е сезирала Конституционния съд, атакувайки текста, който не дава право на гражданите да обжалват подобни решения, които касаят бюджета на техните домакинства. От БСП също се обявиха срещу поскъпването на газа, парното и тока. В неделя при финалното обявяване на цените левицата организира протест пред сградата на регулатора. В четвъртък пък лидерът на социалистите Корнелия Нинова обяви, че внася в парламента искане за  отстраняване на председателя на КЕВР Иван Иванов  и го дава на прокурор заради това, че комисията не е разгледала внесена подписка от левицата за спиране на сделката за продажбата на активите на ЧЕЗ.", "date": "2018.07.02", "title": "Мая Манолова сезира прокуратурата за новите цени на тока и парното"}
{"url": "https://www.dnevnik.bg/bulgaria/2018/07/02/3210032_germanski_sili_na_bulgarskata_granica_obsujdat_li_tova/", "text": "Изпращане на германски гранични полицаи на външната граница на ЕС в България до края на август, за да бъде намален броят на мигрантите, преминаващи през Шенгенската зона, значително да се намалят злоупотребите с визи от мигранти, както и броят на търсещите убежище в Германия.\" Това, според германската официална новинарска агенция ДПА, е едно от предложенията на канцлера Ангела Меркел в преговорите с баварския Християн-социален съюз за избягване на остра криза в правителството в Берлин. Същата агенция цитира и подобно изказване на германския външен министър Хайко Маас след срещата в Берлин с българския му колега Екатерина Захариева днес. Според ДПА той е \"изразил подкрепата си за канцлера  Ангела Меркел  в исканията ѝ за европейски мерки, които да намалят вторичната миграция, включително изпращането на германски войници, които да помогнат да се осигури българската външна граница на ЕС от август\". Запитани от \"Дневник\", от министерството на външните работи в София не уточниха дали тази тема е била обсъждана на срещата Захариева-Маас. Попитахме и дали става въпрос за конкретна мисия, която да започне дейност през август, или темата е обсъждана по принцип. От българското ведомство заявиха, че \"не са обсъждани такива детайли\", а на уточняващ въпрос означава ли това, че не е ставало въпрос да се пращат германски сили за помощ на нашата граница, отговорът бе: \"Обсъждали са общите усилия по темата миграция\". Част от прессъобщението на МВнР за срещата гласи: \"Радвам се, че лидерите от ЕС оцениха усилията на България по миграцията и подкрепиха намирането на общоевропейско решение - заяви Екатерина Захариева. - Няма как всяка държава да се опитва да се оправя сама - това е общ проблем. Фактът, че лидерите успяха да постигнат единодушие на Европейския съвет с много ясен план, означава, че все пак дори и в трудни моменти ние успяваме да бъде обединени заедно. Едностранни действия не са добри не само за страната, която ще ги прилага, но и за целия ЕС.\" Българският първи дипломат припомни, че по българската граница няма миграционен натиск. Тя отбеляза основните акценти, които са важни за намирането на решение според България - затваряне на външните граници на Съюза, продължаване на споразумението с Турция, центрове извън Европа и бързо връщане на незаконните мигранти. \"По темата миграция е възможно само европейско решение, не може да има национално решение. Благодарим на България и на Екатерина за усилията това да може да се постигне\", изтъкна и министър Хайко Маас. Защо това е важно за Меркел В последните седмици Ангела Меркел е в остър конфликт с вътрешния министър Хорст Зеехофер и разногласията им заплашват с разпад съюза на двете им партии – ХДС-ХСС и съответно на германското правителство. Изпращането на германски сили на външната граница на ЕС в България е част от предложенията на Меркел за намаляване на броя на търсещите убежище в Германия, пише ДПА. Още преди срещата на лидерите на ЕС в края на юни Меркел говореше за нуждата от двустранни или тристранни споразумения за засилване охраната на външната граница (справяне с т.нар. първична миграция) и управляване на потоците на вече попаднали в ЕС чужденци (т.нар. вторична миграция). Българският премиер Бойко Борисов каза, че няма да приеме обратно десетките хиляди, преминали през страната на път за Западна Европа и Германия през последните три години. В събота медиите цитираха писмо на канцлера до преговарящите коалиционни партии, в което казва, че е получила политически уверения от Гърция, Испания и още 14 страни от ЕС, че са готови да преговарят с Берлин за ускорено връщане на онези, които са се регистрирали в тях след пресичане на външна граница и са достигнали до германска територия. Три страни от Централна Европа отрекоха да да давали подобни обещания.", "date": "2018.07.02", "title": "Германски сили на българската граница: обсъждат ли това София и Берлин"}
{"url": "https://www.dnevnik.bg/evropa/2018/07/02/3209952_bavariia_otkri_svoia_granichna_policiia/", "text": "Баварските власти възстановиха на специална церемония граничната полиция на провинцията, която символизира недоволството на местните жители от работата на федералните служби. Регионалната полиция на Бавария не е спирала да патрулира границата, но от 1998 г. там няма пропускателни пунктове - три години след присъединяването на Австрия към Шенгенското споразумение те са затворени. Макар никой да не оспорва, че в широката 30 км зона от границата към вътрешността на Бавария националната полиция си върши работата, мигрантската криза подтикна някои полицити в Бавария да заговорят за засилен граничен контрол, пише \"Дойче веле\". Така премиерът на региона Маркус Зьодер обяви през април, че властите планират да въведат \"провинциални\" гранични служители, общо около 1000 души, за да подобрят контрола. Темата е деликатна и в навечерието на регионалните избори през октомври. Тогава с внимание към миграцията Християнсоциалният съюз (ХСС) се надява да запази монопола си върху баварската политика, застрашен от крайнодясната, антиимигрантска \"Алтернатива за Германия\". Освен обещание за \"гранични проверки\" новата структура ще наблюдава района и с безпилотни устройства. Критици на идеята казват, че тя дискредитира както кабинета на Ангела Меркел, така и националните институции.", "date": "2018.07.02", "title": "Бавария представи своя гранична полиция"}
{"url": "https://www.dnevnik.bg/sport/2018/07/02/3210059_serena_uiliams_se_zavurna_s_trudna_pobeda_na_uimbuldun/", "text": "Серена Уилямс започна успешно опита си за спечелване на осма титла на \"Уимбълдън\". Американката се наложи със 7:5, 6:3 срещу холандката Аранча Рус. Седемкратната шампионка, която е 25-а в схемата, имаше големи затруднения в двубоя, но се справи. В следващия кръг тя очаква победителката от мача между българката Виктория Томова и Тереза Смиткова. \"Тя игра много силно. Това е тенисът - трябва да си подготвен за всичко. Щастлива съм, че преминах през това. Не показах най-добрата си игра, но и това ще стане\", каза Уилямс. Американката посочи, че тепърва се настройва към играта на трева - нещо, което ѝ е липсвало в последните две години. Тя пропусна миналия сезон на тази настилка заради бременността си и раждането на дъщеря си Алексис Олимпия. Уилямс имаше колебания с вкарването на първия си сервис. Тя започна мача с ранен пробив за 2:0, но съперничката ѝ изравни бързо. Последва размяна на сервис-геймове, за да се стигне до 12-ия гейм, когато американката нанесе решителен удар. Тя поведе с 40:15 при сервис на Рус и използва втората си възможност за спечелването на сета. Холандката продължи да играе стабилно и с увереност и поведе с 3:1 във втория сет. В познатия си непримирим стил Уилямс се вдигна и влезе в силна серия. С два пробива тя поведе с 5:3. Седемкратната шампионка сервираше за победата, но трябваше да прояви търпение в дълъг гейм, в който улови шестия си мачбол и премина във втория кръг.", "date": "2018.07.02", "title": "Серена Уилямс тръгна с трудна победа на \"Уимбълдън\""}
{"url": "https://www.dnevnik.bg/sport/2018/07/02/3210055_karanga_se_zavurna_s_gol_za_cska_pri_zrelishtno/", "text": "Голмайсторът на ЦСКА Фернандо Каранга се завърна в игра с гол. Бразилският нападател отбеляза един от головете при 3:3 срещу \"Брьондби\". Това беше последната приятелска среща за червените по време на лагера в Австрия. Воденият от Нестор Ел Маестро отбор се прибира в България, а в събота  ЦСКА ще представи отбора си за новия сезон в контрола с \"Царско село\" . Почивка за мача с \"Брьондби\" получиха Данте Стипица, Николай Бодуров и Рубен Пинто, докато Кирил Десподов, Стойчо Атанасов, Слави Петров и Александър Георгиев не играха заради травми. Каранга се завърна след продължително възстановяване на контузия в коляното. Датчаните поведоха с два гола на Анте Ерцег. Между попаденията ЦСКА имаше възможности, открили се пред Каранга, но нападателят не успя да вкара. В 29-ата минута Ерцег стреля и след рикошет резултатът беше открит. Последва стабилна игра за червените, като Каранга се постара да изравни, но без успех. В 42-ата минута при бърза атака Ерцег получи и стреля, отново се получи рикошет и \"Брьондби\" увеличи преднината си. Веднага след това ЦСКА намали чрез Каранга. Бразилецът получи вдясно в наказателното поле и веднага отправи удар. Стражът на съперника се намеси, но въпреки това топката влезе във вратата му. На почивката в \"Брьондби\" бяха направени куп промени, докато при единствената смяна в състава на червените Жоржиньо влезе на мястото на Едвин Джеси. Второто полувреме започна с нов гол за датчаните. Малко след това ЦСКА получи дузпа, но Каранга стреля в средата и вратарят спаси. Въпреки това червените бързо изравниха с головете на Жоржиньо и Тиаго Родригес до 65-ата миинута. Най-напред новопривлеченият Жоржиньо вкара с удар в долния десен ъгъл. По-късно Родригес стреля от разстояние и прати топката на същото място за 3:3. До края и двата отбора имаха възможности, но не се стигна до нови голове.", "date": "2018.07.02", "title": "Каранга се завърна с гол за ЦСКА при зрелищно равенство"}
{"url": "https://www.dnevnik.bg/sport/2018/07/02/3210052_grigor_dimitrov_zapochna_vihreno_no_ruhna_sreshtu/", "text": "Григор Димитров допусна тежка загуба още на старта на \"Уимбълдън\". Българинът отстъпи с 6:1, 6:7, (3), 6:7 (5), 4:6 срещу Стан Вавринка. Това беше и първото отпадане на Димитров още в първия кръг на турнира след девет участия. Шестият в схемата има за какво да съжалява след няколко пропуснати възможности. Той започна вихрено, като взе първите пет гейма в мача и спечели гръмко сета. По-късно Димитров имаше и преднина при 5:2 в третия сет, но допусна обрат. За намиращия се на 224-ото място в света Вавринка това беше първа победа срещу играч от топ 10 на трева. Българинът направи повече печеливши удари - 44 срещу 35, а двамата завършиха със сходен брой непредизвикани грешки - 31 срещу 30. Швейцарецът обаче се справи по-добре в решителните моменти. Димитров изигра много добре първия сет, в който се възползва от колебанията на Вавринка. Българинът поведе с 5:0. Едва тогава съперникът му успя да вземе първи гейм, като спечели подаването си на нула. Веднага шестият в света улови възможността да приключи сета при свой сервис. Вторият сет беше далеч по-оспорван. След серия бързи сервис-геймове швейцарецът проби пръв за 4:2. Димитров отговори мигновено и изравни за 4:4.  Последва нова размяна на бързи геймове, за да се стигне до момента, в който Вавринка стигна до два сетбола при 6:5 и 40:15 при начален удар на българина. Димитров успя да се защити и прати сета в тайбрек. Той започна с поредица минипробиви, но след 3:3 Вавринка спечели четири поредни точки и изравни резултата. Въпреки неуспешния втори сет българинът започна силно в следващия и поведе с 3:0. По-късно той изпусна две възможности за втори пробив. Вместо това в момента, в който при 5:3 сервираше за спечелването на сета, Димитров изигра слаб гейм и беше пробит. Впоследствие швейцарецът изравни. При 6:5 българинът имаше две възможности за пробив и успех в сета, но ги изпусна. Дойде ред на нов тайбрек, в който шестият в схемата поведе с 4:3 след минипробив и имаше отлична възможност. И този път обаче Вавринка направи обрат и се наложи със 7:5 точки. В четвъртия сет Димитров изпусна възможности за пробиви във втория и четвъртия гейм. В решителните мигове швейцарецът нанесе удар и проби за 6:4, с което заслужи победата.", "date": "2018.07.02", "title": "Григор Димитров започна вихрено, но рухна срещу Вавринка и отпадна от \"Уимбълдън\""}
{"url": "https://www.dnevnik.bg/sviat/2018/07/02/3210067_fbr_arestuva_zapodozrian_za_podgotovkata_na_atentat_v/", "text": "Федералното бюро за разследване (ФБР) на САЩ задържа мъж по подозрение в съдействие на терористична организация при подготовката на нападение в центъра на Кливланд. Атаката е планирана за 4 юли - националния празник на страната, съобщава БТА. Според агентът на ФБР Вики Андерсън въпросният мъж е бил арестуван през уикенда за \"опит да окаже материална подкрепа на чуждестранна терористична организация\". Според телевизия \"Си Би Ес\" задържаният е Деметриус Питс, който приел името Абдул Рахим Рафик. Имал намерение да постави взривно устройство в центъра на Кливланд. Той смятал, че участва в подготовка на терористичен акт заедно с лица, свързани с терористичната групировка Ал Каида, но всъщност контактувал с агент на ФБР, работещ под прикритие. Арестуваният планирал и атентат във Филаделфия, щата Пенсилвания. Федерален съд в Кливланд ще заседава по това дело по-късно днес. Ако бъде признат за виновен, го заплашва присъда до 20 години затвор.", "date": "2018.07.02", "title": "ФБР арестува заподозрян за подготовката на атентат в Кливланд"}
{"url": "https://www.dnevnik.bg/sport/2018/07/02/3210066_basketbolistite_zagubiha_ot_chehiia_no_zapazvat/", "text": "Българският национален отбор по баскетбол допусна четвъртата си загуба от шест мача в квалификациите за световното първенство, но съхрани надежди за постигане на голямата цел. Воденият от Любомир Минчев състав отстъпи със 75:81 срещу Чехия като гост. Въпреки това България остана на третото място в групата с по-добри показатели от последния Исландия. Ключова се оказа загубата на исландците със 77:91 срещу Финландия. Българският отбор ще играе в следващата фаза от квалификациите, като попада в група К. Там съперници ще са Франция, Русия и Босна и Херцеговина. Мачовете ще се изиграят от септември до края на февруари, а първият двубой е домакинство на французите на 13 септември. В Чехия българският състав беше без трима основни играчи - Павел Маринов, Чавдар Костов и Дий Бост. След серия от 10:0 националите поведоха с 10:2 в първите минути на двубоя. Постепенно обаче домакините намалиха изоставането си и в края на първата част излязоха напред. Във втората дойде ред на размяна на водачеството. В последните секунди преди почивката чехите започнаха да трупат преднина. Домакините бяха във водещата роля през почти цялото време до края. Българите съумяха да се доближат на две точки при 73:75, но не и да направят обрат.", "date": "2018.07.02", "title": "Баскетболистите загубиха от Чехия, но запазват надежди за класиране за световното"}
{"url": "https://www.dnevnik.bg/sviat/2018/07/02/3210074_folksvagen_shte_investira_1_mlrd_evro_v_razshiriavane/", "text": "Германският производител на автомобили \"Фолксваген\" ще инвестира 1 млрд. евро в разширяване на бизнеса си в Индия, съобщи най-големият автомобилен концерн в Европа, цитиран от БТА. Проектът \"Индия 2.0\", обявен на пресконференция в Делхи, ще се изпълнява от подразделението на Фолксваген \"Шкода\". Групата си е поставила за цел до 2025 г. да контролира 5 процента от пазара в Индия с марките на \"Фолксваген\" и \"Шкода\", заяви пред журналисти изпълнителният директор на \"Шкода ауто\" Бернхард Майер. Инвестицията ще включва нова производствена линия, създаването на инженерно-конструкторски център в Индия, увеличаване на продукцията и на местното производство на части. Разрастването ще доведе до създаването на 4000 до 5000 работни места в Индия. Страната ще стане третият по големина автомобилен пазар в света. \"Шкода\" продаде общо 17 113 автомобила в Индия през 2017 година, което е с 31 на сто повече от 2016 г., но пазарният й дял е едва 0.53 на сто. Марката \"Фолксваген\" пласира 45 хил. коли в Индия миналата година и държи пазарен дял от около 1.4 на сто.", "date": "2018.07.02", "title": "\"Фолксваген\" ще инвестира 1 млрд. евро в разширяване на бизнеса си в Индия"}
{"url": "https://www.dnevnik.bg/sport/2018/07/02/3210072_viktoriia_tomova_debjutira_s_pobeda_na_uimbuldun_i_si/", "text": "Виктория Томова направи отличен дебют в основната схема на \"Уимбълдън\". Българката спечели със 7:6 (3), 6:1 срещу Тереза Смиткова и се класира за втория кръг на надпреварата. Там Томова ще се изправи срещу седемкратната шампионка Серена Уилямс. Американката  се завърна в надпреварата с труден успех в два сета срещу Аранча Рус от Холандия . Томова  започна от квалификациите и постигна целта си . Така България избегна опасността за първи път от 29 години да остане без представителка в основната схема на женския \"Уимбълдън\". В първия си мач в същинската надпревара на \"Уимбълдън\" Томова беше почти безгрешна. Тя допусна едва шест непредизвикани грешки спрямо 29 на Смиткова. Българката записа и 12 печеливши удара срещу 16 за съперничката си. Още в първия гейм Томова имаше възможност да пробие, но чехкинята се спаси. Българката все пак успя да пробие в петия гейм, а в следващия се защити на два пъти и затвърди пробива за 4:2. При 5:4 намиращата се на 135-ото място в света Томова сервираше за спечелването на сета, но беше пробита. Тя отново излезе напред, но и този път Смиткова се спаси с връщане на пробива. В тайбрека българката поведе убедително с 5:0 и макар да допусна три поредни точки, не позволи сетът да ѝ се изплъзне. Успехът ѝ донесе психологическо предимство и във втория тя поведе с 5:0, като имаше голямо превъзходство. Тенисистката от Чехия успя да вземе само един гейм, след което Томова стигна до победата.", "date": "2018.07.02", "title": "Виктория Томова дебютира с победа на \"Уимбълдън\" и си осигури среща със Серена Уилямс"}
{"url": "https://www.dnevnik.bg/bulgaria/2018/07/02/3209388_sedmicata_zapochva_sus_slunce_i_temperaturi_do_29/", "text": "Слънчево време над цялата страна в понеделник, с максимални температури между 24° и 29°, обещава прогнозата за времето на Националния институт по метеорология пред \"Фокус\". Над част от Южна България и Предбалкана ще има краткотрайни валежи. Ще духа слаб, в Дунавската равнина - до умерен северозападен вятър. Над Черноморието ще бъде предимно слънчево. Възможни са временни увеличения на облачността, по-значителни по южното крайбрежие, но денят на морето ще е почти без валеж. Максималните температури ще бъдат 25-26°, температурата на морската вода е около 24°. Вълнението на морето ще бъде 1-2 бала. Над планините ще има по-значителни увеличения на облачността, на места с краткотрайни валежи в отделни райони и гръмотевици. По върховете ще бъде мъгливо. Ще духа умерен до силен, само по най-високите части временно бурен вятър от запад-северозапад. Максималната температура на височина 1200 метра ще е около 19°, на 2000 метра – около 12°. През следващите три дни ще преобладава слънчево време. След обед във вторник над Южна и Североизточна България ще има краткотрайни валежи, придружени с гръмотевици. Има вероятност за локални интензивни валежи. Във вторник вятърът временно ще стихне, но през следващите дни ще бъде слаб до умерен. Дневните температури във вторник ще са между 26° и 31°, малко по-високи в Горнотракийската низина. В сряда температурите съвсем слабо ще се понижат. В сряда и четвъртък кратки превалявания ще има след обед, главно в Рило-Родопската област и по Западна Стара планина. Температурите ще се понижат незначително.", "date": "2018.07.02", "title": "Седмицата започва със слънце и температури до 29°"}
{"url": "https://www.dnevnik.bg/bulgaria/2018/07/02/3173770_nso_uvelichi_tihomulkom_ohranata_na_cacarov/", "text": "В последните месеци главният прокурор Сотир Цацаров се появява на официални места с повече охрана от НСО. Вместо единият гард, който го придружава от началото на мандата му през 2013 година, вече той ходи с двама охранители. Промяната е от поне два месеца, като репортери в парламента забелязаха увеличената охрана в началото на април. Малко след това попитан защо е с повече гардове от обикновено, Цацаров заяви лаконично: \"Не съм останал с такова впечатление\" и отказа да коментира темата. НСО не отрече, нито потвърди увеличената охрана на главния прокурор. От службата отговориха на запитване на \"Дневник\" по Закона за достъп до обществена информация, че това е тайна. Главният прокурор е сред задължително охраняваните по закон публични личности. В алинея 4 на чл. 20 от Закона за НСО се казва, че \"на главния прокурор в страната се осигурява лична охрана и специализиран транспорт, а при служебно пътуване в чужбина и при необходимост - лична охрана\". В закона пише още, че при усложнена среда за сигурност или конкретна застрашеност по решение на комисия към НСО (-бел.ред.) на главния прокурор се осигуряват и други видове охрана. Кога точно е бил увеличен броят на охранителите му не е известно, както и каква е причината за това. През 2015 година стана известно, че срещу Цацаров има смъртни заплахи. Тогава главният прокурор обаче отказал охраната му от НСО да бъде увеличена, както и да ползва бронирана кола. Тази седмица директорът на НСО Данчо Дяков отказа да коментира  дали трябва промяна на кръга на охраняваните от службата лица с мотив , че решенията за това кой трябва да се пази са политически. Кого и защо охранява НСО - извън задължително предвидените в закона публични длъжности, е било винаги актуален въпрос. В началото на 2016 г. например стана известно, че  службата ще охранява депутата от ДПС Делян Пеевски . Причината беше огласена публично от тогавашния главен секретар на МВР Георги Костов и не попадна под етикета \"държавна тайна\" - покрай разследването за опита за убийство над бившата барета и бивш съветник в ДАНС Алексей Петров полицията получила данни за готвен опит за убийство на Пеевски. След това не стана публично известно прокуратурата да е започвала разследване, но пък не е и известно охраната на Пеевски от НСО да е свалена. В тайна бе забулен и въпросът с охраната на бившия председател на ДПС и сегашен лидер на ДОСТ Лютви Местан. Той бе с охрана от края на 2013 г. като отново не са известни мотивите за поставянето ѝ. В началото на 2016 г. изваденият вече от ДПС Местан заяви, че охраната му е била свалена. Сайтът \"Оффнюз\" осъди НСО заради отказан достъп до информация и след като съдът е задължил службата да я предостави, стана известно единствено, че решението за промяна на охраната на Местан е било взето от комисията на 21 декември 2015 г. Това е станало седмица след партийната сбирка на ДПС в Сараите, която е била на 17 декември същата година, на която Местан беше официално \"разжалван\". Не се разбраха обаче мотивите за свалянето на охраната. Практиката на НСО показва, че и сега няма да стане известно защо е увеличена охраната на главния прокурор.", "date": "2018.07.02", "title": "Охраната на Цацаров от НСО тихомълком нарасна"}
{"url": "https://www.dnevnik.bg/skorost/2018/07/02/3209088_fotogaleriia_audi_predstavi_novoto_a1/", "text": "Най-компактният модел на \"Ауди\" - А1 влезе във своето второ поколение. В сравнение с предшественика си колата е прибавила към дължината си 5.6 см и вече се простира на 4.03 метра. Ширината остава напрактика същата - 1.74 м. Височината е 1.41 м.", "date": "2018.07.02", "title": "Фотогалерия: \"Ауди\" представи новото А1"}
{"url": "https://www.dnevnik.bg/sport/2018/07/02/3209457_dnes_na_svetovnoto_meksiko_i_iaponiia_zastavat_na/", "text": "След като част от големите фаворити на това световно първенство си тръгнаха, Бразилия се впуска във фазата на директните елиминации, с надежда не повтаря грешките на другите. Петкратните световни шампиони срещат Мексико в първия мач от днешната програма на световното. В 17 часа в Самара футболистите на Тите ще се изправят срещу Мексико, който победи шампиона от преди четири години Германия. Освен мексиканците, друг проблем за Бразилия ще бъде 35-градусовата жега, каквато е прогнозирана в часовете около двубоя. С две победи и равенство дотук, както и само един допуснат гол, Бразилия показва стабилна игра. Мексико беше на висота в първите си две срещи, но след това се срина срещу Швеция, губейки с 0:3. \"Те са стабилен отбор и това, че са загубили не ни заблуждава. Победиха Германия с много стабилна игра, затова ще сме внимателни. Доста са добри на контраатака и имат сериозна скорост в предни позиции\", каза Тиаго Силва за съперниците на Бразилия. В тима на петкратните световни шампиони е възстановен Марсело, който получи контузия в последния мач. Извън сметките обаче е Дъглас Коста, който е с мускулна травма. Треньорът на Мексико Хуан Карлос Осорио предупреди, че отборът му няма да играе, както с Германия, а може да изненада. \"Ние сме разнообразен отбор и имаме достатъчно качество в средата на терена. Вярвам, че можем да държим топката и ако се налага ще го направим. Не бива да даваш прекалено много инициативата на силен отбор като бразилския\", каза Осорио. Мексико се надява да нанесе първа за губа на Бразилия от 20 мача насам. В 21 часа е другият осминафинал, който противопоставя Белгия и Япония. \"Червените дяволи\" започнаха турнира с надежда не просто да стигнат директните елиминации, а да направят нещо значимо, докато за Япония е успех, че излезе от много равностойна група. Азиатците обаче не се намират в най-добрата си форма, като имат само две победи в последните си девет мача и дотук на турнира допуснаха гол във всяка една среща. Освен това Япония никога не е стигала по-напред от осминафинал. Белгия отпадна на четвъртфинал преди четири години, но сега очакванията пред талантливото поколение на страната са по-големи. Въпреки това селекционерът Роберто Мартинес не си прави илюзии, че мачът ще бъде лесен. \"Японските играчи имат голяма енергия и дисциплина, което ги прави много трудни за преодоляване. Имат футболисти, които са били в силни отбори в Европа, така че аз очаквам много тежък мач\", каза Мартинес. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.07.02", "title": "Днес на световното: Мексико и Япония застават на пътя на Бразилия и Белгия"}
{"url": "https://www.dnevnik.bg/bulgaria/2018/07/02/3208931_pod_zorkoto_oko_na_es_kitai_i_iztochna_evropa_obsujdat/", "text": "На фона на месеци напрежение заради търговските маневри на Съединените щати и разделения в ЕС за китайските инвестиции лидери от 16 държави пристигат в България за среща на Китай и страните от Централна и Източна Европа тази седмица, за да говорят за общи проекти и инвестиции в региона. В шестата година на събитието София ще е домакин след Варшава (там бе първата среща през 2012 г.), Букурещ, Белград, Сиджоу (единствения домакин извън Европа), Рига и Будапеща. В месеците преди събитието обаче се появи информация,  че то може и да се отложи . Големите притеснения в Европа, заради които Китай обмисляше тази възможност, са свързани с опасността регионът, който все още догонва Западна Европа, да се превърне в \"троянски кон\" в ЕС и бъдещите страни членки на Западните Балкани и през тях да си гарантира влияние в блока. Китай не скрива, че във формата \"16+1\" търси платформа за икономическо сътрудничество в инфраструктурния сектор - по същото време, когато президентът Си Цзинпин работи активно по проекта \"Един пояс, един път\", в който Европа е крайна точка. Работите по отделни звена от него (пътища, жп линии, енергийна инфраструктура и др.) са по-лесни в двустранен формат - в разговори със страните от Централна и Източна Европа поотделно, - отколкото ако партньорът е Европейската комисия, смятат пък европесйки представители. Междувременно някои страни от Централна и Източна Европа, чиято остра реторика в последните години често е насочена срещу Брюксел, се надпреварват да изтъкват добрите си отношения с Китай и да предлагат на компании от азиатската страна повече бизнес възможности. Чешкият президент Милош Земан дори каза, че Прага е готова да се предложи като \"непотопим самолетоносач за Китай в Европа\". Други изтъкват, че заемите от китайски банки са безусловни - за разлика от европейските средства, кандидатстването и усвояването на които е предмет на строги процедури. На Западните Балкани, където някои страни членки на ЕС се опасяват от засилването (и) на китайското влияние, някои от съвместните проекти с Китай започнаха като междуправителствени споразумения, за да няма нужда от обявяване на обществена поръчка. Най-високопоставеният китайски представител на срещата ще е премиерът Ли Къцян. Гости в София ще са и лидери от Албания, Босна и Херцеговина, Естония, Латвия, Литва, Македония, Полша, Румъния, Словакия, Словения, Сърбия, Унгария, Хърватия, Черна гора и Чехия. Отвъд срещата \"16+1\" на 6 и 7 юли Ли ще се срещне с президента на България Румен Радев, премиера Бойко Борисов и други представители. Ползите \"Вярваме, че сътрудничеството в платформата \"16+1\" може да улесни икономическото развитие на страните от Централна и Източна Европа чрез инвестиции и осъществяването на различни проекти,\" каза Георг Георгиев на международна конференция в петък, цитиран от \"Синхуа\". По думите му София е доволна от активното сътрудничество на страните от форума в земеделието, където България играе важна роля, но е нужно още в инфраструктурата, финансите, технологиите, науката и здравеопазването. Хуан Пинг от Института за европейски изследвания към Китайската академия за социални науки, който е и президент на центъра China-CEE Institute, казва, че форматът вече е помогнал да се \"балансира\" партньорството между Китай и ЕС. Така Китай насърчава идеята, че сътрудничеството, по което иска да работи със страните от Централна и Източна Европа, ще е от полза и за двете страни. Брънка от веригата Въпросът за ролята на срещите обаче тревожи Европа. Наложи се китайският външен министър да обяснява миналия месец, че това сътрудничество насърчава евроинтеграцията, а в края на миналата седмица заместникът му Уан Чао да настоява, че  форматът по никакъв начин не е насочен  срещу Европейския съюз и целта е укрепване на доверието. По думите на Уан механизмът създава възможности за доброволно сътрудничество и \"допълващи се\" ползи между регионите и това може да помогне за равномерното развитие на Европа и заличаване на разликите между отделни региони в блока. За Ли срещата на върха е само брънка от веригата форуми на най-високо ниво, в които ще участва в близките дни. След срещата той заминава за Германия за пети кръг междуправителствени консултации. - десет дни преди политически и бизнес форуми ЕС-Китай идната седмица. Това се случва в момент, когато Берлин предлага по-стриктен контрол на китайските инвестиции в ЕС заради притеснения на германски  официални представители  и  изследователи , че сделки на китайски фирми и изискванията  за трансфер на технологии  \"в замяна\" на правото за работа в Китай може да отнемат ключово технологично преимущество. Друго притеснение, изразявано от германски ръководители и техни европейски колеги, е, че макар Китай да търси близост с Европа заради нарастващото напрежение и реториката на търговска война със САЩ, Пекин не е готов да предоставя на чужди инвеститори същите условия, каквито има за китаския бизнес в Европа и много други части на света. Символично, преди визитата на Ли в Европа, Китай обяви в петък, че ще либерализира  достъпа на чужди инвестиции  до 15 сектора и ще разхлаби правилата за \"смесени дружества\" в автомобилната индустрия. Все още не е известно дали това ще успокои германските компании, за които е проблем и специфичната конкурентоспособност на китайския бизнес, често опираща се на държавна помощ. Брюксел и Пекин обявиха в края на май, че искат да работят за \"инвестиционно споразумение\", но между тях остават спорни въпроси.", "date": "2018.07.02", "title": "Китай и Източна Европа обсъждат в София общи проекти тази седмица под зоркото око на ЕС"}
{"url": "https://www.dnevnik.bg/sport/2018/07/02/3209463_lebron_djeims_shte_podpishe_chetirigodishen_dogovor_s/", "text": "Звездата на НБА Леброн Джеймс преминава в отбора на \"Лос Анджелис лейкърс\", обявиха от агенцията Klutch, която представлява играча. Крилото избра опцията да не подновява договора си с \"Кливланд кавалиърс\" и стана свободен агент. Това му позволява да подпише с \"езерняците\" за четири години за обща сума от 153.3 милиона долара. За втори път Джеймс напуска \"Кливланд\" като свободен агент, след като беше част от тима между 2003 и 2010 г. и 2014-2018. Крилото изведе \"кавалерите\" до титлата през 2016 г. и игра три поредни финала, откакто се завърна в Охайо. Джеймс има още два пръстена с \"Маями хийт\" през 2012 и 2013 г. Той е избиран четири пъти за най-полезен играч на Лигата (2009, 2010, 2012 и 2013), както и три пъти е бил MVP на финалите (2012, 2013, 2016). В 15-те си сезона в НБА Джеймс има средно по 27.5 точки, 7.4 борби и 7.2 асистенции на мач в редовния сезон. В плейофите показателите му са 28.9 точки, 8.9 борби и 7.1 асистенции. В \"Лейкърс\" Джеймс ще може да изгради млад отбор около себе си, където бяха привлечени талантите Лонзо Бол и Кайл Кузма, както и Мориц Вагнер, който беше взет в първия кръг на драфта. \"Езерняците\" привличат още Ланс Стивънсън, както и центъра Джавейл Макгий, който беше част от \"Голдън стейт уориърс\". В залата на \"Лейкърс\" \"Степълс сентър\" са играли някои от легендите на НБА, към които Джеймс ще се присъедини. Един от тях Кобе Брайънт, който прекара цялата си кариера в тима, беше първият който поздрави Краля за преминаването му в Лос Анджелис.", "date": "2018.07.02", "title": "Леброн Джеймс ще подпише четиригодишен договор с \"Лос Анджелис лейкърс\" за 153.3 млн. долара"}
{"url": "https://www.dnevnik.bg/photos/2018/07/02/3209462_snimka_na_denia_medvedev_praznuva_s_ruskite_nacionali/", "text": "Руският премиер Дмитрий Медведев отпразнува класирането на националния отбор на четвъртфинал на световното първенство. След края на  , Медведев и бившият спортен министър Виталий Мутко влязоха в съблекалнята да поздравят Станислав Черчесов и неговите футболисти.", "date": "2018.07.02", "title": "Снимка на деня: Медведев празнува с руските национали победата над Испания"}
{"url": "https://www.dnevnik.bg/sport/2018/07/02/3209465_uimbuldun_2018_federer_sreshtu_vsichki_ostanali_i/", "text": "Има ли кой да свали Роджър Федерер от трона на  \"Уимбълдън\"  е основният въпрос преди началото на тазгодишната надпревара. Швейцарецът, който ще навърши 37 години след малко повече от месец, се устремява към рекордна девета титла в Лондон и 21-ва в Големия шлем. След невероятното си завръщане на корта Маестрото успя да спечели три титли (два пъти Australian Open и веднъж \"Уимбълдън\"), като преди година напомни за най-добрите си дни. Този път обаче с повишени амбиции в Лондон стартират Рафаел Надал и Новак Джокович, който изглежда загърбил контузиите. Ветеранът имаше и късмет при жребия, като попадна в тази част на схемата, където не е нито едно от другите големи имена. Първият съперник на швейцареца е Душан Лайович, с когото ще открият програмата на централния корт в 15 часа. Във втори кръг Маестрото евентуално може да срещне Лукаш Лацко, а в трети като потенциален съперник изглежда 32-ият поставен Леонардо Майер от Аржентина. Най-сериозното препятствие в горната половината е Борна Чорич, с когото Федерер може да се срещне на осминафинал. Именно хърватинът  детронира швейцарския ветеран на турнира в Хале . Федерер не показва формата от 2017 г., но смята, че има сили отново да стигне далеч. \"Трите месеца почивка бяха много полезни. Всичко сработи много добре и сега съм готов за началото на турнира. Първият мач винаги е като финал, защото не знаеш какво да очакваш\", каза Маестрото. Букмейкърите поставят като най-сериозен съперник на Федерер Новак Джокович. Сърбинът се завърна след контузия и дори игра финал в \"Куинс\", който загуби от Марин Чилич. Неговите шансове се оценяват с коефициент 6.50, докато Рафаел Надал е с 8. Пред испанеца е дори миналогодишният финалист Марин Чилич (7.50). Турнирът ще бъде лишен от едно от големите си имена, след като  Анди Мъри се отказа от участие само 24 часа преди началото на надпреварата . Двукратният шампион обяви, че трябва да мисли за здравето си и да гледа общата картина, за да може да се върне по-силен. Григор Димитров между очакванията и реалността Жребият на \"Уимбълдън\" не беше толкова благосклонен към Григор Димитров, който  започва участието си срещу Станислас Вавринка . Опитният швейцарец беше дълго извън кортовете и дотук има трудна година, но остава сред големите бойци в тура. Бившият №3 в света има два четвъртфинала в Лондон, като тревата е най-неудобната му настилка. Димитров също не се намира в добра форма. След разочароващия сезон на клей българинът започна с големи надежди сезона на трева, но отпадна още във втория кръг на турнира в \"Куинс\" след тежко поражение за 65 минути срещу Новак Джокович. Димитров има предимство срещу Вавринка, като спечели всеки един от последните четири двубоя помежду им. Те имат една среща на тревни кортове - в полуфиналите в \"Куинс\" през 2014 г., когато Димитров се наложи с категоричното 6:2, 6:4, а впоследствие вдигна трофея. Победителят от седмия им двубой ще играе във втория кръг италианеца Томас Фабиано или индиеца Юки Бамбри. Първият поставен, който Димитров може да срещне, е голямата надежда на гръцкия тенис Стефанос Циципас в третия кръг. Потенциални съперници на българина при достигане до осминафиналите са Джон Иснър и Пабло Кареньо Буста, а при евентуален четвъртфинал - миналогодишният финалист Марин Чилич, Милош Раонич и Лука Пуи. Това е втората четвърт на основната схема. След полуфинала през 2014 г. Димитров няма толкова успешно представяне на \"Уимбълдън\", като през 2015 и 2016 г. отпадна в третия кръг, а преди година на осминафинал от Федерер. Има ли сили Уилямс за нова титла В дамската надпревара фаворит №1 за титлата няма, като прогнозите на специалистите се разделят между Серена Уилямс, Петра Квитова, както и шампионката от миналата година Гарбине Мугуруса. Американката има седем титли в Лондон и макар че през септември ще навърши 37 години, има желание за още една купа. Уилямс се завърна на корта, след като роди, но напусна \"Ролан Гарос\" заради контузия. По нейните думи сега формата ѝ доста се е подобрила. Носителката на 23 титли от Големия шлем Мартина Навратилова също смята, че Уилямс може да изненада всички, въпреки че е №138 в света. Американката започва в първи кръг срещу Аранча Рус, а във втори може да се изправи срещу Виктория Томова. Първата ракета на България преодоля квалификациите и за пръв път влезе в основната схема на турнир от Големия шлем. Томова ще се изправи срещу чехкинята Тереза Смиткова, която влезе с \"уайлд кард\". Според букмейкърите фаворит сред дамите е двукратната шампионка Петра Квитова. Чехкинята, която триумфира през 2011 и 2014 г., обаче записа ранни отпадания в последните три сезона. Все пак Квитова показа добра форма преди турнира, спечелвайки титлата в Еджбастън. Останалите претендентки имат труден сезон дотук, което прави надпреварата непредсказуема. Победителката от миналата година Мугуруса спечели само една титла от миналото лято насам, докато Мария Шарапова се връща в Лондон след пауза от три години. Световната №1 Симона Халеп пък никога не е стигала по-напред от четвъртфинал на \"Уимбълдън\".", "date": "2018.07.02", "title": "\"Уимбълдън\" 2018: Федерер срещу всички останали и отворена битка при дамите"}
{"url": "https://www.dnevnik.bg/bulgaria/2018/07/02/3209473_ot_utre_72_sgradi_v_centura_na_sofiia_ostavat_bez/", "text": "От 2 юли до 2 август ще бъдат подменени топлопроводите по ул. \"6-ти септември\" и топлата вода към 72 сгради в района ще бъде спряна, съобщават от \"Топлофикация София\". Причината е извършването на планирани ремонти и профилактика. От 3 до 20 юли ще бъдат извършени ремонти по топлопроводите, захранващи кварталите \"Лозенец\", \"Дианабад\", \"Изток\", \"Изгрев\", \"Гео Милев\", \"Яворов\", Зоологическата градина и прилежащите сгради. Няма да бъде спирана топлата вода на кварталите - \"Иван Асен II\", \"Подуяне -център\" и \"Редута\", както и на 320 сгради от кв. \"Лозенец\". През тази година топлоподаването ще се преустановява поетапно и за по-кратко време, съобщават от дружеството. Потребителите са уведомени своевременно съгласно законовите разпоредби. От \"Топлофикация София\" напомнят, че за времето на ремонтите на клиентите без топла вода няма да бъдат начислявани сметки и това ще бъде отразено на отделен ред в месечните им съобщения.", "date": "2018.07.02", "title": "От 2 юли 72 сгради в центъра на София остават без топла вода за месец"}
{"url": "https://www.dnevnik.bg/bulgaria/2018/07/02/3209472_za_5_g_143-ma_kandidati_za_grajdanstvo_sa_se_okazali/", "text": "За пет години проверки на МВР са установили, че 143-ма кандидати за българско гражданство са търсени от \"Интерпол\". Това съобщи пред Нова телевизия министърът на вътрешните работи Валентин Радев. Той коментира  искането на ДПС  за парламентарна анкетна комисия, която да провери разследване на френски журналисти за това, че България е дала гражданство на 114 души, обявени за международно издирване. Радев припомни процедурата: дирекция \"Българско гражданство\" към Министерството на правосъдието предава имената на кандидатите на съвет по гражданството, в който има представители на МВР. Тяхна задача е да проверят кандидатите във всички международни полицейски бази данни. \"Ние само помагаме и проверяваме. Проверката ще установи има ли пропуски и дали ние не сме проверявали качествено\", каза министърът. Той отказа да коментира версията, че част от получилите гражданството според френското разследване са сред тези 143 имена и нарушения има в Министерството на правосъдието или в президентството, които са следващите институции по веригата за одобрение. \"Казвам ние какво правим и каква е нашата отговорност\", подчерта министърът. Радев съобщи, че около 5000 са свободните щатове в МВР, но бюджетът е разчетен там да работят 45 хил. души, а не 50 хил. В същото време повтори, че нетно са назначени 1000 души - близо 1700 нови служители срещу над 600 напуснали. За пръв път имало мобилни групи с безлимитен бензин, които обикалят малките населени места. Министърът посочи, че директорът и зам.-директорът на полицията в София - област са освободени заради лошо управление и увери, че на места, където има напрежение, а авторитетът на полицията е нисък, например Ботевград и Ихтиман, това ще се промени. Всеки ден ставаме по добри, обобщи Радев.", "date": "2018.07.02", "title": "За 5 г. 143-ма кандидати за гражданство са се оказали издирвани от \"Интерпол\""}
{"url": "https://www.dnevnik.bg/sport/2018/07/02/3209471_andres_iniesta_obiavi_otkazvaneto_si_ot_nacionalniia/", "text": "Мачът с Русия, с който  Испания отпадна от световното първенство , се оказа последен за ветерана Андрес Иниеста. 34-годишният халф обяви минути след края на срещата, че прекратява участието си с екипа на \"Фурия роха\". \"Понякога сбогуванията не са точно както си ги представяш в мечтите. Мисля, че това е най-тъжният ден в моята кариера, но решението ми е окончателно\", каза Иниеста. Халфът напусна и родния си тим \"Барселона\"  след края на сезона, като ще продължи кариерата си в Япония. Иниеста беше част от каталунците в продължение на 22 години, 16 от които в първия тим. Той игра за Испания от 2006 г. и основна фигура в тима, който спечели световната титла през 2010 г. и двете европейски – 2008 и 2012. Иниеста реализира победния гол срещу Холандия преди осем години и влезе завинаги в историята на испанския футбол. \"Андрес е един от най-великите играчи, които нашата страна е имала. От моментът, в който влезе на терена видях плама, желанието му да победим. Сякаш играеше за пръв път с екипа на Испания\", каза треньорът Фернандо Йеро. Иниеста записа своя 131-и мач за \"Фурия роха\", като е четвърти в ранглистата по участия. Пред него са само Икер Касияс (167), действащият капитан Серхио Рамос със 156 и Шави Ернандес (133).", "date": "2018.07.02", "title": "Андрес Иниеста обяви отказването си от националния отбор на Испания"}
{"url": "https://www.dnevnik.bg/na_put/2018/07/02/3209477_pet_suveta_kum_germanskite_turisti_v_bulgariia/", "text": "Германците през миналия летен сезон са били най-многобройни сред чуждестранните туристи в България - над 700 хил. души, а с посетилите страната извън летните месеци броят им достига 870 хил. Министерството на туризма очаква този летен сезон броят им да се увеличи с 5%. Какво обаче трябва да знаят те преди да дойдат в България?  \"Дойче веле\"  публикува съветите на германския \"Зюддойче Цайтунг\", поместени под заглавие \"На почивка в България: Защо не?\". Ако са Ви черпили с домашна ракия... Много шофьори се изкушават да изпият по някое и друго питие преди да седнат зад волана. Мислят си, че знаят на какво количество алкохол се равняват допустимите 0,5 промила. \"Но внимание!\", предупреждава германският \"Зюддойче Цайтунг\": \"Ако сте пили българска домашна ракия, сметките Ви могат да се окажат криви\". Когато българите клатят с глава... Когато човек е на почивка в страна, чийто език не говори, често се налага да използва мимики и жестове. На повечето места по света кимането сигнализира съгласие и потвърждение, а клатенето на глава - несъгласие. Но не и в България, пише \"Зюддойче Цайтунг\": \"Когато българите не са съгласни, те кимат. Когато се съгласяват, клатят с глава - и то въодушевено. Затова: Кимайте само в знак на несъгласие!\" съветва германското издание. Не оставяйте в колата никаква техника и пари \"Растящата престъпност през последните години предизвика растящо безпокойство сред мнозина българи. Носят се какви ли не слухове за наличието на руска и турска мафия. Макар и да няма място за паника, все пак трябва да се знае, че България не е вече така сигурна, както едно време\", пише \"Зюддойче Цайтунг\". Изданието съветва туристите да носят ценностите със себе си и да ги пазят грижливо, да паркират само на охранявани паркинги и да не оставят в колите си никакви видеокамери, мобифони и дамски чанти, както и да не демонстрират излишно, че носят в себе си големи суми в брой. Не се подвеждайте по подобни предложения \"Да обменяте валута по улиците на българските градове не си заслужава, а и е нелегално. Макар и по-рядко от преди, но все още се срещат мошеници, които предлагат на туристите обмяна по курс, по-изгоден от официалния. В никакъв случай не се подвеждайте по подобни предложения, защото в България има много ловки фалшификатори на банкноти\", пише \"Зюддойче Цайтунг\". Изданието съветва германските туристи да проявяват мнителност и тогава, когато някой им предложи да им развали по-голяма банкнота с по-дребни. Вестникът препоръчва още да не се ползват услугите на обменни бюра, защото в много от тях курсовете са неизгодни, а да се ходи в банка или да се теглят пари от банкомат. Гледайте си в краката Разходките по тъмно са крайно опасни. Но не толкова заради джебчиите, а заради дупките по уличната настилка и тротоарите, твърди германското издание и препоръчва на германските туристи да си носят джобни фенерчета.", "date": "2018.07.02", "title": "Пет съвета към германските туристи в България"}
{"url": "https://www.dnevnik.bg/skorost/avtomobilna_industriia/2018/07/02/3209592_hertz_lease_otchete_nad_22_000_naema_godishno_i/", "text": "Първата лизингова компания на пазара в България, която развива оперативен лизинг от 1995 г. насам - \"Аутотехника\" ООД/ Hertz Lease, отбеляза 22 години работа на българския пазар в края на миналата седмица. Фирмата е официален представител освен на бранда Hertz, така и на трите американски марки за рент-а-кар –Thrifty Car Rental, Dollar и FireFly, и официален представител на \"Сеат\". От компанията отчитат, че за пет години са увеличи с повече от 50% клиентите и оборота си, които е достигнал 30.010 млн лева за 2017 г. Печалбата за миналата година е 6.16 млн. лева, при под 3 млн за 2012-та. От Hertz Lease посочват, че към момента има 2600 автомобила автопарк, при 1600 преди пет години, който включва от миниванове с 1+1 места до луксозни пътнически автомобили и различни категории бусове. Компанията осигурява от краткосрочен лизинг до обширни програми за дългосрочно отдаване под наем (оперативен лизинг или управление и продажба на автопарк). \"Аутотехника\" ООД/ Hertz Lease реализира повече от 22 000 наема годишно и управлява автопарка на над 165 различни клиента. \"Аутотехника\" ООД/ Hertz Lease е собственост на AutoHellas ATTE - част от гръцката компания Theodoros Vassilakis Group, най-големият франчайз на \"Херц рент-а-кар\" в Европа. \"Аутохелас АТЕЕ\" има представителства в шест държави в Европа, като освен в Гърция и България присъства в Румъния, Сърбия, Кипър, Черна гора и Украйна и управлява флийт от над 35 000 пътни превозни средства. Vassilakis Group включва и авиокомпаниите Aegean Airlines и Olympic Air.", "date": "2018.07.02", "title": "Hertz Lease отчете над 50% ръст на оборота и клиентите си за пет години"}
{"url": "https://www.dnevnik.bg/sviat/2018/07/02/3209476_liderut_na_bavarskite_konseratori_zaplashi_da_napusne/", "text": "Германският министър на вътрешните работи, строителството и родината Хорст Зеехофер заплаши, че ще напусне правителството и ще подаде оставка като лидер на Християнсоциалния съюз, баварския партньор на консерваторите на Ангела Меркел. Посланието му късно снощи достигна до водещите германски медии, докато християндемократите (ХДС) на Меркел  и ХСС на Зеехофер  заседаваха в опит да се справят с разрива помежду си, възникнал заради миграцията. С действията си Зеехофер постави под въпрос бъдещето на коалиционното правителство на Меркел, която управлява заедно с ХСС и социалдемократите. Зеехофер обяви, че отхвърля постигнатите  договорености на лидерите от ЕС  за справяне с мигрантската криза и заплаши, че ще нареди връщане на мигранти на границата. С решението си да обяви, че ще остане в политиката само срещу отстъпки обаче той удължи с ден преговорите за миграцията, чийто краен срок трябваше да изтече снощи, съобщи говорител на ХДС, цитирана от ДПА. Меркел отхвърля идеите на Зеехофер. За ХСС обаче те са ключови в навечерието на регионални избори в Бавария на 14 октомври, когато партията на Зеехофер ще се опита да защити доминиращата си позиция в баварската политика от крайнодясната \"Алтернатива за Германия\" (AfD). Последната партия набра сили на изборите през септември. Германският вестник \"Франкфуртер алгемайне цайтунг\" цитира източници от ХСС, според които високопоставени членове на ръководството ѝ са се опитали да разубедят Зеехофер. Това са направили и представители на Християндемократическия съюз (ХДС). Германски анализатори, цитирани от \"Ройтерс\", казаха снощи, че противоборството между Зеехофер и Меркел е всъщност прикритие за острото съперничество между лидера на ХСС и  баварския премиер Маркус Зьодер , който стана приемник на Зеехофер в началото на тази година. Залогът нарасна и за Меркел, след като партията ѝ разпространи писмо, според което на срещата на върха на ЕС Меркел е издействала от 14 държави обещания, че ще приемат върнати от Германия мигранти. Канцлерът по-късно потвърди информацията в интервю за телевизия ZDF, но каза, че не става дума за \"подписано\" решение, а единствено за устно изразен ангажимент от въпросните държави. Две от споменатите страни, Унгария и Полша, отрекоха да са поемали подобен ангажимент.", "date": "2018.07.02", "title": "Лидерът на баварските консерватори заплаши да напусне кабинета на Меркел и партията"}
{"url": "https://www.dnevnik.bg/sviat/2018/07/02/3209481_na_antarktida_beshe_izmerena_nai-niskata_temperatura/", "text": "Учени регистрираха в Антарктида най-ниската температура, измерена някога на повърхността на Земята - минус 98,6 градуса по Целзий, предаде ДПА. Предишната най-ниска температура е била - 89,2 градуса, което се е случило на 23 юли 1983. Изследователска група под ръководството на Тед Скамбос от унивеситета в Колорадо e регистрирал рекорда след анализ на сателитни данни от заледения южен континент. Тази температура е близка до лимита, който може да бъде достигнат на планетата ни, разясняват учените. Дори само две вдишвания при подобни метеорологични условия биха предизвикали кръвоизлив на белите дробове и да доведат до бърза смърт. Измерването е било направено чрез сателит в средата на континента, където слънцето никога не изгрява. Екипът открил над 105 температурни показателя до минус 90 градуса по Целзий в южния полярен регион в периода 2004-2016 година.", "date": "2018.07.02", "title": "На Антарктида беше измерена най-ниската температура на Земята"}
{"url": "https://www.dnevnik.bg/sport/2018/07/02/3209483_vratariat_na_hurvatiia_izravni_rekord_za_spaseni_duzpi/", "text": "Вратарят на Хърватия Даниел Субашич беше героят за своя тим в осминафиналния сблъсък с Дания.  \"Шахматистите\" спечелиха с 3:2 след изпълнение на дузпи  срещу датчаните като в редовното време мачът завърши 1:1. Субашич обаче влезе в историята, като отрази три от изстрелите на датските футболисти. При всички наказателни удари топката попадаше в очертанията на вратите и имаше общо пет спасявания, след като Каспер Шмайхел се намеси два пъти. Субашич спаси изстрелите на Кристиан Ериксен, Ласе Шоне и Николай Йоргенсен. По този начин хърватинът се нареди до португалеца Рикардо Перейра, който също отрази три дузпи през 2006 г. срещу Англия. На четвъртфинала преди 12 години Рикардо хвана ударите на Стивън Джерард, Франк Лампард и Джейми Карагър. Именно португалецът и Субашич са единствените с подобно постижение при изпълнение на дузпи на световни първенства. Три спасявания от бялата точка направи и Шмайхел, но едното от тях – срещу Лука Модрич, беше в 115-ата минута на продълженията. \"Всички момчета са герои, всички се бореха и оставиха последната си капка енергия на полето. Мисля, че такива мачове каляват всеки отбор и показват какъв е характерът на един тим\", каза след мача Субашич. На четвъртфиналите Хърватия ще срещне домакина Русия.", "date": "2018.07.02", "title": "Вратарят на Хърватия изравни рекорд за спасени дузпи в мача с Дания"}
{"url": "https://www.dnevnik.bg/sviat/2018/07/02/3209479_kandidatut_na_levicata_specheli_prezidentskiia_vot_v/", "text": "Фискална дисциплина, приятелски отношения със Съединените щати и удвояване на пенсиите от първия ден на власт - това бяха част от заявките на Андрес Мануел Лопес Обрадор, след като се превърна в първия ляв кандидат,  спечелил изборите за президент в Мексико  от няколко десетилетия, предаде \"Ройтерс\". Бившият кмет на столицата на Мексико взе 53% от вота, над два пъти резултата на следващия на вота. Всички негови съперници вече признаха победата на Лопес Обрадор, който вече получи поздравления и от американския президент Доналд Тръмп (в публикация в \"Туитър\" Тръмп каза, че той вече е станал \"следващият президент на Мексико\"). Така 64-годишният кандидат печели поста от третия опит - включи се в надпреварата през 2006 и 2012 г. На парламентарните избори, които сега се проведоха заедно с президентските, партията му води в преброяването и има мнозинство и в долната камара, и в сената според местния в. \"Ел универсал\". Лявото Национално движение за възстановяване (MORENA) бе регистрирано през 2014 г. и ръководителят му бе Лопес Обрадор, който оттогава обещава \"радикална трансформация\". Лопес Обрадор, критик на досегашното правителство, увери, че ще уважава гражданските свободи и няма да допусне \"диктатура\" по време на управлението му. Той обаче обеща, че ще ревизира някои спорни договори в областта на енергетиката и ще изкорени корупцията. AMLO, както той е известен в мексиканските медии заради дългото си име, обяви и началото на \"четвъртата революция\", но добави, че в хода на работата си, ще работи, за национално помирение. Мексико, втората най-голяма икономика в Латинска Америка, е президентска република, а държавният глава е и правителствен ръководител.", "date": "2018.07.02", "title": "Кандидатът на левицата спечели президентския вот в Мексико и обеща да удвои пенсиите"}
{"url": "https://www.dnevnik.bg/sviat/2018/07/02/3209519_balkanite_i_svetovnoto_naistina_li_sme_tolkova_jalki/", "text": "Футболът може да задейства опасни националистически чувства. След един квалификационен мач между Хондурас и Салвадор през 1969 година избухна т.нар. Футболна война между двете страни, която отне живота на 2000 души. Изглежда, че за някои футболисти, треньори и запалянковци световното първенство по футбол в Русия е продължение на войната с други средства. Така например Гранит Джака и Шердан Шакири отпразнуваха головете си срещу Сърбия като изобразиха с ръце двуглавия албански орел, за да унижат сърбите. Сърбите и албанският орел Гранит Джака е роден в Швейцария. Неговите родители идват от Косово. Шакири е роден в Косово, но на четиригодишна възраст се премества със семейството си в Швейцария. И двамата футболисти не са от Албания, техните родители не идват от Албания. Те не играят в отбора на Албания и въпреки това отпразнуват головете си срещу Сърбия, изобразявайки с ръцете си албанския национален символ. Нищо чудно, че диаспората има много специално отношение към \"родината\". Една нация, с която и двамата нямат почти нищо общо, бива стилизирана като мистично място. \"Родината\" е място, което човек вижда по време на лятната ваканция и за което можеш дори да си внушиш, че е прелестно - поне докато родителите ти или ти самият получаваш заплатата си в евро или в швейцарски франкове. По време на мача Швейцария - Сърбия футболистите Джака и Шакири бяха обиждани от сръбските фенове заради произхода им. Изобразяването на двуглавия албански орел беше доста дипломатичен отговор на тези обиди. От друга страна е абсурдно, че сърбите се чувстват провокирани от един двуглав орел, тъй като и на тяхното национално знаме е изобразен такъв. Това обаче е въпрос на националистическа логика. И човек не трябва да я разбира на всяка цена. Много по-лошо се представи сръбският треньор Младен Кръстаич. Той демонстрира явно, че не умее да губи. Кръстаич обвини съдията Феликс Брих за загубата на Сърбия и заяви: \"Аз бих го предал на трибунала в Хага, за да го осъдят. Така, както и нас ни осъдиха!\". С тази думичка \"нас\" Кръстаич се солидаризира с осъдените военопрестъпници и всъщност каза, че всички сърби са били изправени на подсъдимата скамейка в Хага. Отново националистическа логика. За съжаление, много сърби споделят казаното на Кръстаич. Вероятно и онези запалянковци, които на стадиона в Калининград носеха тениски с лика на осъдения за военни престъпления Ратко Младич, отговорен за убийствата на 8000 души само в Сребреница. А хърватите? Хърватският национален отбор също не се свени да прославя военопрестъпници. Дали германските национали биха могли да празнуват победа в съблекалнята с песни на дясноекстремистки творци, в чиито текстове се осмиват жертвите на нацизма? Надали някой може да си представи подобна картинка! За хърватските футболисти обаче това е нещо нормално. След победата си над Аржентина те масово запяха една песен, която започва с думите \"За родината винаги готови\". Това е поздравът на хърватските усташи. Песента е дело на дясноконсервативния музикант Марко Петкович с пседвоним Томпсън, който се присмива на мъките на концлагеристите в лагерите Ясеновац и Стара Градишка. В тези лагери систематично са били избивани евреи, сърби, роми и опозиционери. Неведнъж фашисткият поздрав е предизвиквал скандали в хърватския национален отбор. Когато Хърватия се класира за световното първенство по футбол в Бразилия, Йосип Симунич крещеше към феновете \"За родината!\", а те му отговаряха в хор \"Винаги готови!\". Впоследствие той беше изваден от отбора за световното първенство в Бразилия. Това обаче не промени нищо. Жалко, защото хърватският национален отбор играе много добър футбол и човек би се радвал на негов успех на световното първенство в Русия. Аз лично се питам следното: Скъпи балкански приятели, наистина ли сме толкова националистически настроени и толкова жалки? И наистина ли трябва да го показваме непрекъсното на целия свят?", "date": "2018.07.02", "title": "Балканите и световното: Наистина ли сме толкова жалки"}
{"url": "https://www.dnevnik.bg/ot_vas/novini_ot_vas/2018/07/02/3209484_rinek_glovni_krakov/", "text": "Ринек Гловни, или главният (централният) площад на Краков е може би най-красивото място в града на някогашните полски крале. Това е един от най-широките средновековни площади в Европа – на площ от около 40 000 кв. метра.", "date": "2018.07.02", "title": "Ринек Гловни, Краков"}
{"url": "https://www.dnevnik.bg/sport/2018/07/02/3209567_salah_podpisa_nov_dogovor_s_livurpul_do_2023_g/", "text": "Звездата на \"Ливърпул\"  Мохамед Салах  подписа нов договор с тима, обявиха от \"Анфийлд\". Египетският нападател, който пристигна в Мърсисайд през миналото лято, ще остане в отбора до 2023 г. Футболистът ще получи сериозно увеличение на заплатата, която до момента беше 200 хиляди паунда на седмица. Салах направи много силен първи сезон с екипа на \"Ливърпул\", като отбеляза 44 гола в 52 участия във всички турнири. Той помогна на мърсисайдци да стигнат до финал в Шампионската лига и да завършат сред първите четири във Висшата лига. В историята на \"Ливърпул\" само един играч е вкарвал повече голове в рамките на един сезон, като легендарният Йън Ръш бележи 47 попадения през сезон 1983-1984. Египтянинът спечели  трите най-важни индивидуални награди  през сезона в Англия. Той беше избран за №1 в анкетата на професионалните футболисти, журналистите, които отразяват първенството, а освен това беше награден и от самата Висша лига. Салах стана и първият футболист от създаването на Висшата лига, който спечели три награди за играч на месеца. Заради силното си представяне Салах е считан за един от големите претенденти и за \"Златната топка\". \"Това е подарък за всички, които обичат отбора. Няма нищо по-нормално от това да наградим един футболист, който се раздава и направи много силен сезон\", каза мениджърът Юрген Клоп. Според германеца оставането на Салах в тима е ясна индикация, че \"Ливърпул\" ще се цели в още по-големи успехи през следващия сезон. Дотук тимът взе двама нови играчи, като привлече халфовете Наби Кейта от \"Лайпциг\" за 60 милиона евро и Фабиньо от \"Монако\" за 50 милиона. Според BBC в новия договор на нападателя няма откупна клауза, което позволява на \"Ливърпул\" да го задържи по-лесно. Твърди се, че при предишния контракт на нападателя с тима е имало клауза от 150 милиона евро.", "date": "2018.07.02", "title": "Салах подписа нов договор с \"Ливърпул\" до 2023 г."}
{"url": "https://www.dnevnik.bg/bulgaria/2018/07/02/3209565_kratki_novini_izplashtat_preizchislenite_pensii_ot_9/", "text": "Борисов ще информира депутатите за резултатите от българското европредседателство За намерението е заявил писменото си намерение до председателят на парламента, съобщават от пресслужбата на Министерски съвет. Премиерът предлага отчетът да бъде направен на 13 юли. Припомняме, че Борисов не присъстваше в Народното събрание по време на вота на недоверие на 29 юни. От началото на мандата - 4 май 2017 г., той е участвал два пъти в парламентарен контрол – през юли 2017 и юни 2018. Преизчислените пенсии ще се изплащат от 9 юли, а не от 7-ми Изплащането на пенсиите за юли ще започне от 9 юли и ще приключи на 20 юли, информират от Националният осигурителен институт (НОИ). Процесът ще е съобразен с предварително изготвен график, обявен във всяка пощенска станция. Процедурата ще приключи на 20 юли. От 1 юли са преизчислени размерите на пенсиите, свързани с трудова дейност, отпуснати до 31 декември 2017 г. включително. То е извършено с новата по-висока тежест от 1.169 за всяка година зачетен осигурителен стаж на лицата. Осигурено е увеличение с 3.8% на получавания към 30 юни размер на пенсиите от трудова дейност. Военноисторическият музей ще приема посетители през нощта на 4 юли По повод 102-рата си годишнина Националният военноисторически музей (НВИМ) подарява концет и безплатен вход на всички желаещи да го посетят на 4 юли. В този ден работното време на музея ще бъде от 17.00 ч. До 23.00 ч. За раглеждане ще бъдат достъпни всички зали с колекции оръжие, униформи и отличия. От 20.00 ч, ще има концерти на духовите оркестри на Военноморските сили и на гвардейската част. В галерия \"Средец\" до 13 юли ще бъде представена изложбата \"Балкански пейзажи\". Входът за нея също ще бъде свободен.", "date": "2018.07.02", "title": "Кратки новини: Борисов ще информира депутатите за резултатите от българското европредседателство"}
{"url": "https://www.dnevnik.bg/sviat/2018/07/02/3209568_iaponskiiat_imperator_otmeni_publichnite_si_iziavi/", "text": "Японският император Акихито е отменил всички свои публични изяви, след като получил диагноза церебрална анемия със симптоми световъртеж и гадене, съобщи днес представител на двореца в Токио, цитиран от \"Ройтерс\" и БТА. Церебрална анемия означава недостатъчно оросяване на мозъка с кръв, поясни агенцията. Японските власти потвърдиха през декември, че 84-годишният Акихито  смята да се отрече от престола  на 30 април 2019 г. в полза на принц Нарухито. Това ще се случи  за пръв път от 200 години . Императорът, който е претърпявал сърдечна операция и лечение за рак на простатата,  изрази през 2016 г. опасения , че поради напредналата си възраст ще му е трудно да изпълнява задълженията си. В миналото императорът на Япония е бил обожествяван, но сега по конституция е \"символ на държавата и единството на народа\".", "date": "2018.07.02", "title": "Японският император отмени публичните си изяви заради заболяване"}
{"url": "https://www.dnevnik.bg/politika/2018/07/02/3209591_i_vutreshnata_opoziciia_v_bsp_napadna_ninova_za/", "text": "И вътрешнопартийната опозиция в БСП разкритикува лидера Корнелия Нинова за слабо подготвения вот на недоверие към правителството по темата за вътрешната сигурност. Пред Би Ти Ви бившият депутат Атанас Мерджанов, който е смятан за близък до бившия лидер и бивш вътрешен министър Михаил Миков, , че темата не е била добре подбрана, а експертите в партията не били потърсени. Мерджанов не е народен представител, защото не беше включен в депутатските листите заради правилото на Нинова да няма депутати със стаж, по-голям от 12 г. Той изтъкна, че за първи път дебатите по вота са продължили по-малко от два часа и е останало неоползотворено от опозицията време. Според него решението за внасянето на вота е било прибързано и отдалечава парламентарната група на БСП от желания и утвърден стил, постиган в годините. \"Напоследък стилът на ръководството на Нинова доста озадачава и е доста неприемлив, тъй като се игнорира ролята на Националния съвет След президентските избори аз до този момент не виждам обединителни действия по отношение на партията, не виждам убедителни действия по отношение на правенето на политика вътре в партията. По този начин не можем да вървим към сваляне на правителството\", каза Мерджанов. Това е вторият вот на недоверие към кабинета \"Борисов 3\", внесен от социалистите. Първият беше през януари - в началото на европредседателството, а вторият - в края му. При последния вот БСП беше подкрепена от ДПС, но двете групи събраха 104 гласа \"за\" при необходими за успех 121.", "date": "2018.07.02", "title": "И вътрешната опозиция в БСП нападна Нинова за слабия вот на недоверие"}
{"url": "https://www.dnevnik.bg/sviat/2018/07/02/3209573_sasht_mogat_da_zagubiat_do_14_mlrd_dolara_ot_mita/", "text": "Мита на САЩ върху вноса на европейски автомобили могат да струват на американската икономика 13-14 млрд. долара. Това е предупредила Европейската комисия в отговор на запитване на Вашингтон за коментар по въпроса, съобщава американското издание  \"Политико\" , цитирано от БТА. Налагането на такива тарифи ще навреди предимно на американската икономика, посочва Брюксел в документа от 11 страници с дата от петък. Вътрешен анализ на ЕС \"показва, че допълнителни мита от 25% за автомобилите и автомобилните части на първо място ще окажат негативен ефект върху брутния вътрешен продукт на САЩ в размер 13-14 млрд. долара, като балансът по текущата сметка на САЩ няма да бъде повлиян положително\". Възможно е продукция на различни сектори на стойност 294 млрд. долара - около 19% от общия американски износ през 2017 г. - да бъде засегната. Президентът Доналд Тръмп неотдавна заплаши вноса на европейски автомобили с мита ( предлаганият размер обаче е 20% ), ако Брюксел не оттегли митата и другите търговски бариери, наложени в ескалиращия търговски конфликт.  Европейските автомобилостроители  са произвели в САЩ 2.9 млн. коли, което се равнява на 26% от американското автомобилно производство, миналата година, уточнява документът. Дори без да се отчита \"Крайслер\" (Chrysler), който според бележките на еврокомисията е един от традиционните \"три големи\" американски автомобилостроителя, но вече е европейска собственост, производството на компании, притежавани от европейски собственици в САЩ, достига 16% от националното производство, или 1.8 млн. автомобила. \"Голямото нещо са колите\" Документът напомня на Вашингтон, че европейските компании, които произвеждат в САЩ, често внасят необходимите части за американските им заводи и изнасят голяма част от крайното производство. По този начин те допринасят значително за подобряване на търговския баланс на САЩ, който е приоритет за администрацията, подчертава ЕК. В интервю за \"Фокс нюз\", излъчено вчера, Тръмп каза, че разглежда митата като най-силния инструмент за отстъпки от търговските партньори. \"Знаете, колите са голямото нещо... Можем да говорим (за) стомана, можем да говорим (за) всичко. Голямото нещо са колите.\" Особено зависими от износа на автомобили към САЩ са Япония, Мексико и Германия. Някои от поддръжниците на Тръмп, който настоява, че с натиска си ще получи изгодни търговски сделки, обаче се опасяват, че ходовете му само ще доведат до вълна от ответни мерки,  пише \"Уилстрийт джърнъл\" . Такива вече обявиха Канада,  Европейският съюз ,  Китай ,  Индия ,  Турция ,  Русия  и други. В някои от случаите митата предстои да влязат в сила, а тези на ЕС ( наречен от Тръмп  \"лош колкото Китай\") се прилагат от 22 юни. Малко числа Вносът на стомана в САЩ е около 29 млрд. долара през 2017 г., а на автомобили - 192 млрд. долара., почти четвърт от търговския дефицит на страната, в размер на 500 млрд. долара. Според изследователската организация Център за изследвания на автомобилната индустрия 44% от колите, продадени в САЩ миналата година, са внесени. Около половината от вноса е от страни партньори на САЩ по споразумението НАФТА (т. е. Канада и Мексико), следват Япония и Германия.", "date": "2018.07.02", "title": "САЩ могат да загубят до 14 млрд. долара от мита върху вноса на европейски коли"}
{"url": "https://www.dnevnik.bg/bulgaria/2018/07/02/3209597_kak_da_se_susredotochim_v_ofisa_prez_liatoto/", "text": "Летните месеци винаги са изпълнени с приятни емоции и е неизбежно човек да изгуби част от концентрацията и желанието си за работа в офиса, мечтаейки за плаж, море и почивка. Ако вашата почивка тепърва предстои, вероятно ще ви е още по-трудно да се съсредоточите върху работните си задачи.  Затова ето и няколко полезни съвета, за да останете достатъчно  мотивирани и фокусирани в офиса през летните месеци : Ако прекарвате по-голямата си част от деня затворени в офиса, добра идея да поддържате мотивацията си на ниво е като излизате навън, за да се разведрите (синоптиците обещават дъждовете вече да спрат :). Не пренебрегвайте  обедната си почивка  и се постарайте да я прекарате извън офиса. Провокираме ви да го направите още днес или поне веднъж тази седмица.  Консумацията на вода е важна през цялата година, но през лятото е дори задължителна. Хидратацията помага на тялото да се освободи от всички токсини, а освен това ви прави по-енергични. Именно затова не забравяйте бутилката с вода и я носете постоянно със себе си. Обличайте се подходящо. Високите температури изморяват тялото, правят ви по-мудни и определено влияят на начина, по който се чувствате. Старайте се да се  придържате към дрескода на вашата професия  или компания, но в същото време мислете и за това в какво облекло се чувствате добре. Залагайте на по-свободни дрехи с по-светли цветове и леки материали.  Когато времето е хубаво, а приятелите ви качват снимки от морето, вие няма как да се съсредоточите напълно и да се \"потопите\" в работната атмосфера. Затова премахнете всички разсейващи елементи от вашето работно място. Това може да означава и просто да влизате във Facebook по-рядко или само в определени часове. Споделете и вашите стратегии за съсредоточаване в офиса през лятото във форума. От нас още една провокация - лятото може да ви освежи и като гледате на него като на време за промяна и  нови предизвикателства . Като смяна на работното място например. И за целта ви провокираме да разгледате актуалните обяви на Karieri.bg:  търси  Мениджър \"Ключови клиенти\"  търси  Герой на ПРОМЯНАТА (социален предприемач)  търси  Експерт \"Външна търговия\"  търси: Process Administrative Assistant with German Technical Support Engineer with German  търси  Human Resources Assistant  търси: Финансов анализатор - старши одитор Финансов анализатор - младши одитор търси: House Advisor Assistant in the College Counseling Office A-Full Time Teacher in Bulgarian Language and Literature A-Full Time Teacher in History  търси: Accountant Analyst Vendor Invoice Processing Specialist  търси  Python Developer  търси  In-house Lawyer  търси  Finance Controller & Business Analyst  търси: Експерт \"Бизнес развитие\" Бизнес анализатор Юрисконсулт", "date": "2018.07.02", "title": "Как да се съсредоточим в офиса през лятото"}
{"url": "https://www.dnevnik.bg/zdrave/2018/07/02/3209623_zdravnata_kasa_narushi_moratoriuma_za_skljuchvane_na/", "text": "Националната здравноосигурителна каса (НЗОК)  наруши мораториума за сключване на договори  с нови болници и за нови дейности в стари, който беше наложен миналата година, съобщава  в.\"Сега\" . Двете нови лечебни заведения са очна клиника в Бургас и болница за рехабилитация в Хисаря за общо 90 нови дейности. Тази година касата ще плаща за общо 69 нови пътеки, като 65 от тях са в болници, които вече имат договори от предишни години. За момента няма информация каква част от тях отговарят на изискванията на ветото. В края на 2017 беше гласуван мораториум с цел да се ограничи разрастването на броя на болниците, финансирани от НЗОК. В него беше включено предложението на ГЕРБ НЗОК да има право да сключва договори за нови дейности, но само за каквито досега не е имало договори на територията на съответната районна здравна каса и за които на пациентите досега се е налагало да пътуват до друга област. Именно с тази поправка от касата мотивираха и новите договори, но без да дават информация защо са избрани точно тези лечебни заведения. Тази година касата ще плаща за нови 69 пътеки като 65 от тях са в болници, които вече имат договори от предишни години, но няма публични данни каква част от тях отговарят на изискванията на мораториума. От НЗОК информират, че нови пътеки има в 20 болници, като в 17 от тях има изцяло нова дейност за съответната област.", "date": "2018.07.02", "title": "Здравната каса наруши мораториума за сключване на договори с нови болници"}
{"url": "https://www.dnevnik.bg/citat_na_deniia/2018/07/02/3209603_citat_na_denia_es_e_losh_kato_kitai_no_po-maluk/", "text": "С тези думи американският президент Доналд Тръмп коментира за \"Фокс нюз\" плановете си за 20-процентни мита върху европейските автомобили. Държавният глава многократно е изтъквал, че не е справедливо Европа да налага мита от 10% на вноса на автомобили, а Съединените щати - 2.5 на сто. Той обаче така и не споменава 25-процентните мита върху някои видове камиони, налагани от САЩ. Думите му съвпаднаха с публикуването на изследване, според което щетите за САЩ от подобна мярка  може да достигнат 14 млрд. долара . ", "date": "2018.07.02", "title": "Цитат на деня: ЕС е лош като Китай, но по-малък"}
{"url": "https://www.dnevnik.bg/bulgaria/2018/07/02/3209564_zapochvat_remonti_na_48_uchilishta_i_detski_gradini_v/", "text": "След 5 и 20 юли ще започнат ремонти по 48 училища и детски градини в София, като дейностите ще продължат година и половина. Общата стойност на проектите е близо 64 млн. лева, от които 58 млн. лева са по оперативна програма \"Региони в растеж\", като парите, които отпускат от Столичната община са 5.6 млн. лева. Сред проектите са разширение с нова сграда на 9. Френска езикова гимназия \"Алфонс дьо Ламартин\", подобряване на енергийната ефективност и цялостни реконструкции на сградите на: – в район \"Красна поляна\": 123. СОУ \"Стефан Стамболов\", 57 СОУ \"Св. Наум Охридски\" и 147. ОУ \"Йордан Радичков\"; – в \"Надежда\" – ОДЗ № 115 \"Осми март\"; ЦДГ № 152 \"Връбница\"; ОДЗ № 15 \"Чучулига\"; ОДЗ № 27 \"Детска китка\"; ОДЗ № 90 \"Веса Паспалеева\" (2 сгради); ЦДГ № 170 \"Пчелица\"; 15. СОУ \"Адам Мицкевич\"; 16. ОУ \"Райко Жинзифов\"; 54. СОУ \"Иван Рилски\"; 102. ОУ \"Панайот Волов\"; 101. СОУ \"Бачо Киро\"; – в район \"Връбница\" – ОДЗ \"Чайка\"; 62. ОУ \"Христо Ботев\", 70. ОУ \"Св. Климент Охридски\"; 140. СОУ \"Иван Богоров\"; – в район \"Илинден\" - ОДЗ № 51 \"Щурче\"; ОДЗ № 179 \"Синчец\"; бивш филиал на Втора АЕГ \"Томас Джеферсън\"; 3. СОУ \"Марин Дринов\"; 113. СОУ \"Сава Филаретов\". За 9 от обектите все още не са избрани изпълнителни, като за ремонта на 51-ва детска градина процедурата е обжалвана, а за други обекти сгради процедурите все още не са приключили, каза днес зам.-кметът на Столичната община по инвестициите Ирина Савина, цитирана от \"Фокус\". В сградите ще бъдат поставени противопожарни и алармени системи, видеокамери, ще бъдат ремонтирани стаи и а някои ще бъдат разширени с нови сгради, казва още Савина.", "date": "2018.07.02", "title": "Започват ремонти на 48 училища и детски градини в София"}
{"url": "https://www.dnevnik.bg/sviat/2018/07/02/3209633_putin_shte_e_v_belgrad_na_1_noemvri_za_goliam_parad/", "text": "За стогодишнината от освобождението на Белград през Първата световна война руският президент Владимир Путин ще посети Белград на 1 ноември. Това съобщиха сръбски медии, а според местни анализатори разговорите между Сърбия и Косово ще са на дневен ред в срещата. Според в. \"Вечерне новости\" Сърбия може да получи и руска военна техника - леки бронетранспортьори БРДМ-2 и 30 танка Т-72. - дарението на която бе договорено през 2016 г. Посланикът на Русия в Белград Александър Чепурин потвърди визитата в края на миналата седмица,  съобщи в. \"Данас\" . Според него визитата е израз на желанието за задълбочаване на връзките със Сърбия и това ще се изрази в подписването на споразумения, които да направят това възможно. Русия, Сърбия и Косово Сръбският президент Александър Вучич каза на среща с Чепурин, че посещението ще е \"голяма чест\" за страната му и потвърждава традиционното приятелство между двете страни. Това ще е третата среща на Вучич и Путин от началото на годината. Вучич посети Москва няколко пъти от 2017 г. насам -  през март  преди президентските  избори , които спечели,  в края на миналата година  и по време на парада за Деня на победата през май. Двамата са се срещали официално общо 12 пъти. Междувременно, потвърждавайки новината, сръбският външен министър Ивица Дачич каза от името на Русия, че Москва е готова да участва в брюкселския диалог между Сърбия и Косово, ако форматът се промени, предаде в. \"Блиц\". Путин не идва просто заради сръбската политика, а вероятно заради диалога с Косово, смятат социологът Йово Бакич и политическият анализатор Драгомир Анджелкович, цитирани от \"Данас\", попитани дали подобна визита ще е от полза на сръбската политика в косовския въпрос. Нормализацията между Белград и Прищина е условие за напредъка на Сърбия в евроинтеграцията. Според Бакич посещението на Путин ще е послание и към ЕС, и към САЩ за алтернативите пред Сърбия, но и вътрешно, за неутрализация на националистите. Анджелкович обаче не смята, че руският президент би дошъл, за да донесе облага на сръбската политика.", "date": "2018.07.02", "title": "Путин ще е в Белград на 1 ноември за голям парад, очакват се и разговори за Косово"}
{"url": "https://www.dnevnik.bg/sport/2018/07/02/3209653_mejdunarodniiat_koloezdachen_sujuz_prekrati/", "text": "По-малко от 24 часа след като  организаторът на \"Тур дьо Франс\" опита да спре от участие  в тазгодишното състезание Крис Фрум, Международният колоездачен съюз (UCI) прекрати производството срещу британеца. Повече от половин година Фрум беше с неясен статут заради положителна проба за салбутамол от миналогодишната Вуелта, но UCI обяви, че обвиненията към него са свалени. Британският колоездач на \"Скай\" ще може да участва в Тура, а освен това титлите му от Вуелтата през миналия сезон и тазгодишното Джиро са сигурни. \"UCI взе под внимание всички анализи и детайли на ситуацията. Беше направена консултация с наши експерти, както и експерти на WADA. На 28 юни Световната антидопингова агенция ни информира, че не смята неговите резултати за нарушение на антидопинговите правила. Съобразявайки се с това становище и независимата експертиза на WADA, UCI реши да прекрати всички производства срещу господин Фрум и да обяви случая за приключен\", гласи официалното съобщение на Международния колоездачен съюз. От UCI се извиняват за проточването на случая във времето, но обясняват нуждата от безпристрастен процес и взимане на най-точното решение. \"UCI разбира, че ще има много дискусии в следващите часове и дни, но смята че е време да се говори само за колоездене. Нека да насочим фокуса си към следващите състезания и да им се насладим\", завършват от организацията. Решението на UCI отваря пътя на Фрум да участва, след като реално организаторът на състезанието ASO не може да го спре. Срещу него вече не се води никакво разследване, нито има нарушаване на антидопингови правила. От компанията използваха именно тази вратичка, за да не допуснат британеца до старта на 7 юли във Венде. Според \"Гадзета дело Спорт\" от \"Скай\" са готови и с евентуално обжалване, което включва плащане на компенсация в особено големи размери. Италианското издание твърди, че евентуална неустойка не е по възможностите на ASO. Фрум реагира мигновено на новината, като публикува снимка в социалните мрежи, обявявайки случая за приключен. Британецът запазва своите титли спечелени в последните девет месеца, които го нареждат до Бернар Ино и Еди Меркс, които единствени са печелили три поредни големи обиколки. Ако триумфира в \"Тур дьо Франс\" за пети път, той ще стане едва петият с подобно постижение. Също така Фрум ще се изравни с Меркс, като единствен печелил четири триседмични обиколки една след друга. \"Винаги сме имали пълно доверие в Крис и неговата невинност. Той спазваше лекарско предписание по време на Вуелта и никога не е нарушавал антидопинговите правила. Затова решихме той да продължи да се състезава, докато процесът тече. Много се радваме, че най-накрая всичко приключи\", каза шефът на \"Скай\" сър Дейвид Брейлсфорд. Хронологията на събитията През миналия декември стана ясно, че Фрум е дал положителна проба за салбутамол след 18-ия етап в Обиколката на Испания. Първоначално данните бяха за 2000 нанограма на милилитър в урината на британеца, при позволени 1000. Впоследствие стана ясно, че наличието е 1600 нг. Заради това, че салбутамолът не се третира като допинг, а фигурира в листата на WADA като специално вещество Фрум продължи да се състезва. Още в началото на 2018 г. заинтересованите страни – организаторите на трите големи обиколки, Фрум, както и Международния колоездачен съюз обявиха, че очакват решение до началото на Джирото през май. Това не се случи, а от ASO съобщиха, че може да го спрат от участие в тура, ако случаят не бъде разрешен. В крайна сметка британецът спечели Обиколката на Италия и обяви целта си да гони рекордна пета победа в \"Тур дьо Франс\". Само шест дни преди началото на 105-ото издание на тура обаче организаторът ASO опита да го спре от участие. Според информация на френското издание \"Льо Монд\" организаторът се позовава на член 28 от правилника, който гласи: \"изрично си запазва правото да откаже участие в събитието на екип или някой от неговите членове, чието присъствие би било такова, че да навреди на имиджа или репутацията на ASO или състезанието\". Часове по-късно президентът на UCI Давид Лапартиен обяви по време на френския национален шампионат, че решение на съюза ще има до два дни. В понеделник сутрин на заседание на UCI е взето решение разследването срещу Фрум да бъде спряно. Отхвърлянето на всички обвинения и изчистване на името му пък позволява той да се състезава в тура.", "date": "2018.07.02", "title": "Международният колоездачен съюз позволи на Фрум да участва в \"Тур дьо Франс\""}
{"url": "https://www.dnevnik.bg/skorost/2018/07/02/3209724_zapochna_remont_na_putia_chirpan-simeonovgrad/", "text": "Ремонт на повече от 50 километра от третокласния път между Чирпан и Симеоновград започна днес със средства от оперативна програма \"Региони в растеж\" 2014 - 2020 г. Шосето се явява алтернативен маршрут на автомагистрала \"Марица\" и път I-8 Поповица – Хасково. Инвестицията е за близо 36 млн. лв. 50-километровата отсечка е разделена на три лота. Срокът за изпълнение на строителните работи е 15 месеца. Предвидените дейности включват полагане на нова асфалтова настилка и възстановяване на отводняването на пътя. Ще бъдат монтирани нови ограничителни системи, пътни знаци и хоризонтална маркировка. Близо 2 км от третокласния пътя преминава през Димитровград и е част от околовръстния път на града. Строителните дейности ще бъдат изпълнени от \"Пътища Пловдив\" АД и \"АБ\" АД и ДЗЗД \"АПП Пътища\" (с участници: \"Пътища Пловдив\" АД и \"Агромах\" ЕООД).", "date": "2018.07.02", "title": "Започна ремонт на пътя Чирпан - Симеоновград"}
{"url": "https://www.dnevnik.bg/bulgaria/2018/07/02/3209728_arestuvani_sa_chlenove_na_grupa_gotvela_poboi_i/", "text": "Арестувани са 10 души, членове на организирана престъпна наркогрупа, ръководена от сина на  Йосиф Йосифов, с прякор Йоско Костинбродския , която е готвела побои и дори убийства на магистрати и полицаи. Причината била, че полицаите и прокурорите не вземали пари и не прекратявали разследванията. Това съобщи ръководителят на спецпрокуратурата Иван Гешев, цитиран от БНР, на специална пресконференция по темата. В прессъобщението на МВР се съобщава, че разследващите са действали \"с хирургическа точност\" и като \"добре смазана машина\" при разкриването на престъпната група. Предоставени са и снимки - на пистолет, кутия с дребни монети и лист от ученическа тетрадка с думите \"пица мах\", числа и задрасквания. Двама прокурори от спецпрокуратурата и няколко полицейски служители са били в списъка й, каза Гешев, но отказа да назове имената на набелязаните. Всички те обаче са работили по дела, свързани с членове на групата, която отдавна е известна на разследващите. Магистратите и полицаите са попаднали в списъка, защото по думите на шефа на спецпрокуратурата и на главния секретар на МВР Младен Маринов работели съвестно и не вземали пари, за да се прекратяват делата им. Затова физическото им отстраняване било единственият начин на групата да ги неутрализира. В групата влизат 17 души, 10 от които са в ареста от събота, трима са там по други дела, четирима се издирват. Тя се е занимавала се с наркотици, силови действия, рекет, а от известно време и с отстрелване на магистрати и полицаи, информира Гешов. За набелязаните магистрати е поета специална защита, а Иван Гешев и Младен Маринов увериха, че това ще бъде гарантирано на всички останали полицейски служители и прокурори, които попаднат в подобни списъци на хора от криминалния контингент. \"Няма да допуснем насилствени действия срещу колегите, които съвестно си вършат работата\", заяви Младен Маринов на брифинга, цитиран от \"Фокус\".", "date": "2018.07.02", "title": "Арестувани са членове на група, готвела побои и убийства на магистрати и полицаи"}
{"url": "https://www.dnevnik.bg/sviat/2018/07/02/3209725_iranci_protestiraha_za_vtora_poredna_nosht_zaradi/", "text": "Ирански държавни медии съобщиха, че за втора поредна нощ е имало сблъсъци между протестиращи и полиция заради недостига на вода в югозападната част на страната, предаде \"Асошиейтед прес\". Информационната агенция ИРНА съобщава, че протестиращите са хвърляли камъни и боклуци по полицаи и са подпалили кола по време на протест, започнал късно снощи в град Абадан. В отговор полицията е блокирала пътищата близо до мястото на протеста и ситуацията е била овладяна. Подобни сблъсъци, свързани с недостига на вода, имаше снощи и в град Хорамшахр. По данни на властите са ранени един протестиращ и десетима полицаи, а публикувани в интернет видеоклипове показват, че е имало стрелба. В Абадан е разположена най-голямата нефтена рафинерия в Иран. Двата града се намират в богатата на петрол провинция Хузестан, която граничи с Ирак и където живее значителна арабска общност. Регионът дълги години страда от засуха. /БТА", "date": "2018.07.02", "title": "Иранци протестираха за втора поредна нощ заради недостига на вода"}
{"url": "https://www.dnevnik.bg/biznes/2018/07/02/3209727_fich_povishi_reitinga_na_jiznesposobnost_na_obb/", "text": "Международната рейтингова агенция \"Фич\" (Fitch) повиши рейтинга на жизнеспособност (VR) на Обединена българска банка АД (ОББ) - на \"bb\" от \"bb-\", съобщиха от финансовата институция. Мотивът за повишаването на оценката от агенцията е, че ОББ е засилила позициите си по отношение на кредитния риск в резултат на преструктурирането след като беше придобита от KBC Bank (с рейтинг ‘А‘, Позитивна перспектива). Б елгийската банково-застрахователна група KBC купи ОББ преди година  като я сля със \"Сибанк\" под общото име \"Обединена българска банка\". Агенцията потвърди дългосрочния рейтинг на ОББ (Long-Term IssuerDefault Rating – IDR) на 'A-' със стабилна перспектива. Това е най-високият рейтинг, който българска банкова институция притежава, се уточнява в съобщението. Повишението на рейтинга на жизнеспособност на ОББ се обуславя от стабилното финансиране, високата ликвидност и силната капитализация на банката. \"Високо оценяваме сериозното преструктуриране на ОББ след придобиването ѝ от KBC (през 2017 г.) и сливането ѝ със СИБАНК (през първото тримесечие на 2018 г.). Това доведе до намаляване на рисковите експозиции на ОББ и подсилване на бизнес профила ѝ на стратегическо ниво и управление\", посочва \"Фич\". В съобщението си до медиите агенцията коментира, че очакванията й за 2018 г. са качеството на активите в българските банки да се подобрява заради консервативната политика на отпускане на нови кредити, намаляване на лошите кредити, умерения кредитен ръст и благоприятната икономическа среда. \"Изчистването на портфейла на ОББ вероятно ще доведе до по-бързи резултати, поради доброто провизиране на кредитния портфейл, не толкова сложните проблемни активи и стратегическия приоритет от страна на KBC за намаляване на необслужваните заеми\", пише в съобщението на агенцията. От рейтинговата агенция отбелязват, че след сливането, съотношението оперативна печалба към рисково претеглени активи на ОББ бележи значително подобрение през първото тримесечие на 2018 г. Очакванията на \"Фич\" са този коефициент да остане значително над 2.5% в следващите периоди. Потвърждението на дългосрочния рейтинг на ОББ отразява позицията на рейтинговата агенция, че при необходимост КВС ще подпомогне своето българско дъщерно дружество. От агенцията потвърдиха и краткосрочния рейтинг на неизпълнение (IDR) на ОББ на 'F1', и рейтинга на поддръжка (SR) на (1).", "date": "2018.07.02", "title": "\"Фич\" повиши рейтинга на жизнеспособност на ОББ"}
{"url": "https://www.dnevnik.bg/bulgaria/2018/07/02/3209777_tristrankata_obsudi_naredbata_za_rabotnoto_vreme/", "text": "Националният съвет за тристранно сътрудничество (НСТС) постигна днес почти пълен консенсус по предложението на министъра на труда и социалната политика Бисер Петков за промяна на Наредбата за работното време, почивките и отпуските, съобщи БТА. Разминаване между синдикати и работодатели по предложението има само по параграфа, според който обезщетенията за болест нетрудоспособност ще се изчисляват по часове, а не по дни. По него и двете стани се опасяват от злоупотреби. Синдикатите смятат, че ако например при сумарно работно време и смяна от 12 часа служителят излезе в болничен, фирмата ще му плати обезщетение само за 8 часа. Работодателите пък се страхуват, че ако работникът си вземе болнични по време на почивни дни, ще трябва да плащат обезщетения и за тях. НСТС не разгледа проекта на Закон за доброволчеството, внесен от Цветан Цветанов и група народни представители заради забележки и несъгласие по много от текстовете.", "date": "2018.07.02", "title": "Тристранката обсъди наредбата за работното време, почивките и отпуските"}
{"url": "https://www.dnevnik.bg/sviat/2018/07/02/3209754_v_shveciia_seksut_bez_eksplicitno_suglasie_veche_e/", "text": "В Швеция вчера влезе в сила закон, който разширява дефиницията за изнасилване - като такова вече се определя всеки сексуален акт, извършен без експлицитно съгласие, дори и в случай на липса на заплаха или проява на насилие, предаде агенция \"Франс прес\". Законът постановява, че човек е  виновен в изнасилване , ако е извършил сексуален акт с друг човек, който не е участвал в това действие свободно. Преди това в шведския закон се говореше за  изнасилване , когато сексуалният акт беше придружен от насилие или беше извършен под заплаха. За сравнение, в българското право за изнасилване се смята само съвкупяване с лице от женски пол, лишено от възможност за самоотбрана, принудено със сила или заплаха или приведено в безпомощно състояние. Това означава, че българският закон не защитава по същия начин  мъжете, жертва на подобно сексуално насилие , нито приема за изнасилване престъпление, при което жена е принудена да прави  орален секс  с насилника си или е подложена на друг тип гаври. Сега шведските съдилища трябва да са особено внимателни за това дали съгласието е било дадено чрез думи, жестове или по друг начин. Шведското правителство казва, че новият закон изпраща силен сигнал. То обяви, че ще отпусне 120 милиона крони (11.5 млн. евро) за борбата със сексуалния тормоз и сексуалното насилие. Законът влиза в сила, след като Швеция бе разтърсена от движението #MeToo. \"Това движение показа много силно, че има много работа за вършене в борбата срещу сексуалния тормоз и сексуалното насилие на работното място и в останалата част на обществото\", разказа шведският министър на равноправието на половете Лена Халенгрен. Целта на новия закон е да промени поведението в една страна, в която равенството между мъже и жени е смятано за най-напредналите в света. Статистическите данни показват, че през 2017 г. над 7000 жалби за изнасилване са били подадени в Швеция, което е с 10 процента повече в сравнение с предишната година. Изнасилването може да бъде наказано с шест години затвор. До 10 години затвор се дава за изнасилване на непълнолетна жертва./БТА", "date": "2018.07.02", "title": "В Швеция сексът без експлицитно съгласие вече е изнасилване"}
{"url": "https://www.dnevnik.bg/photos/2018/07/02/3209557_fotogaleriia_da_prejiveesh_rusiia_-_ispaniia_vuv_fen/", "text": "Световното първенство се провежда на хиляди километри от България, но всеки ден стотици любители на играта се наслаждават на мачовете.   събира всички фенове, като има 1600 седящи места и разполага с LED екран с размер 100 квадратни метра. В неделя следобед най-запалените фенове се насладиха на сблъсъка Русия - Испания, който беше решен с дузпи.", "date": "2018.07.02", "title": "Фотогалерия: Да преживееш Русия - Испания във фен зоната на стадион \"Юнак\""}
{"url": "https://www.dnevnik.bg/bulgaria/2018/07/02/3209756_1000_iazovira_v_stranata_se_nujdaiat_ot_seriozen_remont/", "text": "                        1000 язовира в страната се нуждаят от ремонт, а държавата е иззела част от функциите на местната власт по контрола, за да се предотвратят трагедии за хората. Това съобщи зам.-директорът на Агенцията за метрологичен и технически надзор Кирил Войнов в ефира на \"Нова телевизия\". \"Сега ще започнем кампания по освобождаването на водните обеми на язовирите, които са се повишили вследствие на наводненията. Но за нас най-голям проблем в случая представляваха каскадните язовири. Имаме 291 каскади в България. Денонощно ги държим под контрол\", добави Кирил Войнов, зам.-председател на Държавната агенция за метрологичен и технически надзор. \"Промените, които настъпиха в природата, особено с глобалното затопляне, започваме да ги усещаме. Това, което стана в Камено, в Гърция и в Румъния, трябва да ни накара да се замислим как да бъдем по-отговорни\", каза още той.", "date": "2018.07.02", "title": "1000 язовира в страната се нуждаят от ремонт"}
{"url": "https://www.dnevnik.bg/sviat/2018/07/02/3209759_indiiskata_policiia_e_arestuvala_23_dushi_zaradi/", "text": "Индийската полиция обяви днес, че е арестувала 23-ма души, обвинени в линчуването на петима мъже този уикенд по време на нов случай на насилие вследствие на неверни слухове, разпространени в приложението WhatsApp, предаде агенция \"Франс прес\". Повече от 25-има души са били убити в Индия през последните месеци при прояви на колективна агресия, провокирани от \" фалшиви новини \" за похитители на деца, твърдят местни медии. Вчера в окръга Дула на щата Махаращра в Западна Индия, разположен на 300 км североизточно от икономическата столица Мумбай, осем мъже бяха нападнати от тълпа, след като един от тях бил забелязан от местните жители да разговаря с дете, докато двамата слизали от автобус в близост до селището Раинпада. Трима от пострадалите успели да избягат, но другите петима били отведени до мястото, където се събира съветът на селището, и били пребити до смърт. Силите на реда съобщиха, че продължават разследването, след като на видеоклипове са идентифицирали предполагаемите извършители. Отвличанията на деца са истински бич за населението в Индия, където близо 90 000 деца изчезват всяка година. Въпреки това неоснователните слухове, които се разпространяват още по-добре заради новите средства за комуникация, масово използвани от индийците, доведоха до колективна истерия. Жертвите са най-често непознати на съответното място лица, възприети от местните жители за похитители. /БТА", "date": "2018.07.02", "title": "Индийската полиция е арестувала 23 души заради поредно линчуване"}
{"url": "https://www.dnevnik.bg/sport/2018/07/02/3209761_machut_mejdu_grigor_dimitrov_i_vavrinka_shte_zapochne/", "text": "Григор Димитров започва участието си на  \"Уимбълдън\"  с мач срещу трикратния победител в турнири от Големия шлем Стан Вавринка. Срещата от първия кръг е последна от програмата на централния корт и трябва да започне около 19 часа българско време. Преди сблъсъка между Димитров и Вавринка на корта ще се изиграят други две срещи. В 15 часа шампионът Роджър Федерер се изправя словака сърбина Душан Лайович, а след това е двубоят от дамския турнир между Варвара Лепченко и Каролине Вознячки. Срещата ще бъде излъчена в ефира на Евроспорт 2. Димитров има предимство срещу Вавринка, като спечели всеки от последните четири двубоя помежду им. Те имат една среща на тревни кортове - в полуфиналите в \"Куинс\" през 2014 г., когато Димитров се наложи с категоричното 6:2, 6:4, а впоследствие вдигна трофея. Победителят от седмия им двубой ще играе във втория кръг италианеца Томас Фабиано или индиеца Юки Бамбри. Първият поставен, който Димитров може да срещне, е голямата надежда на гръцкия тенис Стефанос Циципас в третия кръг. Около 19 часа ще започне участието и на  единствената българка при жените Виктория Томова . Тя ще играе на корт №4 срещу чехкинята Тереза Смиткова. Преди техният двубой ще се изиграят срещите Евгения Родина – Антония Лотнер, Гийермо Гарсия-Лопес срещу Гастао Елиаш, както и Малек Джазири – Джаред Доналдсън. Томова премина през квалификациите и за пръв път се класира за основната схема на турнир от Големия шлем. Ако победи Смиткова, тя може да срещне седемкратната шампионка в Лондон Серена Уилямс във втори кръг.", "date": "2018.07.02", "title": "Мачът между Григор Димитров и Вавринка ще започне около 19 часа"}
{"url": "https://www.dnevnik.bg/gradska_sreda/2018/07/02/3209766_purviiat_ot_vlakovete_za_novata_liniia_na_metroto/", "text": "Първият влак на \"Сименс\" от 20-те, които ще се движат по третата линия на метрото, е пристигнал в София. Той е тръгнал към столицата на 25 юни, като е транспортиран през нощта, съобщава кметът на града Йорданка Фандъкова. Новата линия на метрото  ще е с обща дължина от 16 километра, като ще свърже кварталите \"Хаджи Димитър\" и \"Горна баня\" с 12 метростанции. Техните имена са \"Ген. Вл. Вазов\", \"Тракия\", \"Стадион Георги Аспарухов\", \"Театрална\", \"Орлов мост\", \"Бул. Патриарх Евтимий\", \"Бул. Христо Ботев\", \"Медицинска академия\", \"Бул. България\", \"Бул. Цар Борис Трети\", \"Мизия\", \"Овча купел\", \"Овча купел II\", Горна баня.  Първончално новият диаметър трябваше да бъде готов до средата на 2019 г. , но заради забавяния тогава ще бъдат пуснати първи 8 км – от бул. \"Владимир Вазов\" до \"Красно село\". Влаковете за него са с автоматично управление за следене на скоростта, енергоспестяващи, като разполагат и със система за автоматично предаване на видеосигнал в кабината на машиниста. Предвидена е и възможност за управление на влака без машинист.", "date": "2018.07.02", "title": "Първият от влаковете за новата линия на метрото пристигна в София"}
{"url": "https://www.dnevnik.bg/sviat/2018/07/02/3209558_makron_smeni_poslanika_v_ungariia_zashtoto_zagovori/", "text": "Може ли посланикът на Франция в Унгария да говори като премиера Виктор Орбан? Този въпрос зададоха журналистите на президента Еманюел Макрон в петък на срещата на Европейския съвет в Брюксел. Поводът е поверително дипломатическо писмо на посланик Ерик Фурние от 18 юни, публикувано от френския новинарски сайт \"Медиапарт\" (Mediapart). Отговорът на президента бе, че не споделя възгледите на посланика и поверителният документ не изразява официалната позиция на Френската република. \"Ако посланикът беше заявил това публично, щеше незабавно да бъде уволнен\", добави Макрон. Смяната на Фурние стана 24 часа по-късно - с  президентски указ  от събота за нов посланик в Будапеща бе назначена Паскал Андреани, а за досегашния представител на Франция се посочва, че ще изпълнява \"други функции\". Фурние е в дипломатическата служба на Франция от 1987г. и мандатът му в друга бивша комунистическа страна също предизвика недоволство на домакините. В периода 2007-2011 година той бе посланик в Тбилиси - точно по времето на руско-грузинския конфликт и реформите на Михаил Саакашвили. Грузинският президент полушеговито го наричаше \"най-лудият посланик в Тбилиси\" и посочваше, че французинът е приятел с тогавашната опозиция. Фурние помогна на проруски настроения милиардер Бидзина Иванишвили да получи френско гражданство. По-късно той стана и премиер на Грузия. Сегашният скандал е свързан с писмо, в което посланикът пише, че подходът на Орбан за борба с имиграцията чрез затваряне на границата е модел за Европа \"за мениджмънт на движението на нелегални мигранти\", а обвиненията в медиите на Запад, че той е популист и съсипва демокрацията в страната си, са \"журналистически фантазии\". Като пишат, че властите в Унгария проявяват антисемитизъм, \"френските и англосаксонските медии\" се опитват да отклонят вниманието от \"реалния антисемитизъм\", идващ от \"мюсюлманите във Франция и Германия\", се казва още в текста на френския дипломат, назначен за посланик в Будапеща през 2015 г. \"Монд\" пише по този повод, че както това авторитетно френско издание, така и други медии редовно са обвинявани във \"фобия срещу Унгария\". Това идва от хора и унгарски медии, близки до правителството на човек, когото ЕС, ОССЕ и ООН изрично обвиняват в нарушаване върховенството на закона. Подобни обвинения за \"маджарофобия\" биват подемани след това и от крайнодесни и националистически политици във Франция. Изданието допълва, че докато посланици като тези на Канада и Швеция са поемали рискове, като публично осъждат ограничаването на свободите в унгария, официалният френски представител е излошил в писмото си същите елементни на конспиративни теории, на които симпатизира Орбан. \"От идването на власт през 2010 г. унгарското правителство драматично промени правилата на играта в медиите и допринася за ерозията на плурализма, като пречи на редакциите да извършват контрол над публичната администрация и като стимулира придобиването на медии от негови приближени\", коментира Полин Аде-Мевел от \"Репортери без граници\", отговаряща за района. Президентът Макрон, който неведнъж се демонстрира като страстен защитник на Европейския съюз, на няколко пъти обвини Орбан и централноевропейски лидери, че не уважават демократичните ценности. От своя страна унгарският премиер казва, че критикуващите твърдия му подход към миграцията принадлежат към старата гвардия на Европа, а Макрон е \"младо момче\", което не прави впечатляващ старт.", "date": "2018.07.02", "title": "Макрон смени посланика в Унгария, защото заговори като Орбан"}
{"url": "https://www.dnevnik.bg/bulgaria/2018/07/02/3209726_sudut_prisudi_rekordni_500_hil_lv_obezshtetenie_za/", "text": "Софийският градски съд е смятал за заслужено рекордното обезщетение от 500 хил. лв. за претърпени щети от бившия върховен прокурор Цеко Йорданов заради въвличането му като обвиняем по делото \"Октопод\" и свалянето на обвинението след продължило извън разумните срокове производство. Той обаче в предявения иск е посочил за справедлива сумата 50 хиляди и съдът му е присъдил толкова, тъй като не може да бъде надхвърлен искът му. Присъдени са му и 30 хил. лв. за това че делото е продължило извън разумния срок, и 4 500 лв. за разноски,които е направил в хода на делото до прекратяването му. Това съобщава специализираният сайт  lex.bg . Цеко Йорданов беше изненадващо привлечен през есента на 2010 г., когато беше вече напуснал съдебната система, в прочутото дело \"Октопод\" и изправен на съд за престъпление срещу правосъдието. Конкретното обвинение бе за възпрепятстване на правосъдието - за това че като шеф на отдел \"Следствен надзор\" във Върховната прокуратура е прекратил дело срещу израелеца с български паспорт Маир Овадия. А връзката с делото \"Октопод\" била - спред прокуратурата, че израелецът бил партньор в бизнеса с главния обвиняем по \"Октопод\" Алексей Петров. В исковата молба на Йорданов за обезщетението е описана цялата сага на делото \"Октопод\", което впоследствие роди няколко дела срещу България в Европейския съд в Страсбург. От 2010 г. в продължение на пет години продължава делото срещу Йорданов, през 2015 то е прекратено срещу него поради недоказаност на обвинението, но той обжалва мотива и накрая е свалено по липса на извършено престъпление. Съдът е приел заключението на съдебно-медицинска експертиза, според която множеството хронични заболявания на Йорданов са се влошили по време на процеса и до днес продължават да се задълбочават. Разпитани са били и свидетели, с чиито показания според СГС е установено, че Йорданов е преживял тежко делото \"Октопод \"Повдигнатото обвинение срещу ищеца, който е бил магистрат с име на един от най-добрите в професията, сензационният вид на наказателното преследване, изкуствено създаден от неиздържано обвинение, не само сериозно са накърнили, но и тотално са разрушили доброто име и честта на ищеца като професионалист, градени десетилетия\", пише в решението на СГС. Дали бившият висш прокурор е бил \"един от най-добрите в професията\" е мнение на съдията. Но че беше емблема на матрицата и методите на работа на българската прокуратура, които са същите и днес, беше изразено публично от самия Цеко Йорданов пред съдебни журналисти през 90-те години, когато той беше ключова фигура от довереното обкръжение на главния прокурор Татарчев, а по-късно и на Филчев. Тогава, докато заемаше най-важния пост в прокуратурата /наблюдение на разследванията/, на въпрос как е приложен един текст от НПК по конкретно дело, Цеко Йорданов отвърна с обезоръжаваща искреност: В този смисъл може да се добави - към решението на съда - че той наистина е бил несправедливо привлечен към отговорност и напълно заслужено съдът е поискал да му присъди половин милион лева обезщетение за претърпените морални щети... Пак с делото \"Октопод\" е свързано и най-високото досега обезщетение от 802 хил. лв. - то бе присъдено на лизинговото дружество  \"Голд лизинг ООД \"  за претърпени материални щети поради иззета от разследващите и невърната и досега документация.", "date": "2018.07.02", "title": "Съдът беше готов да даде 500 хил. лв. обезщетение на бивш прокурор, той искал 50 хил."}
{"url": "https://www.dnevnik.bg/biznes/turizam/2018/07/02/3209792_prihodite_ot_chujdestranni_turisti_sa_se_povishili_s/", "text": "Повече от 1.1 млрд. лв. са приходите от международен туризъм в България през първите четири месеца на тази година, като те са с близо 11% по-високи от периода януари-април година по-рано. Данните са на Българската народна банка и бяха разпространени от пресцентъра на Министерство на туризма. Само за месец април постъпленията от международните туристически пътувания надхвърлят 330 млн. лв., като се увеличават с 11.2% в сравнение със съответния месец на миналата година. Чуждестранните туристически посещения за периода януари - април 2018 г. са над 1.772 млн. и се увеличават с 9.3% спрямо съответните месеци на 2017 г., сочат данни на НСИ. Резултатите за входящ туризъм за периода януари - май отчитат нарастване от 11.1% на чуждестранните пътувания у нас. Броят на посещенията за петте месеца на годината достига до 2.436 млн. В топ 5 на страните за входящ туризъм у нас остават съседните ни държави, като тенденцията се запазва от миналата година и най-много чуждестранни туристи е имало от Румъния – 427 538. Интерес към България продължават да проявяват и страните от Западна Европа, като Германия и Великобритания, както и гражданите на Израел, Русия и Украйна. \"Резултатите са изключително добри и показват устойчива тенденция за увеличение в броя на туристите и приходите от международни пътувания\", коментира министърът на туризма Николина Ангелкова. Тя добави, че резултатите показват ефекта от усилията за популяризиране на България на генериращите туристически пазари.", "date": "2018.07.02", "title": "Приходите от чуждестранни туристи са се повишили с 11% и вече са над 1.1 млрд. лева за четири месеца"}
{"url": "https://www.dnevnik.bg/politika/2018/07/02/3209665_ot_bez_komentar_do_tegli_bulgariia_kum_dunoto_-/", "text": "Изказването на коалиционния партньор Волен Сидеров, че  България трябва да бъде първата страна, която да признае Крим за руски , не е обсъждано в парламентарната група на ГЕРБ. Представители от управляващата партия във външна комисия в Народното събрание се въздържаха от коментар днес и обявиха пред \"Дневник\", че не са запознати с думите на Сидеров или че няма позиция на ръководството и коалиционния съвет. Председателят на парламентарната група Цветан Цветанов е на работно посещение в Берлин. В петък лидерът на \"Атака\" и председател на парламентарната група на \"Обединените патриоти\" Волен Сидеров обяви, че ако парламентът работи през август, трябва да признае референдума в Крим, резултатът от който подкрепя присъединяването на полуострова към Руската федерация. В неделя пред Нова телевизия той поиска  София да признае присъединяването на Крим към Русия и да започне да търгува там . Това е поредното изказване на Сидеров в подкрепа на незаконното анексиране на Крим. На форум в Ялта през април той обяви, че  в Крим има сериозен размах, строежи и грижи от страна на Русия.  Няколко дни след това зам.-председателят на ГЕРБ Цветан Цветанов се разграничи от думите на Сидеров, но  коалицията не предприе никакви действия срещу него . Позицията на ГЕРБ е, че са ясни интегритетът и неделимостта на Украйна, от която е част Крим. Днес Цветанов не отговаряше на мобилния си телефон. В неделя лидерът на \"Атака\" коментира и изказване на Цветанов, че Русия и Китай са заплаха за мира, като каза, че не трябва да се говори така. Депутатът от \"БСП за България\" и председател на комисията по европейски въпроси в парламента Кристиан Вигенин обяви пред \"Дневник\", че партията му не е обсъждала изказването на Сидеров. В петък в отговор на идеята на лидера на \"Атака\" през август парламентът да признае референдума в Крим, Вигенин обяви от парламентарната трибуна: \"Г-н Сидеров обича да се упражнява по тази тема. Мисля, че успешно. Току-що натиснахте копчето и подкрепихте правителството (при гласуването на вота на недоверие - бел.авт.), което само преди няколко часа отново удължи санкциите срещу Руската федерация. Обяснете това на вашите избиратели\". БСП многократно се обявява за отпадане на санкциите срещу Русия. По-късно днес от пресцентъра на БСП разпространиха позиция на ръководството на партията, в която се оценява като \"безотговорно, непремерено и създаващо рискове за страната\" изказването на Цветанов, че \"Китай и Русия са едни от основните заплахи за мира и сигурността\". От \"Позитано\" 20 настояват министър-председателя Бойко Борисов да поеме лична отговорност за изказването на заместника си в ГЕРБ. \"Съвременните граници няма как да бъдат прекроявани със сила. Изказването на Волен Сидеров показва, че има тежък разрив в управляващата коалиция. Това тегли България към дъното. Губим доверие в ЕС и НАТО. Късно е вече ГЕРБ да се разграничи от Волен Сидеров\", коментира пред \"Дневник\" зам.-председателят на парламентарната група на ДПС Хамид Хамид. Зам.-председателят на ВМРО Ангел Джамбазки отказа коментар, а вицепремиерът и лидер на НФСБ Валери Симеонов не отговаряше на мобилния си телефон. \"Това, че има такъв партньор в управляващата коалиция в страна-член на ЕС и НАТО, е скандално. ГЕРБ го толерира и носи отговорност за това. Анексирането на Крим е безпрецедентен акт на агресия в Европа след Втората световна война; акт на нарушаване на международното право\", коментира Стефан Тафров от \"Демократична България\".", "date": "2018.07.02", "title": "От \"Без коментар\" до \"Тегли България към дъното\" - реакции на идеята на Сидеров да се признае Крим за руски"}
{"url": "https://www.dnevnik.bg/sviat/2018/07/02/3209773_evrokomisiiata_zapochna_nakazatelna_procedura_sreshtu/", "text": "Европейската комисия започна нова наказателна процедура срещу Полша заради промени, направени в работата на Върховния съд. Става дума за спорен закон, който влиза в сила след по-малко от 24 часа и който ще свали пенсионната възраст за магистратите във Върховния съд от 70 на 65 г. Мярката ще засегне 27 от 72-ма съдии, които работят за институцията - над един от всеки трима. Според новите правила това ще се отнася и за първия председател на Върховния съд, чийто 6-годишен мандат ще изтече преждевременно. За разлика от него съдиите имат право да поискат удължаване на мандата си от президента на Полша и това може да се случи за период от три години, като мандатът може и да се поднови. Няма обаче критерии, по които държавният глава да взима решението и то не може да бъде преразгледано. Затова \"Комисията е на мнение, че тези промени подкопават принципа на независимост на съда, включително невъзможността да се отстраняват съдии,\" казва институцията в  изявление . В него пише още, че процедурата цели да \"защити независимостта на полския Върховен съд\". Полша има месец да отговори на обвиненията. Това означава, че процедурата няма да спре влизането в сила на спорната реформа, предвидено за утре, отбелязва агенция \"Ройтерс\". Недостатъчни гаранции Това не е първият случай, в който ЕК се обръща към Полша заради върховенството на закона. Проблемите в реформата на съдебната система обаче, макар да са били обсъждани в диалога за върховенството на закона между Брюксел и Варшава, \"не са били разрешени със задоволителни мерки, за каквито говорят полските власти,\" продължава ЕК. Комисията не смята, че въвеждането на Национален съвет за съдебната власт (NCJ) е достатъчно добър механизъм за контрол - мненията му не са обвързващи, не използват ясни критерии и свен това след реформата в съвета на 8 декември съдиите в него се назначават от полския парламент. Първата наказателна процедура срещу Полша беше през декември заради засилените правомощия на правосъдния министър за уволняване на председатели на съдилища и удължаване на мандати на магистратите, както и различната възраст за пенсиониране на съдии жени и мъже. На 20 септември комисията също така  задейства процедура  по безпрецедентния чл. 7, която  в най-лошия случай би могла да остави  страната без право на глас в ЕС.", "date": "2018.07.02", "title": "Еврокомисията започна наказателна процедура срещу Полша заради реформи във Върховния съд"}
{"url": "https://www.dnevnik.bg/bulgaria/2018/07/02/3209810_borisov_e_pokanil_merkel_na_sreshtata_na_kitai_i/", "text": "Премиерът Бойко Борисов е поканил канцлера Ангела Меркел да участва като специален гост в срещата на върха \"Групата 16+1\" на 7 юли. Това се разбира от съобщение на Министерството на външните работи за посещението на вицепремиера  Екатерина Захариева  в Германия, което се провежда днес. За срещата на 16+1 \"ще пристигне китайският министър-председател  Ли Къцян,  а премиерът Борисов изпрати покана до канцлера Ангела Меркел за участие като специален гост\", пише в съобщението. Лидери от 16 държави – Китай и страни от Централна и Източна Европа, ще се срещнат в София тази седмица на фона на месеци напрежение заради търговските маневри на Съединените щати и разделения в ЕС за китайските инвестиции. В шестата година на събитието София ще е домакин след Варшава (там бе първата среща през 2012 г.), Букурещ, Белград, Сиджоу (единствения домакин извън Европа), Рига и Будапеща. Китай не скрива, че във формата \"16+1\" търси платформа за икономическо сътрудничество в инфраструктурния сектор - по същото време, когато президентът Си Цзинпин работи активно по проекта \" Един пояс, един път \", в който Европа е крайна точка. Работите по отделни звена от него (пътища, жп линии, енергийна инфраструктура и др.) са по-лесни в двустранен формат - в разговори със страните от Централна и Източна Европа поотделно, - отколкото ако партньорът е Европейската комисия, смятат пък европесйки представители. Междувременно някои страни от Централна и Източна Европа, чиято остра реторика в последните години често е насочена срещу Брюксел, се надпреварват да изтъкват добрите си отношения с Китай и да предлагат на компании от азиатската страна повече бизнес възможности. Най-високопоставеният китайски представител на срещата ще е премиерът Ли Къцян. Гости в София ще са и лидери от Албания, Босна и Херцеговина, Естония, Латвия, Литва, Македония, Полша, Румъния, Словакия, Словения, Сърбия, Унгария, Хърватия, Черна гора и Чехия. Отвъд срещата \"16+1\" на 6 и 7 юли Ли ще се срещне с президента на България Румен Радев, премиера Бойко Борисов и други представители.", "date": "2018.07.02", "title": "Борисов е поканил Меркел на срещата на Китай и Източна Европа"}
{"url": "https://www.dnevnik.bg/bulgaria/2018/07/02/3209868_unicef_i_bulgariia_zapochvat_nova_programa_za/", "text": "Днес Министерството на външните работи на България прие акредитивните писма на д-р Джейн Муита като представител на УНИЦЕФ в България - така започва нова глава на сътрудничество между Детския фонд на ООН и Правителството на България, съобщиха от УНИЦЕФ. \"С нетърпение очаквам да работя с екипа си в България в подкрепа на правителството, за да подобрим заедно резултатите за децата в рамките на мандата на УНИЦЕФ\", каза д-р Муита по време на срещата със зам.-министъра на външните работи на България Юрий Щерн. УНИЦЕФ и правителството на Република България продължават традиционно ползотворното си сътрудничество с нов  програмен период 2018-2022 г. , който подкрепя националните усилия за гарантиране, че всички деца и юноши в страната, включително тези в най-неравностойно положение, се ползват от правата си и развиват своя пълен потенциал в приобщаващо и закрилящо общество. Д-р Муита и екипът ѝ ще работят за постигане на устойчиви резултати чрез четири програмни компонента: ранно детско развитие и система за публична грижа за деца; приобщаващо предучилищно и училищно образование; превенция на насилието, защита на жертвите и достъп до правосъдие за всички деца; и партньорства за наблюдение, комуникация и насърчаване на правата на детето в България и по света. УНИЦЕФ ще работи заедно с правителството, държавните институции, партньорите от агенциите на ООН, медиите, частния сектор, академичните среди, организациите на гражданското общество, родителите, децата и юношите за реализиране на програмата.", "date": "2018.07.02", "title": "УНИЦЕФ и България започват нова програма за сътрудничество за периода 2018-2022 г."}
{"url": "https://www.dnevnik.bg/biznes/2018/07/02/3209762_nap_planira_pone_25_hil_proverki_po_chernomorieto/", "text": "От утре НАП започва традиционната лятна проверка по българското Черноморие. Тя ще продължи до края на сезона и ще обхване цялото Черноморско крайбрежие, а не само големите курорти - съобщава НАП. Стотици данъчни инспектори, съвместно с други държавни органи, ще проверяват главно отчитането на обороти и издаване на касови бележки. Освен основните търговски обекти - хотели, ресторанти, барове, паркинги, магазини и т.н., в списъка за проверка влизат борси и тържища, които снабдяват хотелите с храни и напитки. От агенцията пропомнят, че освен обичайната глоба, санкцията за нарушителите ще бъде и незабавно запечатване на търговския обект. Целта е да се насърчи доброволното спазване на данъчните изисквания. Тази година се очаква да се направят около 25 000 явни и скрити проверки, като някои от тях ще са на принципа \"таен клиент\", но едновременно с това ще патрулират и съвместни екипи на НАП и правоохранителните органи с отличителни знаци. Приходното ведомство отново ще използва дистанционната връзка на всеки касов апарат със сървърите си, за да може да открива търговци, чиито обороти се различават значително от обичайните. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на  infocenter@nra.bg .", "date": "2018.07.02", "title": "НАП планира поне 25 хил. проверки по Черноморието"}
{"url": "https://www.dnevnik.bg/sport/2018/07/02/3209832_stanimir_stoilov_poluchi_venec_na_pobeditelia/", "text": "Треньорът по футбол Станимир Стоилов беше удостоен от министъра на младежта и спорта Красен Кралев с най-високото държавно отличие в областта на спорта  \"Венец на победителя\" . Настоящият национален селекционер на Казахстан получи венеца по повод навършването на 50 години и приноса си към футбола. \"За мен е огромна чест да бъда сред елита на българските треньори. Аз се чувствам винаги отговорен за българския футбол\", каза Стоилов и отчете приноса на спортното министерство за изграждането на много стадиони и игрища в последните години. Стоилов започна треньорската си кариера в \"Левски\", където спечели шест трофея четири години. Той изведе тима до четвъртфинал в Купата на УЕФА и участие в групите на Шампионската лига. След това работи в \"Литекс\", националния отбор и \"Ботев\" (Пловдив) преди да поеме \"Астана\". В Казахстан Стоилов изведе отбора до четири поредни титли, купа и суперкупа, както и участие в групите на Шампионската лига и Лига Европа. От началото на 2018 г. специалистът е начело на националния тим на Казахстан. Специалистът обясни, че в последните години много случайни треньори са водили големите клубове. \"Не може случайни хора да водят, а доказани треньори да са пренебрегвани. Във футбола в крайна сметка гледат какво си постигнал, всичко друго са само празни приказки. Лошото е, че и ние не успяхме да се обединим\", каза Стоилов. Той загатна, че в \"Левски\" и ЦСКА могат да се преборят с \"Лудогорец\" стига да направят добра подготовка: \"Винаги ролята на треньора е била важна\". Според Стоилов обаче наставникът на \"Левски\" Делио Роси изглежда незаинтересован от името на клуба.", "date": "2018.07.02", "title": "Станимир Стоилов получи \"Венец на победителя\""}
{"url": "https://www.dnevnik.bg/sviat/2018/07/02/3209829_nad_270_hil_dushi_sa_napusnali_domovete_si_zaradi/", "text": "За две седмици, откакто сраженията се ожесточиха в Югозападна Сирия, над 270 хил. души са напуснали домовете си, съобщи за \"Ройтерс\" представител на ООН по въпросите на бежанците в Йордания. В края на миналата седмица данните на ООН бяха за около 120 хил. души, избягали от сраженията около град Дераа и съседни провинции, много от които  тръгнаха към района на границите  с Йордания и Израел. По-късно броят достигна 160 хил. Преди говорителят на Върховния комисариат на ООН за бежанците Мохамад Хауари да представи данните на организацията, тя предупреждаваше за хуманитарна катастрофа заради последния етап от правителствената, подкрепята от Русия офанзива срещу един от последните контролирани от бунтовници райони в Сирия. Йордания, приела 650 хил. бежанци, и Израел, казаха още миналата седмица, че няма да приемат още бежанци. Йорданският външен министър Айман Сафади обаче каза, че страната му ще изпрати доставки с помощи за засегнатите по границата, когато сирийските власти дадат разрешение за това. Израелски медии пък съобщават, че независимо от съпротивата, която израелският кабинет изразява срещу отварянето на границите, армията полага усилия да се грижи за засегнатите.", "date": "2018.07.02", "title": "Над 270 хил. души са напуснали домовете си заради сраженията в Югозападна Сирия"}
{"url": "https://www.dnevnik.bg/bulgaria/2018/07/02/3209802_imenata_na_firmite_shte_se_izpisvat_veche_v_sudebnite/", "text": "Върховният административен съд въвежда нови правила за заличаване на лични данни с цел да се постигне по-голяма прозрачност и публичност на информацията. От информацията, качена на сайта на ВАС, се разбира, че в съобщенията за съдебните актове, които се публикуват в интернет, вече няма да се заличават имената на фирмите, БУЛСТАТ и техните координати. Изключение обаче ще правят едноличните търговци, ако в тяхното наименование се съдържа името на физическото лице. В момента в съобщенията за съдебните решения се заличават фирмите , а за физическите лица се посочват само инициалите и трябва да се гадае за кого се отнася съдебният акт. Според новите правила при физическите лица първото име ще се изписва с инициал с точка, презимето ще се заличава, а фамилията ще се изписва изцяло. Ще бъдат премахвани обаче допълнителните елементи, които биха позволили установяването на съответните лица, например професия, месторабота, длъжност. Което ще прави идентифицирането трудно, както и досега. Няма да се заличават имената на областните управители, на партиите, сдруженията и административните органи, държавните институции, медиите, имената на нотариусите и съдиите (освен ако са страна по делото). От имената на министри, политици, кметове, председатели на общински съвети и инициативни комитети ще се заличава само презимето. \"Целта на новите правила е да постигнем по-висока прозрачност и баланс между необходимостта от информираност и общодостъпност на информацията и защитата на личните данни на страните по делата\", коментира председателят на ВАС Георги Чолаков. Досега ВАС се противопоставяше на идеята за облекчаване на заличаванията с мотив опазване на личните данни, въпреки практиката на европейските съдебни институции. Съдът на Европейския съюз например обявява имената на страните по делата и в прессъобщенията. У нас в съобщенията за съдебните решения се посочват само инициалите и трябва да се гадае за кого се отнася съдебният акт. Новата инициативата на ВАС за премахване на ненужни заличавания - например на фирми, политици, партии, отразява и практиката на европейските съдебни структури, коментира председателят на ВАС Георги Чолаков. Той ще инициира да бъдат приложени и в 28-те административни съдилища новите облекчени правила, за да има единен стандарт при предоставянето на информацията на медиите и обществото в цялото административно правораздаване.", "date": "2018.07.02", "title": "Имената на фирмите ще се изписват вече в съобщенията на съда"}
{"url": "https://www.dnevnik.bg/bulgaria/2018/07/02/3209849_bulgarsko_grajdanstvo_sa_poluchavali_narkotrafikanti/", "text": "От извършител на убийство в Молдова през участник в отвличане в Хърватия до наркотрафиканти в Германия. И такива хора са се сдобили с българско гражданство за периода 2005 - 2015 г., показва справка от края на 2016 г., с която  \"Капитал\"  разполага. Справката обобщава 45 случая на хора, които са получили българско гражданство, а след това са били лишени от него, тъй като са били осъдени за престъпления или са обявени са издирване във връзка с водени разследвания. В половината от случаите престъпленията са били извършени, преди кандидатите да получат български паспорт. Най-много са казусите с македонски граждани (33), на следващо място са молдовци, сърби и албанци. Престъпленията, за които са били осъждани, са най-различни - от въоръжени грабежи, убийство, наркотрафик, кражби до измами и пране на пари. В най-голямата група казуси става дума за престъпления, извършени от македонци/молдовци в собствените им държави. Има осъдени в Германия (8 случая), Швейцария (2 случая), Австрия (4 случая), Гърция (2 случая), Италия (3 случая) и по един случай в Чехия, Словакия и Хърватия. Източникът на \"Капитал\", предоставил информацията, коментира, че справката е непълна, а в пълния си вид тях обхваща 114 казуса на отнето гражданство със същите мотиви за същия период. Законът за българското гражданство предвижда, че натурализация може да бъде отменена, ако бъде установено, че кандидатът си е послужил с неверни данни и факти, за да придобие гражданство, или е укрил факти. Същевременно за придобиване на гражданство на това основание законът поставя условие кандидатът да не е осъждан за умишлено престъпление от общ характер от български съд и срещу него няма образувано наказателно производство за такова престъпление, освен ако е реабилитиран. Друг текст в закон сочи, че лице, което е придобило българско гражданство по натурализация, може да бъде лишено от него, ако е осъдено с влязла в сила присъда за тежко престъпление против републиката, при условие че се намира в чужбина и не остава без гражданство. По-рано днес министърът на вътрешните работи  Валентин Радев заяви  в ефира на \"Нова телевизия\", че за последните пет години 143 кандидати за българско гражданство са били издирвани чрез мрежата за полицейско сътрудничество Интерпол. Той коментира  искането на ДПС  за парламентарна анкетна комисия, която да провери разследване на френски журналисти за това, че България е дала гражданство на 114 души, обявени за международно издирване. Самата инициатива на ДПС пък е мотивирана с публикация на стари данни за броя на издирваните натурализирани български граждани, отбелязва \"Капитал\".", "date": "2018.07.02", "title": "Българско гражданство са получавали наркотрафиканти, убиец и измамници"}
{"url": "https://www.dnevnik.bg/sviat/2018/07/02/3209752_zashto_v_rusiia_se_poiaviha_varshavski_i_transilvanski/", "text": "В руската армия се появиха военни части с имена на градове и райони от съседни и близки държави като Полша, Украйна и Беларус. Това стана с  няколко указа  на президента и главнокомандващ Владимир Путин от 30 юни, които са публикувани днес и влизат незабавно в сила. Имената са почетни, а целта е \"да се съхранят славните воински исторически традиции и да се възпитават военнослужащите в дух на преданост към Отечеството и верност към воинския дълг\". Сред частите с имена от днешна Украйна са 6-ти танков полк, който вече се нарича \"гвардейски Лвовски\", 68-и танков полк \"гвардейски Житомиро-Берлински\", а 168-и танков полк става \"гвардейски Нежински\". Това се прави в памет на участието на тези полкове в освобождаването на изброените градове по време на Втората световна война. Заповедта за присъждане на името \"Житомирски\" за пръв път е издадена от Йосиф Сталин на 1 януари 1944 г. - за 93-та танкова бригада, на базата на която по-късно е създаден 68-и полк, разформирован след разпадането на СССР и възстановен през 2017 г. Почетните имена, свързани с Беларус, са за 90-а гвардейска Витебско-Новгородска дивизия, 856-и гвардейски самоходен артилерийски Кобрински полк, както и за 102-и мотострелкови Слонимско-Померански полк. За 90-а дивизия отново става дума за възстановяване на имена, връчени от Сталин през 1943-1944 г., като тази бойна част е известна и с участието си в операция \"Дунав\" - смазването на т.нар. Пражка пролет в Чехословакия през август-септември 1968 г. След разпадането на бившия съветски блок тя е изведена от Полша през 1992 г. и разформирована пет години по-късно. На 1 декември 2016 г. дивизията бе възродена само под името 90-а гвардейска танкова. Столицата на Полша е уважена в името на 381-ми гвардейски артилерийски Варшавски полк. \"Трансилвански\" вече се нарича 400-ният самоходен артилерийски полк. Друга възродена дивизия е 150-а мотострелкова, която след указа на Путин се нарича Идрицко-Берлинска. Тя участва в щурма на Берлин през 1945г. и е разформирована през декември 1946г. Седем десетилетия по-късно - през май 2016г., Министерството на отбраната решава да я създаде отново и да я базира в Милерово близо до границата с Украйна.", "date": "2018.07.02", "title": "Защо в Русия се появиха Варшавски и Трансилвански полкове"}
{"url": "https://www.dnevnik.bg/zelen/2018/07/02/3209842_na_jivo_ot_gnezdoto_grijite_za_novoizljupeni_egipetski/", "text": "Животът на семейство египетски лешояди: ежегодното пристигане в гнездото им в България, снасянето на първото яйце, излюпването на малките (общо девет досега), родителските грижи, първият полет... Вече седем години всеки желаещ може да наблюдава \"на живо\" тези важни и вълнуващи моменти от живота на двойката от световно застрашения вид и да следи тяхната отдадена грижа за новоизлюпените малки.  Достъп до гнездото им осигурява  сайт ( www.LifeNeophron.eu) , който излъчва на живо от гнездото в района на \"Натура 2000\" зона Провадийско-Роякско плато. Това става чрез инсталирана през 2012 г. камера. Малките се излюпиха едва преди броени дни, защото тази година двойката замъти много късно – в края на април. Традиционно това става в началото на юни, обясняват специалистите от Българското дружество за защита на птиците. Специализираната камера за наблюдение на диво гнездо на египетски лешояди е единствената в света и беше монтирана от Българското дружество за защита на птиците по такъв начин, че да се слива със скалите и да не притеснява лешоядите.  През тези 7 години благодарение на камерата получихме ценна информация за поведението и хранителните навици на световно застрашения египетски лешояд, необходима за дейностите по неговото опазване. Събрахме огромен видеоматериал, който използвахме в създаването на филма \"Животът на египетския лешояд\", съобщават от БДЗП. Интересът към случващото се в гнездото е голям: от общо 180 страни от цял свят посещенията на  сайта  са над 60 000 души. \"Вниманието и интересът на хората, тяхната загриженост за бъдещето на египетския лешояд са ключови за неговото опазване\", подчертават природозащитниците. ", "date": "2018.07.02", "title": "На живо от гнездото: Грижите за новоизлюпени египетски лешоядчета"}
{"url": "https://www.dnevnik.bg/biznes/2018/07/02/3209891_firmata_spriala_turga_za_400_lineiki_deistvala/", "text": "Фирмата, обжалвала обществената поръчка за доставка на 400 линейки, действа злоумишлено като не внася дължимата държавна такса и така пречи на съда да разгледа оплакването й, се казва в съобщение на Министерството на здравеопазването. Дружеството със 100 лв. капитал \"Вайнман Технолоджи\" ЕООД за втори път спира търга, който беше обявен първоначално през април. Комисията за защита на конкуренцията остави без уважение искането на \"Вайман\" и поръчката беше подновена през юни. Последва нова жалба от същата компания. В момента по съдебен ред следва да се връчи призовка за плащане на дължимата такса от фирмата - жалбоподател. Тя все още не е открита на посочения от нея адрес, информира здравното министерство. Обществената поръчка за купуването на линейките е част мащабния инвестиционен проект за модернизация на системата за спешна медицинска помощ в цялата страна. Общият бюджет по проекта е над 163 млн. лв. като включва и модернизация на 237 обекта от системата за спешна медицинска помощ.", "date": "2018.07.02", "title": "Фирмата, спряла търга за 400 линейки, действала злоумишлено"}
{"url": "https://www.dnevnik.bg/photos/2018/07/02/3209753_fotogaleriia_kak_latviicite_tachat_folklora_si/", "text": "Столицата на Латвия Рига е домакин на традиционния празник на народните песни и танци. ", "date": "2018.07.02", "title": "Фотогалерия: Как латвийците тачат фолклора си"}
{"url": "https://www.dnevnik.bg/detski_dnevnik/2018/07/02/3209942_dogodina_maturata_po_bulgarski_ezik_sled_7_klas_ostava/", "text": "Догодина матурата по български език и литература за седмокласниците остава същата, са успокоили от министерството на образованието в отговор на препоръка, изпратена от омбудсмана Мая Манолова, съобщиха от пресцентъра на омбудсмана. В началото на юни от образователното министерство съобщиха, че  променят съдържанието на изпита , като той вече ще включва не само съдържанието от задължителната подготовка в седми клас, а и това от шести и пети. В институцията на обществения защитник са постъпили десетки жалби от родители на бъдещи седмокласници и шестокласници, в които заявяват позицията си срещу това намерение. Родителите протестират, тъй като техните деца, набор 2005 г. и набор 2006 г., са заварено положение и се оказват неподготвени за новите промени. Според родителите е резонно промени да се отнасят за бъдещите петокласници – набор 2007 г. В отговор до омбудсмана Мая Манолова министърът на образованието и науката Красимир Вълчев уверява, че \"Eкспертите в МОН се съобразиха с обществените нагласи и с интересите на учениците, затова ще предложат в НВО по БЕЛ през учебната 2018/2019 година да бъде включено учебно съдържание от компонент литература само за 7 клас\".", "date": "2018.07.02", "title": "Догодина матурата по български език след 7 клас остава същата, успокояват от министерството"}
{"url": "https://www.dnevnik.bg/sport/2018/07/02/3209938_federer_zapochna_pohoda_kum_deveta_titla_na_uimbuldun/", "text": "Роджър Федерер започна с бърза победа участието си на  \"Уимбълдън\"  6:3, 6:3, 6:4 срещу Душан Лайович за едва 79 минути. Швейцарецът се представи на много високо ниво от първия си мач и не допусна никакви спадове. Федерер реализира осем аса и направи само една двойна грешка. Швейцарецът вкара 71% от първия си сервис и спечели 91% от точките разиграни при него. Той се представи много силно при играта на мрежата, където спечели 22 от всички 27 разигравания. Федерер реализира 35 уинъра при 16 непредизвикани грешки. При Лайович завършващите удари бяха едва 14, а грешките – 24. \"Щастлив съм, защото се представих добре от самото начало. Чувствам се като у дома тук, а това е много важно. Във всеки един от сетовете започнах с ранен пробив, което ми помогна да съм концентриран и да контролирам мача\", каза Маестрото при началото на 20-ото си участие в Лондон. Той обясни, че преди турнира е чувствал нервност. \"Усещането тук винаги е различно, но пред тази публика се преминава по-лесно през напрежението. Надявам се да поддържам това високо ниво и в следващите мачове. Хубаво беше, че и моите деца бяха на корта, за да ме гледат\", добави Федерер. Маестрото записа 92-,а победа на кортовете в \"Ол Инглънд клъб\", където има едва 11 загуби от 1999 г. Именно балансът му на \"Уимбълдън\" е най-добър на всички турнири от Големия шлем. Двамата се срещнаха едва за втори път, при това отново на \"Уимбълдън\". Преди година Федерер отстрани Лайович във втори кръг, отново с победа в три сета – 7:6 (0), 6:3, 6:2. Сега Маестрото беше още по-убедителен. Във втория кръг носителят на 20 титли от Големия шлем ще срещне от двойката Лукаш Лацко и Бенжамен Бонзи. Първият сет продължи едва 20 минути, като Федерер потегли с летящ старт. Осемкратният шампион в Лондон реализира три пробива и беше много стабилен срещу 58-ия в света. Резултатът беше равен само до 1:1, но последва наказателна акция на Маестрото. Лайович спечели първия гейм в срещата, а после дойде серия от шест поредни за Федерер, който безпроблемно взе първата част. В нея той беше безупречен – реализира един ас, беше 89% на първия си сервис и 67% при втори. Във втората част Федерер поведе набързо с 3:0, като увеличи серията си от поредни геймове до девет. Той взе ранно предимство срещу Лайович и след това нямаше никакви проблеми просто да поддържа разликата със сърбина. Лайович стигна само до това да вземе три от подаванията си след много оспорвани геймове, докато Федерер във втори пореден сет не даде нито точка за пробив на съперника си. Той увеличи много сериозно предимството си в статистически план, като реализира шест аса и повиши още спечелените точки на първия си сервис. Маестрото затвори втория сет за 29 минути, като в него спечели 94% от точките на първи сервис и 56% на втори. В последния трети сет Федерер започна с ранен пробив, което му позволи да го затвърди и да поведе с 2:0, след което нямаше никакви проблеми. Лайович взе четири гейма, но нямаше сили за нищо повече срещу поставения под №1 в Лондон. Двубоят се разви изцяло по вкуса на Маестрото, след като 73% от разиграванията бяха с продължителност между нула и четири удара. Само веднъж Федерер и Лайович влязоха в дълго разиграване с повече от девет удара и то беше спечелено от швейцареца. В друг мач от първи кръг финалистът от миналата година Марин Чилич се нуждаеше само от 1.49 часа, за да се справи с японеца Йошихито Нишиока – 6:1, 6:4, 6:4. Хърватинът нямаше никакви проблеми срещу №256 в света, като показа най-доброто от играта си. Поставеният под №3 в Лондон завърши с 21 аса и четири двойни грешки. Той спечели 41 от 46 точки разиграни при първия му сервис. Освен това Чилич защити и петте точки за пробив, които даде на Нишиока. В следващия кръг Чилич ще срещне победителя от мача между австралиеца Джейсън Къблър и аржентинеца Гуидо Пея. В турнира при дамите шампионката от US Open Слоун Стивънс изненадващо напусна още в първи кръг. Американката загуби от Дона Векич в два сета – 1:6, 3:6 за час и 12 минути. Представителката на Хърватия направи много силен мач и пречупи четвъртата поставена в Лондон. Векич реализира шест пробива в срещата, докато Стивънс успя само два пъти да вземе подаването на 55-ата в света. Хърватката направи девет двойни грешки, но дори това не успя да я спре. Уинърите на Векич бяха 12, докато непредизвиканите грешки 16.", "date": "2018.07.02", "title": "Федерер започна похода към девета титла на \"Уимбълдън\" с експресна победа"}
{"url": "https://www.dnevnik.bg/biznes/companii/2018/07/02/3209968_kzk_naloji_globi_na_dve_firmi_za_neloialna/", "text": "Комисията за защита на потребителите санкционира две фирми за действия в противоречие с добросъвестната търговска практика. \"Лукс Лимо Рент\" ЕООД и \"Параграф СХ\" ЕООД купили от вносителя на БМВ и \"Мини Ауто Бавария\" 80 коли от двете марки със сериозна отстъпка. Въз основа на сключени с \"Ауто Бавария\" договори те не трябвало да ги прехвърлят на трети лица до изтичането на определен период или пробег. В разрез с поетото договорно задължение, в рамките на няколко дни след регистрацията, ответните дружества прехвърлят фактическата власт върху новите автомобили на трети лица, като по този начин нелоялно извличат конкурентно предимство на съответния пазар, е мнението на КЗК. Решението на комисията е да глоби \"Лукс Лимо Рент\" ЕООД с 49 350 лв, което е 7% от общия оборот за 2017 година, а \"Параграф СХ\" ЕООД с 66 690 лв - или 3% от общия оборот за 2017. Любопитен детайл в случая е, че заради препродажбата на напрактика новите автомобили на по-ниска цена от пазарната, \"Ауто Бавария\" е трябвало да плати неустойка на производителя на БМВ и Мини \"Байерише Моторен Верке\" - Мюнхен, малко над 390 хиляди лева. Решението на КЗК подлежи на обжалване.", "date": "2018.07.02", "title": "КЗК наложи глоби на две фирми за нелоялна конкуренция при продажба на нови автомобили"}
{"url": "https://www.dnevnik.bg/skorost/2018/07/02/3209980_za_vtori_poreden_den_na_trakiia_stana_katastrofa_s/", "text": "Две коли и товарен автомобил се удариха днес малко преди 16.30 часа в района на разклона за град Раковски на автомагистрала \"Тракия\", като двама души са загинали, а един ранен, съобщиха от МВР. По данни на БНР сред загиналите е млада жена, която е била обявена за издирване от столичното Осмо районно управление. По първоначална информация тя е била наркозависима. Заради инцидента магистралата беше затворена за около три часа, като се използваше обходен маршрут (автомагистрала \"Тракия\", Шишманци, Раковски, Калековец). На мястото има екипи на полицията и Бърза помощ. По информация на Би Ти Ви кола се е ударила в спрял камион в аварийната лента, след което се е завъртяла и е ударила друга кола. Задръстването по магистралата достигна няколко километра. За втори пореден ден на \"Тракия\" става катастрофа с жертви, след като вчера загинаха три жени и дете, като магистралата пак беше затворена за часове.", "date": "2018.07.02", "title": "За втори пореден ден на \"Тракия\" стана катастрофа с жертви, която затвори магистралата за часове"}
{"url": "https://www.dnevnik.bg/evropa/2018/07/02/3209778_nad_15_hil_mladeji_ot_es_shte_putuvat_bezplatno_s_vlak/", "text": "Инициативата DiscoverEU (\"Открий ЕС\") на Винсънт-Имануел Хер и Мартин Шпеер, целяща младежи от Европейския съюз, които навършват пълнолетие, да пътуват с влак напълно безплатно за един месец в рамките на ЕС, вече започна. Макар и първоначалната идея на двамата германци да е била по-амбициозна, обхващайки всеки един 18-годишен гражданин на ЕС и предоставяйки му възможността да пътува в 30 държави, нейната алтернатива е одобрена от Европейската комисия. В самото начало на реализацията на идеята целта е била да бъде предоставен ваучер за билет Interrail (билет за многократно пътуване с влак в Европа) като подарък за 18-ия рожден ден на всеки европейски тийнейджър, който да е валиден 6 години и да важи за всички държави в ЕС. Двамата германци все още не са се отказали от тази концепция, но до момента финансиране е намерено само за около 15 хил. младежи, родени между 2 юли 1999 и 1 юли 2000 г. в държава - членка на ЕС, съобщава  Европейският младежки портал . Тийнейджърите, отговарящи на тези критерии, имаха възможност да кандидатстват от 12 до 26 юни, а избраните на случаен принцип бяха информирани на 28 юни, че печелят билета за пътуване. Сегашният проект Discover EU включва пътуване в минимум една и максимум четири държави. То трябва да започне най-рано на 9 юли и да приключи не по-късно от 30 септември, като продължителността му ще е максимум 30 дни. Ще бъдат покрити пътните разходи единствено между самите държави, т.е. билет Париж - Барселона е включен, но придвижване в самата държава (напр. Барселона - Мадрид) се приема за страничен разход. Също така при преминаване през дадена държава тя не се счита за една от четирите избрани от участника. Късметлиите, спечелили билет, няма сами или чрез агенция да резервират билетите си, а външен изпълнител ще се свърже с тях преди пътуването, за да организира самото придвижване. Въпреки че при кандидатстването си младежите избират дали да пътуват сами или като приятелска група, много от самостоятелните участници, дори и от различни националности, се запознават онлайн и планират заедно да опознаят Европа. Не само с тази цел е създадена  официалната група във \"Фейсбук\" , но и за да окуражи тийнейджърите да споделят своите преживявания в социалните мрежи. Според  сайта  на проекта следващата сесия, през която ще се приемат кандидатури, следва да бъде обявена през есента.", "date": "2018.07.02", "title": "Над 15 хил. младежи от ЕС ще пътуват безплатно с влак, за да опознаят Европа"}
{"url": "https://www.dnevnik.bg/video/novinite_na_bnt/2018/07/02/3209990_video_drugite_novini/", "text": "Измериха най-ниската температура на Земята - минус 98.6 градуса Маратон за изкачване на НДК \"Светът е голям и спасение дебне отвсякъде\" със специална прожекция в Брюксел Пет камери запечатаха гнезденето на уникални птици Фестивалът в Карлови Вари почита големите режисьори Най-дългият шал на света", "date": "2018.07.02", "title": "Видео: Другите новини"}
{"url": "https://www.dnevnik.bg/skorost/2018/07/02/3210002_iasni_sa_kandidatite_koito_iskat_da_razshiriat_putia/", "text": "Отворени са ценовите оферти в обществените поръчки за избор на изпълнители за модернизацията на 31.5 км от пътя между ГКПП Калотина и Сливница, съобщиха от агенция \"Пътна инфраструктура\". Отсечката е разделена на две части, като четири компании искат да изградят пътя от границата до пътния възел при Драгоман. Индикативната стойност на този обект е 141 667 715 лв. без ДДС, като част от средствата са осигурени от Механизма \"Свързана Европа\". \"СТРАБАГ БПА\" ДЗЗД, с участници: \"Щрабаг\" ЕАД, \"Страбаг Сп. з.о.о., Полша\" и \"Битумина ГмбХ-България\" ЕООД са готови да изпълнят проекта за 137 491 883.28 лв. без ДДС. \"Хидро-вод строй\" ДЗЗД, в което са: \"Хидрострой\" АД и \"Водстрой 98\" АД са подали оферта за 139 630 000 лв. без ДДС, Обединение \"Калотина – София\", в което са \"Джи Пи Груп\" АД, \"Контратас Инглесиас\" АД и \"Трансконсулт-22\" ООД, е оценило работата си на 140 147 188.40 лв. без ДДС. Последната оферта е на \"ГБС Инфраструктурно строителство\" АД и тя е 141 502 699.24 лв. без ДДС. Проектът предвижда уширение на съществуващия път, а в отделни участъци. Отсечката ще бъде с по две ленти за движение в посока и лента за аварийно спиране. Ще бъдат построени 10 големи съоръжения, две от които са при пътните възли \"Калотина\" и \"Драгоман\". Срокът за изпълнение на поръчката е 852 календарни дни. Другата обществена поръчка е за изготвяне на технически проект и строителство на участъка между Драгоман и Сливница с индикативна стойност 117 млн. лв. без ДДС. Тук финансирането е от републиканския бюджет, а кандидатите са два. Офертата на \"ГБС Инфраструктурно строителство\" АД е за 97 800 298.60 лв. без ДДС, а на обединение \"Геопът Запад\", в което са \"Пътстрой-92\" АД и \"Геострой\" АД, е 113 823 688 .90 лв. без ДДС. Проектът предвижда уширение на съществуващия път до габарит 27 м, с което двулентовият първокласен път ще стане четирилентов, което ще позволи достигане на проектна скорост от 110 км/ч. Срокът за изпълнение на поръчката е 910 календарни дни. Пътят между ГКПП Калотина и Сливница е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута, който е най-краткият път, свързващ Западна Европа с Близкия и Средния изток. Участъкът ГКПП Калотина – София осигурява връзка към трансевропейски коридор \"Ориент/Източно Средиземноморски\". Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението Запад-Изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение.", "date": "2018.07.02", "title": "Кандидатите за разширението на пътя от Калотина до Сливница обявиха цените си"}
{"url": "https://www.dnevnik.bg/sport/2018/07/02/3210018_sezon_2019_vuv_formula_1_shte_startira_sedmica_po-rano/", "text": "Следващият сезон във  Формула 1  ще стартира със седмица по-рано, стана ясно след съобщение от организатора на Гран при на Австралия. По традиция състезанието в Мелбърн е първото за сезона, а в последните няколко години се провеждаше в последния уикенд на март. Сега промотърът на надпреварата в Австралия обяви датата 17 март. В последните години Гран при на Австралия беше измествана назад, за да може да се гледа по-лесно в Европа, когато традиционно се сменя времето. Сега обаче решението е, за да се облекчи календара през лятото. Очаква се през следващия сезон отново да има 21 състезания, както през 2018 г. В момента за пръв път в историята на Формула 1 има три старта в три поредни седмици и общо пет за шест уикенда. Почти сигурно Гран при на Германия, което се завърна в календара на Формула 1, ще отпадне още догодина, след като има договор само за един сезон. Очаква се от догодина в календара да влезе  улично състезание в Маями .", "date": "2018.07.02", "title": "Сезон 2019 във Формула 1 ще стартира седмица по-рано"}
{"url": "https://www.dnevnik.bg/bulgaria/2018/07/02/3210021_ako_tokut_poskupne_prez_esenta_moje_da_se_stigne_do/", "text": "Президентът на синдикалната федерация КНСБ Пламен Димитров предупреди, че през есента може да се стигне до протести, ако токът отново поскъпне. Той заяви пред Би Ти Ви, че ако за поредно тримесечие цената на електроенергията се увеличи, това ще даде пълно основание на хората да потърсят правата си чрез недоволство по улиците. Според него поскъпването на тока,  което влезе в сила от 1 юли , не е толкова голямо, за да се отрази на цените на всички продукти на пазара. По думите му единствено на работещите с природен газ може да се отразят малко повече новите цени. \"Не виждам причина да се вдигат цените на всички услуги заради 2% увеличение на електрическата енергията. Ако тенденцията продължи още едно тримесечие, есента ще видим по-скъпи цени на много повече услуги и продукти. Тогава ще има защо хората да излязат и да се противят\", каза Димитров. Той каза още, че в предприятията, в които има синдикални организации заплатите са средно с 14% по-високи от тези, в които няма подобна структура. Президентът на КНСБ допълни, че синдикатите са една от основните причини за плавното покачване на трудовите възнаграждения в страната.", "date": "2018.07.02", "title": "Ако токът поскъпне през есента, може да се стигне до протести, предупреди Пламен Димитров"}
{"url": "https://www.dnevnik.bg/sviat/2018/07/02/3209386_li_kucian_-_ikonomistut_koito_ne_uspia_da_stane/", "text": "На почти всички срещи на Китай и Централна и Източна Европа, откакто форматът \"16+1\" се появи за пръв път, делегацията на Пекин неизменно се води от лидер, който формално е \"вторият човек\" в Китай, но който често е засенчен от авторитета на президента Си Цзинпин. Ли пропусна единствено първата среща, тъй като през 2012 г., когато тя се проведе, той още не беше в новото ръководство на комунистическата партия, избрано месеци по-късно. През март следващата година той стана \"номер 2\" в партията и се превърна в един от шестимата (освен президента Си) членове на Постоянния комитет на политбюрото - орган, в който президентът (Си) е основната фигура, но и останалите имат право на дума при вземането на решения. Ролята му като \"втория човек\" след Си същевременно е сравнително ограничена, тъй като президентът  укрепи ролята си и консолидира власт , подобна на тези на Мао Цзедун и Дън Сяопин, а не толкова на следващите двама президента Дзян Дзъмин и Ху Дзинтао. Тя намаля още повече, след като върховният икономически съветник Лю Хъ (известен на запад като \"царя на икономиката\") получи някои от правомощията му, а доверени съюзници на Си  се издигнаха в йерархията . Така Ли се оказа в различна ситуация от китайските лидери в предходните 20 г., когато медиите в Китай и по света често се съсредоточаваха и върху президента, и върху премиера. Ако за Си понякога е по-важно да преструктурира партията и държавния апарат, Ли предпочита да работи за по-ефикасна икономика. За  лидерите, които ще пристигнат на срещата с него  в София, вторият преоритет е по-важен - те търсят лесна изгода в партньорството с Китай. Не съвсем отъпкан път  Икономистът, който вчера навърши 63 г., бе подкрепен за втори мандат на Националния народен конгрес на партията в Пекин. През 2013 г., когато зае поста, той тръгна по стъпките на бившия президент Ху Дзинтао - възходът в кариерата му бе свързан с ролята му в ръководството на Комунистическата младежка лига (младежка организация на партията), на която и двамата са били първи секретари. Разликата между тях е в поколенията - Ли е част от т. нар. \"пето поколение\", родени между 1945 и 1955 г., повечето от които са икономисти по образование или дори с опит в частния сектор. Премиерът, също икономист, впрочем защитава доктората си след необичаен избор. В годините след културната революция, вече член на Комунистическата партия и израснал в йерархията на местния колектив в Източен Китай, той отказва да стане \"наследник\" на местния клон на партията в Анхуй, откъдето е родом (предложението идва от баща му, към момента партиен чиновник в региона) и записва право в Пекин. На 40 г. вече е доктор по икономика, а дисертацията му получава наградата Сун Йефан - най-голямата награда в областта в Китай. Изместен Все пак Ли става важен партиен кадър като областен управител, но на съседна на неговата провинция - Хънан. При това е най-младият китаец на пози пост едва на 43 г. Китайската официозна преса го представя като скромен, странящ от големите банкети още при това първо голямо издигане, а и като решен да повиши благосъстоянието на Хънан, което и се случва за шестте години на поста до 2004 г. Три години по-късно той става част от Постоянния комитет на политбюро, а още година след това, през 2008 г., е и първи вицепремиер. Служи на поста по време на президента Ху, когото познава от времето си в Младежката лига. Заради връзките си с него (\"Асошиейтед прес\" дори го нарича \"протеже\" на Ху) първоначално е считан за възможен приемник на президента. Като доскоро оглавявал партията в Шанхай обаче Си Цзинпин успява да го измести в Постоянния комитет и това е причината накрая да получи вицепремиерското място. Заради позицията си в китайското правителство обаче той се оказва натоварен с най-важните задачи - отговаря за икономическото развитие, бюджта, ресурсите, околната среда. Наблюдава работата по големи проекти като язовира \"Три клисури\" и преноса на вода от богатия на речни ресурси юг към сухия север. Говори за нуждата от промяна в структурата на икономиката и преход от ръст, базиран на износ, към по-силно вътрешно потребление, за да се отговори на нуждите на бурно разрастващата се средна класа - идея, която доразвива като премиер от март 2013 г. насам. \"Ликономика\" и \"индекс Ли\" На поста той се сблъска и с практически проблеми - дълга на местните правителства, нарастващата пропаст между богати и бедни и други. Решението му е в т. нар. \"ликономика\" за намаляване на дълга и на стимулите за регионалните власти, давани от централния кабинет. По-късни идеи са данъчните облекчения за малкия бизнес и подобряването на инфраструктурата във вътрешноста на страната. С негов (публикуван от \"Уикилийкс\" като част от грамите на Държавния департамент на САЩ) коментар се свързва т. нар. \"индекс Ли Къцян\" за оценка на китайската икономика. Според документа Ли казал на американския посланик през 2007 г., че данните публикувани в провинция Ляонин данни за брутния вътрешен продукт са ненадеждни и той самият използвал три показателя за целта: обемът на товарите, превозвани с влак, потреблението на електричество и заемите, отпуснати от банки. В международен план той още като вицепремиер говори срещу протекционизма, а честите му пътувания в Европа и другаде, откакто ръководи правителството, се аргументират с нуждата за укрепване на търговски и други връзки. \"Вашингтон пост\" го определя като \"изключително интелигентен\", подчертава, че е научил английски без чужда помощ. Китай по негово време обаче е обвиняван в сериозни ограничения за чужди компании, които според критиците противоречат на тази визия (а самият Ли обеща \"честно отношение\" към тях в началото на първия си мандат). Освен това оценките на международни анализатори, които следят китайската политика, са, че ролята му във вземането на решения бе ограничена от непрекъснато нарастващия авторитет на Си и разминаващите се приоритети на двамата. Заради невъзможността да прокарва реформите си, някои от които се оказаха в ръцете на партийни структури, европейски и азиатски медии писаха миналата година, че той може и да не бъде преизбран като премиер, макар това да не се случи.", "date": "2018.07.02", "title": "Ли Къцян - икономистът, който не успя да стане президент на Китай"}
{"url": "https://www.dnevnik.bg/bulgaria/2018/07/02/3210029_bdj_se_sporazumia_s_bankite_kreditori_s_koeto_spria/", "text": "Българските държавни железници (БДЖ) са постигнали договорка за подписване на споразумение с банките кредитори по втори облигационен заем на дружеството. По този начин се спира и продажбата на активи на компанията, се уточнява на сайта на дружеството. От БДЖ подчертават, че до споразумението се е стигнало благодарение на проведените интензивни преговори през последните няколко седмици между екипите на Министерството на транспорта, информационните технологии и съобщенията, \"Холдинг БДЖ\" ЕАД и представители на облигационерите. \"Изплащането на оставащите задължения към финансовите институции ще се осъществи чрез предоставяне на възмездна финансова помощ от държавата, след като през юни 2017 г. Европейската комисия одобри държавна помощ за БДЖ в размер на 224 млн. лева\", пише в съобщението на дружеството. Преди месец се разбра, че  частен съдебен изпълнител продава половината сграда, в която се намира централата на БДЖ  в центъра на София, на ул. \"Иван Вазов\" 3. Веднага след това Министерският съвет одобри допълнително безвъзмездно финансиране за холдинга. Точната сума не беше посочена, но най-вероятно  финансирането ще е в размер на 20 млн. лв.  - толкова е сумата, запорирана от съда в сметките на \"БДЖ Пътнически превози\" по искане на международните кредитори.", "date": "2018.07.02", "title": "БДЖ се споразумя с банките кредитори, с което спря продажбата на активи на дружеството"}
{"url": "https://www.dnevnik.bg/sviat/2018/07/02/3209843_portugaliia_evropeiskata_durjava_koiato_iska_imigranti/", "text": "За разлика от повечето от европейските си партньори, които искат да намалят наплива на мигранти, португалското правителство залага на имиграцията, за да забави демографския спад. \"Имаме нужда от по-голяма имиграция и няма да проявяваме търпимост към каквато и да било ксенофобска риторика\", заяви категорично португалският премиер Антониу Коща под аплодисментите на активисти социалисти на конгреса на партията си в края на май. Потвърждавайки политика си на отвореност, тази седмица Португалия беше сред първите страни, съгласили се да приемат част от мигрантите от хуманитарния кораб  \"Лайфлайн\". А няколко часа преди лидерите от Европейския съюз да договорят в петък постигнатото с напрегнати преговори споразумение по този пораждащ разделение въпрос, португалското социалистическо правителство взе мерки да направи страната си по-привлекателна. \"Това беше много трудна среща на върха и привидното съгласие, изразено в споразумението, не прикрива дълбоките разногласия, които заплашват днес ЕС\", отбеляза със съжаление Антониу Коща след  преговорите в Брюксел , припомняйки, че страната му се е обявила за \"отговорна и солидарна\" политика в областта на миграциите. Коща - син на индийски писател от някогашната португалска колония Гоа - превърна демографския въпрос в едно от основните положения на политическата си програма, която ще отстоява на планираните за есента на 2019 г. парламентарни избори. Допитванията показват, че той има голяма подкрепа. Цел - 75 000 имигранти годишно Според изследване на фондация \"Франсишку Мануел душ Сантуш\", чиито заключения са в основата на правителствената стратегия, Португалия се нуждае от 75 000 нови жители годишно само да поддържа стабилна бройка на активното население. Делът на това население днес е само половината от общо 10.4 милиона жители на страната. В този контекст на заседание на министерския съвет в четвъртък социалистическото правителство прие няколко мерки за опростяване на процедурите за кандидатстване за виза от страна на студенти или предприемачи, които искат да създадат компания. Приетата разпоредба отваря възможност за \"механизъм за уреждане\" на статута на около 30 000 чуждестранни граждани, влезли в Португалия законно, но останали, без да имат разрешително нито за пребиваване, нито за работа. През трите години на рецесия след финансовата криза през 2011 г. над 300 000 португалци са напуснали страната в търсене на по-добри условия на живот, сред които и много дипломирани младежи. През 2017 г. португалският миграционен баланс отново е бил положителен - за първи път от шест години, показват данните на Националния статистически институт. Пак през 2017 г. португалските власти са издали 61 400 нови разрешителни за пребиваване, което е с 31% повече от предходната година. Според огласен в сряда доклад на граничната полиция чуждестранното население в страната се е увеличило с 6 процента до 422 000 души. Недостиг на работна ръка Страната се върна към растежа именно благодарение на бума в туристическия бранш и в чуждестранните инвестиции в имоти, но според представители на работодателите икономическото оживление продължава да се спъва от липсата на квалифицирана работна ръка. Постигнатото в петък европейско споразумение предвижда спасените в европейски води мигранти да бъдат репатрирани в различните страни - членки на ЕС, на доброволен принцип. Португалия вече участва в доброволната програма за преразпределяне на бежанци в Европа, предложена през януари от Европейската комисия и според която до две години ЕС би трябвало да приеме най-малко 50 000 бежанци от Африка и Близкия изток. В рамките на предишна програма за презаселване, продължила от 2015 г. до март тази година, Португалия даде подслон на 1552 бежанци, което я нарежда на шесто място сред приемащите страни след Германия, Франция, Швеция, Холандия и Финландия. Само че едва половината от тези хора са останали в Португалия. Останалите бързо са продължили към други страни с по-добри икономически перспективи като Германия или Великобритания, признават властите в Лисабон. /БТА", "date": "2018.07.02", "title": "Португалия: европейската държава, която иска имигранти"}
{"url": "https://www.dnevnik.bg/sport/2018/07/02/3210034_v_ritum_braziliia_preodolia_meksiko_i_stigna/", "text": "Бразилският национален отбор се класира за четвъртфиналите на световното първенство по футбол. Воденият от Тите състав се наложи с 2:0 срещу Мексико. \"Селесао\" изигра най-добрия си мач на първенството в Русия и заслужи мястото си в следващата фаза. Успехът в Самара дойде след головете на Неймар и Роберто Фирмино. Следващият съперник на Бразилия ще е победителят от мача между Белгия и Япония. \"Селесао\" стана най-резултатният отбор в историята на световните първенства. С двата си гола срещу Мексико южноамериканците вече имат общо 228 попадения на световни финали, като оставиха Германия (226) на второто място. Мексиканците отново не можаха да се справят с осминафиналите. Те приключиха в тази фаза на световното за седми пореден път. Мексиканците започнаха добре мача с организирана игра. Постепенно бразилският отбор пое контрол и се насочи в нападение. \"Селесао\" организира няколко хубави и опасни атаки през първата част. Най-доброто положение дойде в 25-ата минута, когато Неймар влезе от ляво в наказателното поле и отблизо стреля, но Гийермо Очоа спаси с адна ръка. Малко по-късно вратарят на мексиканците се справи и с удар на Габриел Жезус. Бразилците продължиха да атакуват и да създават повече опасности и след почивката. Тогава дойдоха и головете на Неймар и Фирмино. В 48-ата минута Очоа направи поредното си спасяване, като не позволи на Филипе Коутиньо да вкара. Три по-късно Бразилия поведе. Вилиан напредна отляво и пусна успоредно на голлинията, а хвърлилият се Неймар засече в празната врата. Натискът на \"селесао\" продължи и в 59-ата минута Очоа спаси удар на Паулиньо. Секунди по-късно Каземиро получи картон, заради който ще изпусне следващия мач на отбора си. В средата на втората част Неймар беше настъпен от Лаюн извън тъчлинията. Съдията прецени, че въпреки исканията на бразилците няма причина да даде картон на мексиканския футболист. Мексиканските атаки не бяха опасни, като въпреки старанието си отборът отправи само един точен удар за целия мач. Бразилците действаха активно и съумяха да вкарат втори гол. В 88-ата минута влезлият две минути по-рано Фирмино увеличи преднината на отбора си. Неймар пусна от ляво, Очоа отклони леко с крак, но футболистът на \"Ливърпул\" засече отблизо.", "date": "2018.07.02", "title": "В ритъм Бразилия преодоля Мексико и стигна четвъртфиналите на световното"}
{"url": "https://www.dnevnik.bg/sviat/2018/07/02/3210081_oshte_edna_jena_obvini_harvi_uainstiin_v_seksualno/", "text": "Срещу бившия холивудски продуцент Харви Уайнстийн, който бе обвинен в сексуално насилие от две жени, е предявено същото обвинение от трета жена, съобщи прокурор в Манхатън, цитиран от БТА. Предполагаемото насилие е извършено през 2006 г. В случай че бъде осъден, Уайнстийн може да получи присъда от най-малко 10 години затвор, а максималната възможна присъда е доживотен затвор. Предишните обвинения срещу Уайнстийн са свързани с предполагаемо сексуално насилие през 2013 г. и 2004 г. Не се дават никакви подробности за самоличността на третата жертва на сексуално насилие. Прокурорът отбеляза, че обвиненията срещу Уайнстийн са в резултат на \"невероятната смелост на жертви на сексуално насилие\", които решили да не премълчават истината. Шестдесет и шест годишният Уайнстийн пледира невинен след първото обвинение срещу него в края на май. Той бе задържан и след това освободен срещу гаранция от 1 милион долара. Уайнстийн трябва да носи електронна гривна и да не напуска територията на щатите Ню Йорк и Кънектикът.", "date": "2018.07.02", "title": "Още една жена обвини Харви Уайнстийн в сексуално насилие"}
{"url": "https://www.dnevnik.bg/sport/2018/07/02/3209866_snimka_na_denia_novite_drehi_na_kralia/", "text": "Роджър Федерер започна с победа 20-ото си участие на \"Уимбълдън\" и похода към девета титла.  , но не само играта му привлече внимание на централния корт в Лондон. След повече от десет години с екипите на \"Найки\", Маестрото се появи с екипировка на японската фирма Uniqlo, която вече ще го облича.", "date": "2018.07.02", "title": "Снимка на деня: Новите дрехи на краля"}
{"url": "https://www.dnevnik.bg/photos/2018/07/02/3209504_fotogaleriia_svetovnite_snimki_na_denia_-_2_juli_2018_g/", "text": "Модел представя част от колекцията на дизайнера Iris Van Herpen на изложението Haute Couture в Париж, Франция.", "date": "2018.07.02", "title": "Фотогалерия: Световните снимки на деня - 2 юли 2018 г."}
{"url": "https://www.dnevnik.bg/sport/2018/07/02/3210093_ataka_po_uchebnik_i_goliam_obrat_izpratiha_belgiia_v/", "text": "Белгия сътвори забележителен обрат и се класира за четвъртфиналите на световното първенство. Отборът губеше с 0:2 от Япония, но спечели с 3:2 в един от най-вълнуващите мачове на мондиала в Русия. Триумфът дойде след впечатляващата контраатака в 94-ата минута, завършена от Насер Шадли. Япония поведе с головете на Генки Харагучи и Такаши Инуй. Обратът на белгийците започна с попадението на Ян Вертонген и последвалия скоро след това изравнителен гол на Маруан Фелайни. В четвъртфиналите белгийците ще срещнат Бразилия. Петкратните световни шампиони  изиграха силен мач и победиха с 2:0 Мексико . Това е първият случай в историята на световните първенства, в който двама играчи от един отбор, влезли като резерви в мач от преките елиминации (Фелайни и Шадли), вкарват голове. Белгия е първият отбор от 1966 г. насам, който успява да направи пълен обрат в редовното време в мач от преките елиминации след изоставане с два гола. За последно това постигна Португалия при 5:3 срещу Северна Корея в четвъртфинал. Още през първото полувреме двубоят беше оспорван и вълнуващ с атаки към двете врати. Японците показаха добра организация и стабилна игра. Белгийците владееха повече топката и отправиха повече удари. Въпреки това опасности и интересни моменти имаше и пред двете врати, без обаче да се стигне до гол. Минута преди края Тибо Куртоа спаси удар на Юя Осако. След почивката мачът се оживи допълнително, а принос за това имаше първият гол на Япония. В 48-ата минута Харагучи получи в наказателното поле и стреля в долния ляв ъгъл, за да даде преднина на отбора си. Белгия можеше да отговори мигновено, но Еден Азар улучи греда. В 52-ата минута японците направиха хубава атака и топката беше подадена на Инуй, който със силен удар от разстояние удвои. Последва щурм на белгийците, а пропуски направи Ромелу Лукаку. В 69-ата минута след ъглов удар се получи разбъркване и топката беше изчистена вдясно от вратата, където Вертогнен игра с глава и след параболичния му удар се стигна до гол. Изравняването дойде минути по-късно. В 75-ата Азар се представи отлично и центрира от ляво, а Фелайни с глава отбеляза отблизо. Атаките към двете врати продължиха, но пропуски направиха Кейсуке Хонда, Шадли и Лукаку. В добавеното време Хонда изпълни мощно фаул и затрудни Куртоа, който изби в ъглов удар. След изпълнението му вратарят улови топката и я пусна напред. Кевин де Бройне я пое и напредна на скорост, пусна вдясно към Муние, който я насочи в наказателното поле. Лукаку я остави и излезлият зад него Шадли завърши с точен удар забележителната контраатака и донесе победата за Белгия.", "date": "2018.07.02", "title": "Атака по учебник и голям обрат изпратиха Белгия в четвъртфиналите на световното"}
{"url": "https://www.dnevnik.bg/sviat/2018/07/02/3210095_imame_reshenie_i_ostavam_ministur_obiavi_zeehofer/", "text": "Министърът на вътрешните работи и лидер на баварския Християн-социален съюз (ХСС) обяви тази вечер, че е постигнал в преговорите с канцлера Ангела Меркел споразумение в спора за политиката към мигрантите. Малко след това от Християндемократическия съюз (ХДС) обявиха, че новата политика е да се спират на границата чужденци, влезли в ЕС в друга държава, регистрирани там и подали молба за убежище на тяхна територия. Засега изглежда, че мярката ще действа не на всички граници, а само на германско-австрийската, т.е. външната баварска граница. Така Меркел избягва практическото затваряне на всички, включително въздушните, граници на страната, което би ликвидирало европейската система за приемане на мигрантите в ЕС, отсяването на имащите право на защита и движението им между страните от съюза. Оставам министър на вътрешните работи, а между двете консервативни партии има устойчиво споразумение за спиране на нелегалната имиграция на границата ни с Австрия, добави Хорст Зеехофер. След краткото изявление той остави на генералните секретари на ХСС и ХДС да представят подробностите. Меркел разкри малко от постигнатото като заяви, че е постигнат \"наистина добър компромис\" и съгласно него в Германия ще бъдат изградени специални центрове за мигранти. Това е част от настояването на ХСС - на такива места да бъдат настанявани чужденците за периода на разглеждане на молбите им и получилите отказ да бъдат връщани в държавите, от които са влезли. Още преди тези подробности коментарите са по-скоро сдържани до скептични с акцент, че кризата едва ли е преодоляна, защото става дума за концептуален сблъсък мегду \"популизма на едностранните действия, от една страна, и търсенето на общи европейски действия на всички страни членки на ЕС, от друга\". Освен това в Германия е много често цитирана версията, че става дума и за много тежък личен конфликт Меркел-Зеехофер. След като министърът заплаши, че след 72 часа ще подаде оставка и от поста, и като ръководител на ХСС, депутати от двете консервативни партии призоваха него и канцлера да намерят компромис. Това стана на съвместно заседание на парламентарните групи на ХСС и ХДС. Срещата на министъра и канцлера в централата на ХДС започна вечерта малко преди 18 часа местно време и продължи близо 4 часа. След нея Меркел за пореден път изглежда отслабена, но и ХСС още пред исрещата ясно заяви, че не желае заради спора да свали правителството. Компромисът изглежда изгоден преди всичко на баварската партия, на която през октомври предстоят избори в провинцията. В този конфликт няма ясен победител, но макар да отстъпи политическа територия, Меркел даде на ХСС да разбере, че има алтернатива, ако баварците се оттеглят и това е партията на Зелените. Това е пределът на натиск от ХСС и той им беше демонстриран по безспорен начин.", "date": "2018.07.02", "title": "Германия създава центрове за отсяване на мигранти, Зеехофер остава министър"}
