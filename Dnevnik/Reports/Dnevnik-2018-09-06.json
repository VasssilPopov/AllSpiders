{"url": "https://www.dnevnik.bg/sport/2018/09/06/3307097_s_dva_gola_na_kraev_bulgariia_trugna_s_pobeda_v_ligata/", "text": "С два гола на Божидар Краев след единствените си два точни удара в мача България започна с победа в Лигата на нациите. Националите влязоха в новосъздадения турнир на УЕФА с 2:1 при гостуването на Словения. В другата среща от трета група на дивизия С Норвегия стигна до 2:0 срещу Кипър. Хубчев започна с Ивелин Попов и Божидар Краев в атаката. Националите имаха отлично начало. Още в третата минута България поведе чрез Краев. Той получи от Кирил Десподов и с мощен удар от разстояние прати топката в долния десен ъгъл на вратата на съперника. Последваха минути без много опасности. Двата отбора опитаха няколко далечни удара, но без резултат. В 35-ата минута българският отбор организира бърза атака, при която Краев получи вдясно. Той обаче се забави и когато стреля, ударът му беше блокиран. Четири минути по-късно домакините изравниха. След центриране от дясно Миха Зайц вкара с глава. В оставащото време до почивката словенците натиснаха, но въпреки няколко колебливи прояви българите се справиха. В началото на втората част домакините имаха възможност от фаул пред наказателното поле, но не се възползваха. Малко след това Пламен Илиев се справи с опасен удар на съперник. Краев отново даде преднина за България в 59-ата минута. Ивелин Попов даде отлично извеждащо подаване наляво, вратарят излезе, но не улови топката и за Краев не беше проблем да вкара. Словенците взеха инициативата в следващите минути и опитаха да притиснат българския отбор. В средата на полувремето Илиев имаше ново отлично спасяване и съхрани преднината за България. В петминутното добавено време Словения засили натиска, но не можа да стигне до изравняване.", "date": "2018.09.06", "title": "С два гола на Краев България тръгна с победа в Лигата на нациите"}
{"url": "https://www.dnevnik.bg/photos/2018/09/06/3306993_fotogaleriia_duhovniiat_vodach_s_kozata/", "text": "Президентите на България Румен Радев и на Индия Рам Натх Ковинд откриха днес в София паметник на Махатма Ганди. Индийският държавен глава е на официално посещение в България по покана на българския президент.", "date": "2018.09.06", "title": "Фотогалерия: Духовният водач с козата"}
{"url": "https://www.dnevnik.bg/bulgaria/2018/09/06/3306784_i_spored_regionalnoto_ministerstvo_reshenieto_za/", "text": "Решението, с което общинският съвет в Царево прие подробен устройствен план за един парцел в местността Силистар, е в нарушение на Закона за устройство на територията, като не са спазени и процедурите по реда на Закона за опазване на околната среда и Закона за биологичното разнообразие. Това се разбира от отговори на Министерството на регионалното развитие и благоустройството до \"Дневник\". Те потвърждават това, че планът е приет, без да му бъде изготвена екологична оценка - което вече беше  потвърдено от Регионалната инспекция по околната среда , която трябва да я направи, както и от областния управител на Бургас,  който спря решението и го оспори в съда.   Прокуратурата също се самосезира и  започна проверка на случая . Едната причина, която прави оценката необходима, е, че теренът попада в две защитени зони по смисъла на Закона за биологичното разнообразие (\"Натура 2000\") и в природен парк \"Странджа\", се казва още в отговора на министерството. Втората е, че според Закона за устройство на територията изработване на проект на подробен устройствен план - план за застрояване, или изменения в него, докато се работи по създаването на Общ устройствен план, се допуска след разглеждането на проекта от експертния съвет към органа, който трябва да го одобри. В случая това е Националният експертен съвет по устройство на територията и регионална политика (НЕСУТРП) при МРРБ, пишат от министерството. Работата по създаването и одобряването на Общия устройствен план на Царево, който се чака от 8 години, е във финален етап. Според отговорите от МРРБ, които са възложител на плана, \"понастоящем проектантският екип работи по финализиране на екологичната оценка\" на плана. Докладът за оценката на въздейстието, която е положителна, бе качен за обществено обсъждане на страните на Министерството на околната среда и водите и община Царево на 4 април тази година. До юни са изпратени 23 становища и възражения, като от министерството имат 3 месеца да им отговорят, т.е. началото на септември. След това планът трябва да бъде приет от министерството и община Царево.", "date": "2018.09.06", "title": "И според регионалното министерство решението за строеж край Силистар е незаконно"}
{"url": "https://www.dnevnik.bg/biznes/2018/09/06/3307027_kriptovalutite_silno_poevtiniaha/", "text": "Биткойнът и други основни криптовалути поевтиняха силно след седмици на стабилни повишения на курсовете им, сочат данни за търговията днес, предаде ДПА, цитирана от БТА. Курсът на биткойна спадна с близо 9.5 на сто до 6253 долара днес, след като вчера отчете поевтиняване с около 7 на сто, според люксембургската платформа за търговия с биткойн \"Битстамп\" (Bitstamp). Други основни криптовалути, сред които етериум (Ethereum), Екс Ар Пи (XRP) и И Оу Ес (EOS), също отчетоха значителни загуби. Според уебсайта на \"Коинмаркеткап\" (Coinmarketcap) всички 1900 криптовалути са спаднали сумарно от 240 млрд. долара в сряда до около 202 млрд. долара днес. Причината за срива засега не е известна, но новината, че \"Голдман Сакс\" (Goldman Sachs) се отказва от платформа за търговия с криптовалути със сигурност е допринесла за такова развитие, отбелязва ДПА. Биткойнът продължава да се търгува по-скъпо, отколкото през миналата година по същото време, но остава далеч под най-високите си нива от декември 2017 година, когато струваше около 20 хил. долара. ", "date": "2018.09.06", "title": "Криптовалутите силно поевтиняха"}
{"url": "https://www.dnevnik.bg/evropa/2018/09/06/3307029_evropeiskata_smetna_palata_preporucha_promeni_v/", "text": "Бюрокрацията по програмата \"Еразъм\" трябва да бъде намалена и отпускането на средства трябва да бъде по-тясно свързано с набелязаните резултати. Това са част от изводите в доклад на Европейската сметна палата (ЕСП) за дейността на програмата за обмен на ученици, студенти и служители от ЕС, съобщава БТА. Показателите, използвани за отчитане на резултатите от програмата, следва да се съгласуват по-добре с целите. Процедурите за кандидатстване все още са твърде сложни, се посочва в документа. ЕСП препоръчва на Европейската комисия да опрости допълнително правилата за кандидатстване. Предлага се също да бъде възстановено осигуряването на средства за преподаване на езици в клас. Образователната програма на ЕС разполага с общ бюджет от близо 16.5 млрд. евро за периода 2014-2020 година. Програмата обхваща висшето, професионалното и училищното образование. Общо 80 на сто от програмата се изпълняват при непряко управление от национални агенции.", "date": "2018.09.06", "title": "Европейската сметна палата препоръча промени в програмата \"Еразъм\""}
{"url": "https://www.dnevnik.bg/sport/2018/09/06/3307019_shtafetniiat_maraton_v_sofiia_zavurshi_s_rekord/", "text": "Четвъртият щафетен маратон в София завърши с нов рекорд. Отборът на \"SLS Мастерс\" спечели надпреварата, като подобри върховото постижение, записано преди година. Тимът в състав Деян Славчев – Део, Иво Балабанов, Александър Сръндев, Димчо Мицов, Йоло Николов и Митко Ценов завърши за 2.15:39 часа и свали 55 секунди от предишния рекорд. Сребърните медали заслужи отборът на \"Маратон Пловдив\" с 2.19:58 ч. Бронзовите отидоха при състезателите на \"Дрийм тийм 5км рън\", финиширали за 2.17:58 часа с малка преднина пред \"Българска армия\". Общо 58 отбора се впуснаха в \"Екиден маратон 2018\". Състезанието традиционно се провежда на 6 септември в чест на националния празник. Маратонът беше открит от посланика на Япония в България Масато Ватанабе и от директора на проявата Даниел Дуков. В надпреварата участваха футболните треньори Милен Радуканов и Светослав Петров, европейската шампионка по биатлон Павлина Филипова, както и някои от състезателите в зимните спортове като световния шампион по ски-ориентиране Станимир Беломъжев. В Run2gether се впуснаха хора в неравностойно положение с инвалидни колички. След щафетния маратон беше даден старт и на детската щафета 4х400 м. Най-бързи бяха представителите на \"Академик\", следвани от \"Приорити 1\" и \"Приорити 2\".", "date": "2018.09.06", "title": "Щафетният маратон в София завърши с рекорд"}
{"url": "https://www.dnevnik.bg/razvlechenie/2018/09/06/3306599_guinet_poltrou_shte_plati_145_hil_dolara_zaradi/", "text": "Актрисата  Гуинет Полтроу  ще плати 145 хил. долара в извънсъдебно споразумение за ефекта на продаваните от нея нефритени вагинални яйца. Тогава сайтът на Полтроу Goop обясняваше, че яйцата помагат за балансиране на хормоните, регулиране на менструалния цикъл, предпазват от маточен пролапс и увеличават контрола върху пикочния мехур. Актрисата се съгласи да плати заради обвиненията, че няма научни данни за ползата от яйцата, както и за билкова есенция, която помагала за борба с депресията. Тя ще върне парите на клиенти, купили тези продукти в периода между януари и август 2017 г. Освен това вече ѝ е забранено да прави твърдения за ефективността на продуктите, без да предостави достойни за доверие научни доказателства. Сега в Goop се твърди, че те помагат за \"култивиране на сексуалната енергия\", \"прочистване на пътищата на енергията чи в тялото\", \"засилване на женствеността\" и \"възобновяване на жизнената сила\". В него те все още се продават на цени от по 55 или 66 долара. Продуктите на Полтроу предизвикаха недоволството на лекари, които посочиха, че няма как носенето на яйце във вагината да регулира хормоните, както и че нефритът може да внесе в тялото бактерии, които да доведат до изключително опасния синдром на токсичния шок. Яйцата не са единственият продукт със съмнителни ползи, който Полтроу продава. Друг пример е \"репелентът за психически вампири\" за 27 долара - спрей, в който има розова вода, масла от розмарин, лавандула и \"елексири от скъпоценни камъни\". Освен това в съдържанието са включени \"рейки\" (японска духовна практика), \"звукови вълни, лунна светлина, любов и заредени с рейки кристали\". С подобно съдържание е и \"мъглата за успокояване на деца\".", "date": "2018.09.06", "title": "Гуинет Полтроу ще плати 145 хил. долара заради недоказани ползи от яйца за вагина"}
{"url": "https://www.dnevnik.bg/tehnologii/2018/09/06/3307042_feisbuk_investira_1_mlrd_dolara_v_centur_za_danni_v/", "text": "\"Фейсбук\" (Facebook) обяви днес, че ще инвестира 1.02 млрд. долара в Сингапур в център за данни, който ще бъде първият му в Азия и 15-ият в света, предаде \"Франс прес\", цитирана от БТА. Центърът, който се очаква да започне работа през 2022 година, трябва да се захранва 100 процента от възобновяеми енергийни ресурси и ще бъде приспособен към тропическия климат на града-държава. Вицепрезидентът на \"Фейсбук\" Томас Фърлонг съобщи, че центърът ще подкрепя и стартъпи. Центърът с площ 170 хил. кв.м ще се издига на 11 етажа и ще бъде построен така, че да е устойчив към високите температури в Сингапур. Иновативна система на охлаждане ще позволи да има по-добра циркулация на въздуха. При строителството на комплекса за първи път ще се използват най-съвременни технологии, които ще позволят да се намали с 20 на сто потреблението на енергия и вода.", "date": "2018.09.06", "title": "\"Фейсбук\" инвестира 1 млрд. долара в център за данни в Азия"}
{"url": "https://www.dnevnik.bg/biznes/2018/09/06/3307035_durjavata_e_gubila_po_500_mnl_leva_ot_nezakonnite/", "text": "Разкритите досега незаконни фабрики за цигари са произвеждали по общо 600 хил. кутии на ден, като така годишно държавата е губила по 500 млн. лева. Това се разбра думите на депутата и председател на парламентарната комисия за борба с контрабандата Емил Димитров пред \"Нова телевизия\". По думите му разкритата през юли фабрика в Карнобат, която вчера специализираната прокуратура обвърза с бизнеса на  Миню Стайков , е огромен успех за властите. \"Създадена е изключително стройна организация и затова искаме да установим автора\", каза Димитров. По повод акцията на прокурата,  която влезе в офисите на \"СИС индустрийс  - един от най-големите производители на алкохол в страната, депутатът посочи, че от около година в \"митницата се говори, че се продава алкохол на цена, по-ниска от себестойността му\". \"Когато някой падне и под тази цена, се разбира, че я компенсира по друг начин\", каза Димитров.  Депутатът представи изчисления, според които годишно в държавния бюджет не са влизали 500 млн. лева заради произведените цигари в нелегалните фабрики в Тутракан, Дупница, Калугерово, Горна Оряховица и Сепарева баня. По думите му данните на специализираните органи показват, че във всяка фабрика на ден са правени по 100 хил. кутии, или 600 хил. кутии от всичките разкрити. \"Ако са работили 200 дни в годината, загубата за държавата е 500 мнл. лева\", посочи той.", "date": "2018.09.06", "title": "Държавата е губила по 500 млн. лева от незаконните фабрики за цигари, обяви Емил Димитров"}
{"url": "https://www.dnevnik.bg/sport/2018/09/06/3307044_i_moderni_i_retro_-_futbolnite_nacionali_shte_igraiat/", "text": "И модерни, и ретро. Такива ще са новите екипи на футболните национали, пише сайтът на БФС. Тази вечер българските футболисти за първи път ще играят с новата си екипировка при гостуването на Словения. Домакинската фланелка изцяло в бяло носи духа на незабравимото представяне и сребърните медали от олимпиадата през 1968 г. в Мексико. Централно място на гърдите заема символът на отбора – лъв в бойна поза, обърнат на хералдическо дясно и поставен върху щит, а над него стои надписът \"България\", се казва в информацията. В основата на яката е извезан трибагреникът, а на гърба е поставена традиционната българска шевица. Резервните екипи също са с изчистен дизайн. Червеното се завръща при националите, а яката придава класическа визия, допълват от БФС. Тъкмо с резервния екип българите ще играят срещу Словения. От днес фланелките могат да се поръчат през онлайн магазина в сайта на БФС. Мачът тази вечер е първи в новосъздадения турнир Лига на нациите. Двубоят е от 21.45 часа.", "date": "2018.09.06", "title": "И модерни, и ретро - футболните национали ще играят с екипи, вдъхновени от миналото"}
{"url": "https://www.dnevnik.bg/sport/2018/09/06/3306948_ispanskata_liga_planira_da_podpomogne_finansovo/", "text": "Испанската футболна лига планира да подпомага привържениците, желаещи да пътуват за  мачовете, които са изнесени в Северна Америка , съобщава Би Би Си. Според информацията идеята е притежателите на сезонни билети да имат подкрепа при пътуване и настаняване. Обмисля се и компенсация за останалите фенове заради пропускането на едно домакинство. Ла Лига се готви да \"изнесе\" по един мач на сезон в САЩ, Канада или Мексико след договор за 15 години с компанията Relevent. Асоциацията на футболистите осъди решението, като  изрази недоволство, че то е взето, без да се потърси мнението на играчите . Испанските медии  твърдят, че първият мач в САЩ ще е между \"Жирона\" и \"Барселона\" . Планира се на притежателите на сезонни карти на \"Жирона\" да бъдат осигурени 1500 безплатни самолетни билета, както и настаняване. Тези, които не желаят да пътуват, ще получат билет за гостуването на \"Барселона\" на 23 септември. Запалянковците, които не могат да се възползват от нито едно от двете, ще получат отстъпка от цената на сезонната си карта. Все още липсва потвърждение от Ла Лига, че това ще е първият мач извън Испания. ", "date": "2018.09.06", "title": "Испанската лига планира да подпомогне финансово феновете за изнесените мачове в САЩ"}
{"url": "https://www.dnevnik.bg/sviat/2018/09/06/3307046_kremul_priema_za_nedopustimi_obvineniia_po_sluchaia/", "text": "Кремъл смята за недопустимо да бъдат обвинявани руските власти, че са отговорни за отравянето през март в английския град Солсбъри на бившия двоен руски агент Сергей Скрипал и на дъщеря му Юлия, предаде Франс прес, цитирана от БТА. Говорителят Дмитрий Песков заяви днес, че нито висшето ръководство в Русия, нито по-ниските ешелони на властта имат каквото и да било общо със случилото се в Солсбъри. Лондон обвини днес руския президент Владимир Путин, че е отговорен за отравянето на семейство Скрипал. Вчера премиерът Тереза Мей заяви пред британския парламент, че атаката е била извършена от двама агенти на руското военно разузнаване. \"Многократно заявихме и пак ще кажем: Русия никога не е имала нищо общо със събитията в Солсбъри. Русия не е замесена по никакъв начин в тях\", заяви Песков. Британската полиция каза вчера, че е издала заповеди за арест на двама руски граждани, заподозрени, че са свързани с отравянето, и разпространи техни снимки. \"За да проверим тяхната самоличност, за да имаме юридическо основание да го направим, се нуждаем от официално искане от британска страна\", припомни Песков. \"Изявления пред парламента не заменят и не могат да заменят това искане\", подчерта той.", "date": "2018.09.06", "title": "Кремъл приема за недопустими обвинения по случая \"Скрипал\""}
{"url": "https://www.dnevnik.bg/evropa/2018/09/06/3307048_velikobritaniia_otvaria_vratite_si_za_rabotnici_izvun/", "text": "Обединеното кралство ще разреши на производителите на плодове и зеленчуци да наемат годишно до 2500 сезонни работници от страни извън Европейския съюз в периода 2019-2020 година, предаде Франс прес, цитирана от БТА. Целта на мярката е да се облекчи недостигът на работна ръка - проблем, който допълнително се усложнява от предстоящото излизане на Великобритания от ЕС. Тези работници ще получават шестмесечни визи. Производителите на плодове и зеленчуци настояват отдавна за такава мярка заради спада на броя на сезонните работници от други страни, членки на общността, повечето от които идват от Румъния и България. Пилотният проект ще започне през пролетта на 2019 г. и ще продължи до края на декември 2020 година, когато приключва преходният период след Брекзит. Обединеното кралство се очаква да излезе от ЕС на 29 март 2019 година. С намаляването на безработицата в Румъния и България броят на желаещите да емигрират на Острова намаля. Това явление придоби още по-големи размери заради Брекзит на фона на административната несигурност, страха от ксенофобски атаки и понижаването на курса на британската лира, което прави заплатите във Великобритания по-слабо привлекателни, отбеляза АФП. Този сектор от селското стопанство изчислява, че са му необходими годишно над 80 000 сезонни работници.", "date": "2018.09.06", "title": "Великобритания отваря вратите си за работници извън ЕС"}
{"url": "https://www.dnevnik.bg/sviat/2018/09/06/3306926_vuv_franciia_shte_nalojat_ogranicheniia_za/", "text": "За да се се справи с пренаселеността на един от най-високите върхове в Европа - Монблан, Франция ще предприеме няколко мерки. Една от тях е, че на ден на върха е могат да се качват не повече от 214 катерачи, съобщава \"Гардиън\". \"Това е трудно решение, но много добро, тъй като изкачването на Монблан е различно от всяко друго\", казва Жан-Марк Пейе, кмет на алпийския град Сен Жерве ле Бе, от който започва най-популярният път към върха. Всеки ден най-малко 300 човека се качват в планината това лято, като 16 души са загинали. Полицията вече изисква от алпинистите да имат запазено място в един от планинските лагери, преди да ги пуснат да се катерят. За да може новите правила да се прилагат по-лесно, кметът обмисля да създаде \"снежна бригада\", която да следи за спазването на реда.", "date": "2018.09.06", "title": "Франция ще наложи ограничения за изкачващите връх Монблан"}
{"url": "https://www.dnevnik.bg/bulgaria/2018/09/06/3307050_prokuraturata_povdigna_obvineniia_na_osem_ot/", "text": "Специализираната прокуратура повдигна обвинения на осем от задържаните десет души при  акцията в сряда  в Карнобат. Те са за участие в група за продажба на акцизни стоки без бандерол, данъчни престъпления и пране на пари. На задържани с инициали М.С., С.С., И.Д., Ц.К., М.К., Б.Х., А.Т. и Д.Д. обвиненията са за участие в организирана престъпна група, създадена с цел продажба на акцизни стоки без бандерол, извършване на данъчни престъпления и пране на пари. Предполага се, че зад първия посочен инициал се крие Миню Стайков, собственик на \"Винпром Карнобат\" ООД, \"Сис индустрийс\" ООД и \"Топаз мел\" ООД, които бяха претърсени. Сред задържаните беше и синът на кмета Георги Димитров, който е отдал под наем помещения, в които доскоро са се произвеждали нелегално цигари. Тази сутрин  Димитров обяви , че синът му не е знаел какво е производството и лично не се е познавал със Стайков. На един от осемте са повдигнати обвинения за вторични престъпления - избягване плащането на ДДС и възстановяване на неследващ се данъчен кредит за малко над 1 млн. лв., на други трима - за държане на акцизни стоки без бандерол в големи размери. Не се посочва на кого.  В рамките на деня обвиненията ще им бъдат предявени. С постановления на наблюдаващия прокурор на обвинените ще бъде наложено задържане до 72 часа с оглед осигуряването им пред Специализирания наказателен съд и разглеждане на искане на Специализираната прокуратура за налагане на мярка за неотклонение \"Задържане под стража\" за всеки от тях. Повече информация се очаква да бъде дадена утре сутринта. ", "date": "2018.09.06", "title": "Прокуратурата повдигна обвинения на осем от задържаните в Карнобат"}
{"url": "https://www.dnevnik.bg/bulgaria/2018/09/06/3306592_otbeliazvat_se_133_godini_ot_suedinenieto_na/", "text": "Днес се отбелязват 133 години от обявяването на независимостта на Източна Румелия от Османската империя и съединението й с Княжество България. В големите градове в цялата страна тържествено ще бъде издигнато знамето на България, ще се отслужат военни ритуали и полагане на венци в памет на загиналите във войни. От 11:30 пред мавзолея-костница на княз Александър І Батенберг на бул. \"Васил Левски\" ще се проведе тържественото честване на годишнината. Събитието се организира от Столичната община, като зам.-кметът по културата Тодор Чобанов ще произнесе слово. В програмата ще участват Националната гвардейска част, вокален ансамбъл \"България\" с диригент акад. Валентин Бобевски и актрисата Силвия Лулчева. Честванията във Велико Търново ще започнат от 10:30 пред сградата на община Велико Търново с издигането на знамето на България. Празничното слово ще произнесе кметът на града Даниел Панов. От 10:50 през паметника \"Майка България\" Великотърновският митрополит Григорий ще отслужи празничен молебен. От 21:30 от площад \"Цар Асен I\" ще може да се наблюдава аудио-визуалният спектакъл \"Царевград Търнов - звук и светлина\". Президентът Румен Радев ще участва в тържественото отбелязване на празника на площад \"Съединение\" в Пловдив от 20.30 часа, като от 21:00 часа ще произнесе слово. Денят е официален празник и на Пловдив. Входът в Регионалния исторически музей в града ще е безплатен, като посетителите ще могат да видят две експозиции. Експозицията \"Съединение на България от 1885 г.\" на пл. \"Съединение\" №1 ще приема посетители между 9:00 и 14:00 часа, като ще може да бъде видяна и изложбата \"Пловдив в културната история на България\" . Експозиция \"Българско Възраждане\" на ул. \"Цанко Лавренов\" в Старинен Пловдив ще приема посетители между 9:30 и 17:30 часа.", "date": "2018.09.06", "title": "България отбелязва 133 години от Съединението"}
{"url": "https://www.dnevnik.bg/sport/2018/09/06/3306842_bulgariia_zapochva_ligata_na_naciite_s_misul_za/", "text": "С мач срещу Словения и с мисъл за обиграване на отбора България започва тази вечер участието си в новия турнир на УЕФА Лигата на нациите. Двубоят ще се играе в Любляна от 21.45 часа и ще бъде предаван пряко по БНТ 1 и БНТ HD. България е в трета дивизия на Лигата на нациите, като в групата освен Словения са Норвегия и Кипър. Четирите отбора ще изиграят по два мача на разменено гостуване в периода 6 септември - 19 ноември. Победителят в групата ще се изкачи във втора дивизия и ще има допълнителен шанс да се класира за Евро 2020. \"Убедени сме, че тези шест мача ще ги приемем абсолютно сериозно, повече от 100%. Може да съм малко наивен, но смятам, че който и да било мач на националния отбор, дори да е приятелски, не може да се приеме несериозно. Това убеждаваме футболистите с моя екип. Няма да позволим в никакъв случай да се подцени дори една тренировка\", каза селекционерът Петър Хубчев, когато събра отбора за подготвителен лагер. Лигата на нациите, която заменя приятелските мачове, ще определи и разпределението на отборите по урни при жребия за същинските квалификации за европейското първенство. Той ще се тегли през декември, а мачовете ще се изиграят в периода 21 март - 19 ноември.  \"Няма да дам гаранции нито на вас, нито на президента на футболния съюз, че ще се класираме за европейското първенство. Иска ми се хем да използваме мачове от този турнир, защото дава шанс за класиране на европейското, хем да обиграем отбора за същинските квалификации\", каза още Хубчев. \"Извикали сме момчета, които разполагат с качества и на базата на тези качества искаме да сглобим отбор. Доказали сме, макар и само в някои мачове, че можем да имаме успехи. Личната ми мотивация е да обиграем отбора за истинските квалификации\", допълни треньорът. В навечерието на мача в Любляна Хубчев заяви, че е очарован от отношението на футболистите в националния отбор. Той изрази голямо задоволство от работата, която тимът е свършил през последните дни, в които се подготвяше за двубоя. \"Това, което се случи през тези три дни, мен ме удовлетворява напълно. Целият отбор тренира по начин, по който дори аз не съм си представял. Момчетата бяха много концентрирани и много дисциплинирани. Много е трудно при наличието на 12-13 нови футболисти да се получат нещата сто процента, но аз съм изключително доволен от старанието, което се вложи на терена. И не само на терена, а въобще като поведение, като държание в базата, нещата бяха наред\", каза Хубчев на официалната пресконференция. Той има забележка единствено към физическата подготовка на част от играчите. \"Казал съм им го или ще им го кажа, но само на тях. Но като цяло от отношението и дисциплината гарантирам, че момчетата са на добро ниво. Очарован съм от начина, по който се държаха в последните три дни - не само на тренировката, а и извън терена. Едно професионално мислене\", допълни селекционерът. По думите му наличието на много нови лица и отсъствието на някои играчи не може да служи за оправдание и малко вълнува феновете. \"Те искат резултати и ние това го знаем. Ние, треньорите, ще опитаме да предадем на момчетата значението за нас на тези мачове (в Лигата на нациите). Искаме да ги изиграем абсолютно сериозно. Надявам се за краткото време, в което прекарваме заедно, да ги убедим колко важни за нас са мачовете в този турнир.\" Тази седмица българските футболисти ще изиграят още един мач от Лигата на нациите. В неделя от 19.00 часа те посрещат Норвегия на националния стадион \"Васил Левски\".  Съставът на България Пламен Илиев, Мартин Луков, Благой Макенджиев; Ангел Лясков, Николай Бодуров, Божидар Чорбаджийски, Иван Горанов, Иван Бандаловски, Страхил Попов, Васил Божиков; Георги Костадинов, Божидар Краев, Симеон Славчев, Мартин Райнов, Александър Цветков, Борислав Цонев, Кристиян Малинов, Тодор Неделев, Галин Иванов, Светослав Ковачев; Ивелин Попов, Кирил Десподов, Радослав Василев.", "date": "2018.09.06", "title": "България започва Лигата на нациите с мисъл за обиграване на отбора"}
{"url": "https://www.dnevnik.bg/bulgaria/2018/09/06/3306675_firmata_koiato_poddurja_turgovskiia_registur_shte/", "text": "Фирмата, която отговаря за поддръжката на Търговския регистър, който не работеше 17 дни през август, е класирана на първо място в обществена поръчка за доставка на техниката за дигитализирането архива с документи за паметниците на културата от най-високите категории - световно и национално значение. Спечелилият участник - \"Лирекс БГ\" ООД, трябва да достави техниката за процеса и да обучи служителите в Института за недвижимо културно наследство как да работят при дигитализацията на всички документи. Днес от Министерството на културата уточняват, че не е сключен договор с класирания на първо място участник. Изпълнителят ще трябва да достави три скенера, сървъри, дисков масив и софтуер със защитна стена. Електронният портал, регистър и информационната система ще бъдат изградени отделно, като поръчката за това все още върви, посочват от Министерството на културата в писмо до редакцията. Прогнозната стойност е 1.2 млн. лева без ДДС, като в процедурата участвал 4 консорциума - \"Електронен регистър на недвижимите културни ценности\" ДЗЗД с участници: \"Сиела Норма\" АД, \"Хоси\" ООД и \"Екса\", \"Е-Памет\", с участници \"Технически университет - София-Технологии\" ЕООД, \"Димирома\" ЕООД и \"Европейски център по законодателство, анализ и усъвършенстване на съдебната практика\", \"Информационно осигуряване Корект- Пи\",(\"Контракс\" АД, Фондация \"Право и интернет\" и \"Дайрект Сървисиз\"), \"ХДС и партньори\"(\"Хамилтън Дейта Сървисз\" ЕООД и Абати\" АД). \"Лирекс БГ\" е спечелила конкурса с най-ниската цена - 303 600 лева с ДДС, като в процедурата са участвали още 4 дружества. Тя печели обществени поръчки за различни софтуерни и технически услуги от министерства, държавни дружества, предприятия, дирекции, университети, общини, като общият брой на спечелените търгове от 2008 г. до днес е над 500 според регистъра на сайта \"Биволъ\". Само през 2018 г. дружеството е спечелило 7 поръчки за 2.6 млн. лева без ДДС. (3.1 млн. лв с ДДС). Дружеството отговаря за системата и поддръжката на Търговския регистър, за срива на който се разбра на 10 август по все още неизвестни причини и  беше пуснат отново след 17 дни . В работата по отстраняването на проблема  се включи и японски специалист . Дигитализирането на архива на Националния институт за недвижимо културно наследство е задължително според Закона за културното наследство, но от години не се реализира. От министерството с години обясняваха това с липса на пари, техника и кадри в института. Сега парите за обектите от световно и национално значение се отпускат по европейската програма \"Добро управление\" 2014-2020. Целта е, след като \"Лирекс БГ\" достави техниката и служители на фирмата обучат тези в администрацията, тя да дигитализира архива за всички паметници на културата.", "date": "2018.09.06", "title": "Фирмата, поддържаща Търговския регистър, може да дигитализира културното наследство (коригирана)"}
{"url": "https://www.dnevnik.bg/sviat/2018/09/06/3306564_v_jeneva_zapochvat_novi_pregovori_za_krai_na_mrusnata/", "text": "ООН започва днес в Женева нови преговори, за да сложи край на \"мръсната война\" в Йемен. Този забравен конфликт, предизвикал най-тежката хуманитарна криза в света, изглежда, няма скоро да приключи - толкова е силна омразата между воюващите страни. Бездната, разделяща йеменското правителство, подкрепяно от Саудитска Арабия, и бунтовниците хуси, поддържани от Иран, е толкова дълбока, че засега изобщо не се предвиждат директни контакти по време на консултациите, организирани от новия координатор на ООН, назначен през февруари - британеца Мартин Грифитс. Двете страни все пак ще се събират за пръв път в един и същ град, откакто през август 2016 г. се провали мирният процес от Кувейт, продължил 108 дни. Хусите - шиитско малцинство от Северен Йемен, което се оплаква от маргинализация - са превзели обширни територии от 2014 г. насам и контролират столицата Сана. През 2015 г. проправителствените сили си върнаха редица региони на юг, но оттогава не напредват особено. По данни на ООН  трима от всеки четирима йеменци  имат нужда от помощи, по-специално храни, а регионът е застрашен от трета холерна вълна. Неотдавнашните въздушни атаки, предполагаемо предприети от саудитците, също откроиха тежкото положение на мирните жители, засегнати от конфликта - само през август са убити най-малко 66 деца. \"Мръсна война\", констатира министър от Обединените арабски емирства, чиято страна подкрепя разнородните проправителствени сили наред с коалицията, оглавявана от Рияд. \"Няма война без косвени жертви\", призна саудитски военен говорител. Група експерти от ООН стигнаха на 28 август до извода, че всяка от страните може да е извършила  военни престъпления . Въпреки  намесата на арабската коалиция  през 2015 г. хусите - калени бойци, здраво държат своите крепости в Северен и Западен Йемен. Те редовно изстрелват ракети към Саудитска Арабия и кралството обвинява големия си съперник в региона - Иран, че им доставя тези оръжия, макар Техеран да отрича. В Женева обаче Грифитс поставя летвата доста ниско. Сегашните \"консултации\" целят да бъде потвърдена \"рамката за официални преговори\", посочи ООН. \"Не бива да има прекомерни очаквания\", каза американски дипломат, добавяйки, че от новия процес \"може и да излезе нещо\", ако посредникът се ориентира към \"мерки за доверие\" - освобождаване на затворници, подновяване на полетите до Сана и техническо сътрудничество с централната банка. Йеменският външен министър Халед Ямани потвърди пред АФП намеренията за такъв подход, като спомена проблема със затворниците. Грифитс е третият посредник, който се занимава със сложния йеменски казус. През юни ОАЕ проконтролираха офанзива на проправителствени сили в посока към стратегическото пристанище Ходейда на запад - но загрижени за международния си имидж, спряха настъплението по суша, за да не прерасне в кървава баня. При все това \"поддържаме натиска си върху Ходейда\", защото \"е от ключово значение за стратегическа промяна в ситуацията\", съответно за \"скъсяване на войната\", заяви външният министър на ОАЕ Ануар Гаргаш. Въздушен удар, нанесен предполагаемо от коалицията, уби в понеделник 38 бойци на хусите, съобщиха източници от медицинските среди и силите за сигурност. Без промяна в позициите Засега противниците не отстъпват от позициите си.  Коалицията и нейните йеменски подопечни  настояват за изпълнение на резолюция 2216 на Съвета за сигурност на ООН, която признава за легитимен президента Абд Рабу Мансур Хади и изисква хусите да се изтеглят от заграбените територии, като върнат и тежките оръжия. Хусите пък искат \"да бъде спряна агресията\" на саудитците и ОАЕ, преди да склонят на отстъпки - например за споменатото това лято прехвърляне на контрола върху пристанище Ходейда към ООН. Консултациите в Женева \"са важни, доколкото такива не е имало от две години, а те протичат и под егидата на нов пратеник на ООН\", отбелязва йеменският изследовател Фареа ал Мюслими, но прогнозира, че те \"няма да стигнат далеч\", защото никоя велика сила не планира големи усилия за мир в Йемен. Неправителствени сдружения заклеймяват бездействието на Вашингтон, Лондон и Париж по отношение на Рияд - техен стратегически съюзник, на който продават оръжия. Подложена на международен натиск след въздушна атака на 9 август срещу автобус, когато загинаха 51 души, включително 40 деца, коалицията побърза да разпореди вътрешно разследване; накрая призна за допуснати \"грешки\" в правилата за влизане в бой и обеща да накаже виновниците. Лондон приветства тези \"съжаления\", но поиска разяснения за още две кръвопролитни операции през август. Вашингтон не постави под въпрос своето сътрудничество с коалицията, а Париж увери, че \"никое оръжие, продадено от Франция, не се използва срещу цивилни\". От март 2015 г. насам в Йемен са убити най-малко 6660 мирни жители, а 10 563 са ранени, съобщи Върховният комисариат на ООН по правата на човека, но добави, че \"реалните цифри със сигурност далеч надхвърлят това\"./ БТА", "date": "2018.09.06", "title": "В Женева започват нови преговори за край на \"мръсната война\" в Йемен"}
{"url": "https://www.dnevnik.bg/kultura/2018/09/06/3305971_djaz_klarinetistka_ot_kosovo_predstavia_albuma_si_v/", "text": "Косовската албанка Илире Авдиу ще представи дебютния си албум A Night in Prishtina в София и Плевен по покана на сдружението за съвременна балканска култура Balkans – Ways to Friendship, съобщиха организаторите. Концертът в столицата ще се състои на 7 септември в джаз бара на улица \"Кирил и Методий\" 27 с начален час 22:00, а плевенското участие ще е на 8 септември като част от второто издание на \"Есен джаз фест\", който ще се проведе в парка на Регионалния исторически музей в Плевен под кураторството на платформата за алтернативна култура \"Аларма пънк джаз\".  Илире Авдиу е родена в Прищина през 1987 г. и завършва класическа музика със специалност кларнет в университета на родния си град, където посещава мастър класове при световно признати кларнетисти като Флоран Еу, Ведран Туце, Стоян Димов и Джеф Брадфийл. Участвала е в множество разнородни формации в родината си, включващи класическа музика, джаз и поп. През пролетта на 2017 г. издава дебютния си самостоятелен албум, който ще представи за пръв път пред българска публика този септември. Шестте композиции в него са в стил етно-джаз и дръзват да подредят в музикален букет пъстротата на балканския фолклор в комбинация с различни течения на джазовата и кабаретната музика, примесени с фини класически препратки. Освен парчетата от албума Илире ще изпълни за пръв път пред публика и част от втория си албум, над който работи в момента, съобщават организаторите на гастрола.  В София и Плевен албанската изпълнителка ще си партнира с трима български музиканти от младата ни джаз генерация – Станислав Арабаджиев на пианото, Михаил Иванов на контрабаса и Стефан Горанов на барабаните.  Илире Авдиу е шестият гост на сдружение Balkans – Ways to Friendship от създаването му в края на 2016 г. Досега в България по негова покана акостираха джаз квартетът   от Ниш, етно-фънк алтърнатив рокаджиите  от Крагуевац, словенската джаз-рок банда   (заедно със сръбските си колеги  ) и македонските етно-прог метъли  , които представяха музиката си в София, Пловдив, Велико Търново и Ловеч. Сдружението се финансира изцяло от лични средства на участващите в него и цели по-задълбочено опознаване и сближаване между балканските народи и култури с фокус върху младите генерации и алтернативните форми на изкуство. ", "date": "2018.09.06", "title": "Джаз кларнетистка от Косово представя албума си в София и Плевен"}
{"url": "https://www.dnevnik.bg/sport/2018/09/06/3306919_djokovich_se_spravi_s_vduhnoveniia_milman_i_e_na_11-i/", "text": "Новак Джокович продължи уверения си ход на US Open и се класира за полуфиналите. Сърбинът намери подходящия ритъм и се справи с вдъхновения Джон Милман, който преди това поднесе голямата изненада с отстраняването на Роджър Федерер. Двукратният шампион в надпреварата стигна до 6:3, 6:4, 6:4. С това той се класира сред четиримата най-добри в 11-ото си поредно участие. Следващият му съперник ще е Кей Нишикори, с когото игра в тази фаза и през 2014 г. Японецът изоставаше с 2:6, 2:4, но успя да направи обрат за 2:6, 6:4, 7:6 (5), 4:6, 6:4 срещу Марин Чилич. Джокович изигра силно мача и имаше водеща роля. Той допусна повече непредизвикани грешки (53 срещу 46), но направи повече печеливши удари (30 срещу 24), като имаше и по-добри показатели на първи и втори сервис. Носителят на 13 титли от Големия шлем започна с ранен пробив и поведе с 3:0. В средата на първия сет той измъкна маратонски гейм, в който съперникът му имаше четири възможности за пробив. Накрая Джокович приключи сета при 6:3 със сервис-гейм, в който отрази нова възможност да бъде пробит. Милман съумя да се спаси от нов ранен пробив в началото на втория сет, в който сърбинът поведе с 40:0. Двамата вървяха гейм за гейм до 4:4, когато Джокович направи решителната крачка. Шампионът от 2011 и 2015 г. проби рано в третия сет, но Милман съумя бързо да изравни. Джокович отново си върна предимството с пробив в деветия гейм, след което с гейм на нула приключи мача. Мадисън Кийс стигна полуфиналите за втора поредна година, след като победи с 6:4, 6:3 Карла Суарес Наваро. Американката се възползва от силния си сервис и добрия си форхенд. В опита отново да стигне до финала тя  ще играе с Наоми Осака , срещу която води с 3:0 победи в преките двубои.", "date": "2018.09.06", "title": "Джокович се справи с вдъхновения Милман и е на 11-и пореден полуфинал в Ню Йорк"}
{"url": "https://www.dnevnik.bg/sport/2018/09/06/3306221_ot_igrata_s_krak_do_greshka-tochka_kak_se_promeni/", "text": "Това е така, тъй като преди близо половин век правилата, а и волейболът като цяло са много по-различни. Тогава, за да спечели точка, отборът трябва да е изпълнил началния удар в разиграването, а геймовете са до 15 точки. През 90-те години на миналия век бяха въведени промени в правилата. В търсене на по-голямо зрелище за зрителите беше прието всяко разиграване да носи точка, а геймовете бяха увеличени до 25 точки (с изключение на тайбрека, който е до 15). През годините беше позволено на състезателите да играят с крак, а докосването на мрежата от топката при сервис вече не е грешка. В игра се появи и либерото - състезател, натоварен със защитни функции, който не атакува. Без промяна остават височината на мрежата (2.43 м за мъжете) и размерите на игрището (9 на 9 м). За сметка на това играчите са значително по-високи и по-здрави физически, което е предпоставка за мощни нападения, зрелищни защити и хубави разигравания. \"Играта в защита стана много по-атрактивна с позволението да се играе с крак, а и се увеличи възможността да се спасяват топки. Увеличи се ръстът в световния волейбол, защото виждаме вече състезатели по 2.12, 2.18 метра и това оказва влияние върху нападението и блокадата\", каза легендата на българския волейбол Димитър Златанов в интервю за \"Дневник\". Златанов, който спечели сребърен медал на световното в София през 1970 г., добави по темата: \"Затова физически състезателите станаха много по-мощни и експлозивни. Когато имаш добре построена двойна и тройна блокада, вече е необходимо, освен да намериш добрата посока, да забиеш силно, за да се справиш със защитата. Вече виждаме начален удар със 120-130 км/ч. Това променя всичко в начина на подготовка, в системите на посрещане. Промениха се методиките.\" Близо 50 години по-късно България отново е домакин на световно първенство. Турнирът започва в неделя в 20.30 часа с мача между България и Финландия във Варна. Волейболът обаче е много променен. На въпрос кой вариант е по-добър за зрителите Златанов отговаря: \"Този е добър вариант, стига да се изпълни както трябва и да се играе добър волейбол.\"", "date": "2018.09.06", "title": "От играта с крак до грешка-точка: как се промени волейболът от миналото световно в България"}
{"url": "https://www.dnevnik.bg/istorii_na_denia/2018/09/06/3306666_upravlenie_na_vnimanieto_kak_da_napravish_nai-dobroto/", "text": "Задачи. Ангажименти. Проблеми. Всеки се чуди как да се справи с всички задължения за деня. Спрете и дишайте бавно! Това е съвет от т.нар. майндфулнес практика - умението да привличаш собственото си внимание към нещата, преживяванията, които се случват в настоящия момент. \"Да можеш да управляваш вниманието си е най-доброто умение, което човек може да развие\", смята Питър Ботълмън, който управлява програма за майндфулнес практика в голяма корпорация за софтуер и помага на служителите да постигнат максимални резултати в работата си. \"Най-трудното нещо е да се научите да изчиствате ума си от мисли. Но ако се упражнявате всеки ден, ще го постигнете\", казва Ботълмън, докато води група участници на Европейския форум в Алпбах на разходка сред австрийската природа. Майндфулнес практиката включва и медитация, която може да бъде част от всекидневието в офиса. Тренировките за бавно дишане също помагат за концентрация и управление на ума. Трите най-добри съвета за управление на вниманието, които Питър Ботълмън дава, са: 1. Самоосъзнайте се. 2. Научете се да се управлявате. 3. Създайте позитивни навици. \"Първо трябва да почувствате тялото си - дишайте бавно. После се научете да се управлявате - тялото, дишането, ума, внимание. Накрая създайте позитивни навици - бъдете благодарни, бъдете състрадателни\", обяснява Ботълмън. Ползите за работата са - по-добри резултати, приятна работна среда, креативност. Но най-вече концентрация и управление на вниманието.", "date": "2018.09.06", "title": "Управление на вниманието: Как да направиш най-доброто в настоящия момент"}
{"url": "https://www.dnevnik.bg/analizi/2018/09/06/3306769_krizata_v_turciia_vurza_rucete_na_erdogan/", "text": "След 15 години като премиер и президент Реджеп Тайип Ердоган се изправи пред слаба опозиция на изборите през юни, които сложиха край на всякакъв контрол  пред неоспорвано от никого управление  - каквото и той искаше. В Турция той е безспорен победител във всички проучвания. Победата му обаче може да се окаже горчива чаша, ако не може да се справи с конфликта с президента (на САЩ) Доналд Тръмп, който тласка страната му към финансова криза. Възможностите пред Ердоган са ограничени. Повечето включват загуба или на престиж, или на суверенитет, за които само той ще бъде обвиняван, след като успя да маргинализира не само разделената опозиция, но и собствената си Партия на справедливостта и развитието (ПСР). За това решаваща роля изиграха победите му през юни. Преизбран за президент според нова система, моделирана по-скоро спрямо Путинова Русия, отколкото Франция и САЩ, той също така си осигури парламентарно мнозинство, като се съюзи с крайнодесните националисти. Ролята на премиера бе премахната, като остави Ердоган да властва не просто над изпълнителната власт - като назначава министри, предвожда кабинета и заменя високопоставени държавни служители с политически кадри - но и запазва влиянието си над съдебната и законодателната власт- Като избра да управлява сам от широкия си неоосманистки дворец в Анкара, той се бори със задълбочаващата се криза сам. Лирата вече се срина с 40% тази година. Турските банки, заемали щедро от чужбина, сега се изправят пред почти невъзможната задача да рефинансират краткосрочния си дълг в скъпи долари и евро. Инвеститорите са обезпокоени Инвеститорите, обезпокоени от  нарастваща инфлация  и увеличаващ се дефицит по текущата сметка, изведнъж се сблъскаха и  със скандала между Ердоган и Тръмп , който удвои митата върху вноса на турски алуминий и стомана в опит да принуди Анкара да освободи Андрю Брънсън,  евангелистки пастор, хвърлен в затвора  след опита за преврат през 2016 г. След като лирата загуби само миналия месец четвърт от стойността си, Ердоган обвини САЩ, че  водят \"икономическа война\"  срещу Турция. В реч миналия месец на годишнината на победа на Османската империя срещу Византия през 11 в. Ердоган каза на турците, че не бива да вярват, че спорът със САЩ има нещо общо с него. \"Не проблемът им е Турция. Проблемът им е ислямът\", обяви той. Това върши работа за базата му и след като Тръмп използва митата като политическо отмъщение, означава и че по-голямата част от позицията ще застане зад турския президент. Ердоган обаче ще трябва да се изправи най-бързо пред друг въпрос - парите. Според \"Джей Пи Морган\" падежът на дълг в размер 179 млрд. долара ще е в предстоящата година до юли 2019 г. От тях 146 млрд. са на частния сектор - най-вече турските банки, които взимат заеми от чужбина, но чиито приходи са основно в лири, а при сегашния курс на националната валута това създава проблем. Възможностите? Въпросът сега е дали Ердоган ще е разбере с Тръмп - на срещата на НАТО през юли вече мериха сили - може би този месец на Общото събрание на ООН. Източник, близък до ПСР, смята, че ще го направи. \"Брънсън е инструмент - козметичен, но важен\", казва източникът. Той отказва да коментира дали Турция първо ще трябва да предаде Брънсън на САЩ като сигнал към евангелистите - поддръжници на Тръмп преди междинните избори през ноември. Източникът смята, че  Турция ще се обърне отново към ЕС . Анкара се надява силно, че Германия, която Ердоган ще посети този месец, ще води  европейските усилия на Турция  да се окаже финансова помощ. Финансово съдействие от ЕС обаче едва ли ще е достатъчно. От малка полза се оказа обещанието на Катар, най-близката арабска страна, съюзник на Турция,  за инвестиции за 15 млрд. долара . \"Икономиката ни притеснява, защото хората обедняват\", казва източникът, близък до ПСР. \"През всичките тези години не инвестирахме в нищо освен в строителството, а него не можем да го ядем. Изпуснахме възможности като инвестиции в технологиите и промишлеността.\" Докато инфлацията нараства, централната банка дава сигнал, че може да промени лихвените проценти миналата седмица, за да овладее ситуацията с лирата. Предвид вярата на Ердоган, че лихвите са \"майката и бащата на всяко зло\" и причина за инфлацията, обаче всяко повишение може да е закъсняло. Това увеличава възможността Турция да потърси помощ от Международния валутен фонд за такъв размер помощ, от какъвто се нуждае. Правителството отхвърля това като неприемливо отдаване на суверенитет. \"Нямам нужда от МВФ\", каза в неделя финансовият министър и зет на Ердоган Берат Албайрак за \"Ройтерс\". \"Да се стигне до МВФ би било голямо предизвикателство\", тъй като \"често го нападахме по време на кампанията си и много се гордеехме, че сме се отървали от бремето на МВФ\" след кризата от 2000-2001 г., малко преди идването на власт на ПСР, казва източникът. Според него обаче Ердоган е добър в това да обяснява неща на нацията и има почти пълен контрол върху медиите. Войната на САЩ с Турция Мустафа Шентоп, заместник-председател на парламента и бивш шеф на кампаниите на ПСР, казва, че турската икономика е в прилична форма, когато се сравни със съизмерими развиващи се пазари. \"Не вярваме, че Турция ще има проблем да финансира дълга си\", смята той. Според него големият проблем е в опитите на САЩ да контролират региона и да изолират съседа на Турция Иран. Ердоган според него е препятствие в този план, а \"Брънсън е просто симптом\". \"Това не е конфликт между Турция и САЩ, това е война, водена от САЩ срещу Турция и други части на света, в която на прицел са Русия, Китай и дори ЕС. Те се опитват да използват икономиката и особено валутите\", казва той. \"Или светът ще се обедини срещу каубойското му поведение и тиранията му и ще отвърне, или ще коленичим. Но Турция никога няма да коленичи.\" Вашингтон превърна случая с Брънсън, един от няколкото спора с Турция, в централна тема, която трябва да се разреши, за да има примирие. Миналата година Ердоган свърза освобождаването на духовника с екстрадицията на имама Фетхуллах Гюлен, който според Турция е зад неуспелия опит за преврат от юли 2016 г. Миналия месец Тръмп каза, че \"големият патриот\" Брънсън е \"заложник\", след като се провали сделката, която можеше да го освободи. В замяна, казват анализатори, Турция щеше да получи три неща: да ѝ бъде предаден представител на държавната \"Халкбанк\",  осъден за нарушаване на санкциите срещу Иран , намаляването на глоба, която САЩ ще наложат на Турция заради \"Халкбанк\", и помощта на Тръмп за предаването от Израел на туркинята Ебру Озкан, заподозряна, че е работила с \"Хамас\". Последното се случи на 15 юли, но Анкара отрича да се е съгласила, че Брънсън може да бъде пуснат в замяна на това. Правителството може да се \"оправи някак\" за известно време според един изследовател, но ако Ердоган не вземе мерки, може да се стигне до масова безработица и безредици. \"Тази страна е твърде голяма, за да потъне с него\", казва либерален критик на Ердоган, пожелал да запази анонимност. \"Но базата му ще се свива с това обезценяване.\" Наблягането на заговори отвън, което прави Ердоган, \"създава гласове от (ултранационалистическата) Партия на националистическото действие, не от ПСР.\" \"Мисля, че е невъзможно за него да си запази това ниво на подкрепа в случая на икономически срив\", казва бивш активист на ПСР.", "date": "2018.09.06", "title": "Кризата в Турция върза ръцете на Ердоган"}
{"url": "https://www.dnevnik.bg/sport/2018/09/06/3306925_video_naiki_predstavi_reklamata_s_koiato_razbuni/", "text": "Това е водещото послание в последния  рекламен клип на \"Найки\" . Производителят на спортни стоки разбуни духовете в САЩ с привличането на  Колин Каперник  в главната роля. Състезателят по американски футбол даде старта на протестите на играчите в Националната футболна лига (НФЛ), като коленичи на националния химн с послание за равенство между расите. Впоследствие това стана масова проява в НФЛ, което доведе до гневни коментари и призиви за уволнение на всички протестиращи от страна на  президента Тръмп . Във видеото с продължителност 2 минути, озаглавено Dream Crazy (\"Мечтай лудо\"), глас зад кадър призовава хората да се борят за мечтите си, колкото и да са смели. В клипа се виждат кадри със звезди от спорта като Серена Уилямс и Леброн Джеймс. Накрая се появява и разказвачът Каперник. Очаква се клипът да бъде завъртян при откриването на сезона в НФЛ следващата седмица. Преди ден  президентът на САЩ Доналд Тръмп заяви, че \"Найки\" отправя ужасно послание с избора на Каперник . \"Не знам каква е целта им. Може би има причина да го правят, но това е ужасно послание. Послание, което не трябва да бъде изпращано. Няма никаква причина за това.\" Състезателят по американски футбол се оказа в основата на  цяло движение за борба за равенство между расите . \"Няма да остана прав и да показвам уважение към страна, която потиска чернокожите и всички с различен цвят на кожата. За мен това е нещо много по-голямо от футбола и ще бъде егоистично да го подминем. Постоянно виждаме тела по улиците, хора умират\", каза Каперник в началото на протеста си през 2016 г.", "date": "2018.09.06", "title": "Видео: \"Найки\" представи рекламата, с която разбуни духовете в САЩ"}
{"url": "https://www.dnevnik.bg/bulgaria/2018/09/06/3306427_andreia_koiato_doide_ot_sloveniia_za_6_meseca_a_sega/", "text": "На 20 септември тя ще е сред лекторите на тазгодишния форум \" Кариера в България. Защо не? \" - В България се преместих преди пет години, когато завърших висшето си образование и си търсех постоянна работа. В Словения по това време имаше икономическа криза и беше трудно да си намериш работа.Тук започнах работа като техническа поддръжка към \"Майкрософт\". Оттогава живея и работя в София. - В България останах, защото тук имам възможност за кариерно развитие. Тук най-много ми харесва това, че има много хубава природа, паркове и градини. Понякога се чувствам все едно съм в Любляна, толкова е зелено. Допадат ми възможностите за кариерно развитие и възможностите за създаване на собствен бизнес. Tук получавам заплащане, което ми дава възможност да постигнем желаните цели. Tук много ми харесва и храната, специално сиренето. - За мен най-трудна беше езиковата бариера. Когато се преместих в България, нито говорех български, нито разбирах и ми беше много трудно както на работа, така и в личния живот. Но нещата се промениха, когато научих български, тогава ми стана по-лесно и приятно да живея тук. Мисля си, че ако имаш достатъчно голямо желание да научиш нещо ново и си любопитен, нещата започват да се случват. - Това, което най-много ми харесва тук, са възможностите да работиш с хора от цял свят, в мултикултурна среда, както и възможността да работиш за най-големите компании в света. Постоянно имаш възможности да се образоваш и да се развиваш. B България имам възможност за по-бързо развитие и по-лесно мога да сменя работата си с друга по-интересна или по-добре платена, отколкото в Словения. Преди 4 години, когато компанията, за която работех, затвори, не се наложи да си търся работа, тъй като вече бях получила няколко преложения от различни компании, т.е. в България компаниите сами те намират. От друга страна, останах тук, тъй като имам надежда да започна собствен бизнес и би ми било по-лесно, отколкото в Словения. В България има повече възможности и по-лесно се случват нещата, но трябва да имаш търпение и да не се страхуваш да работиш усилено. - Моят съвет към хората, които се двоумят дали да дойдат тук, е да пробват, естествено ако имат желание и искат да работят в сферата, за която са получили предложение за работа. Опитайте и ще ви хареса. Аз дойдох тук за 6 месеца, а скоро ще станат 6 години, откакто живея и работя тук.", "date": "2018.09.06", "title": "Андрея, която дойде от Словения за 6 месеца, а сега мисли за свой бизнес в България"}
{"url": "https://www.dnevnik.bg/sviat/2018/09/06/3306935_sud_zabraniava_silno_zamursiavashti_avtomobili_vuv/", "text": "Германски съд постанови, че финансовата столица на страната Франкфурт трябва да забрани дизеловите автомобили с висока степен на замърсяване, за да подобри качеството на въздуха в града, предадоха ДПА и \"Асошиейтед прес\", цитирани от БТА. Снощи административният съд във Висбаден отсъди в полза на жалбата, внесена от екологичната група \"Германска помощ за околната среда\", която твърди, че градът не спазва правилата на Европейския съюз за чистотата на въздуха, когато става дума за нивата на азотните оксиди. Засега няма яснота колко превозни средства ще бъдат засегнати и в каква степен. Хамбург вече забрани по-стари дизелови модели да се движат по определени улици в града, а властите в Щутгарт планират да не допускат стари дизелови автомобили в някои райони на града от идната година. Дизеловите двигатели, които са популярни в Германия, отделят вредни азотни оксиди. Забраните бяха обявени след съдебно решение от февруари, което позволява на градовете да включат в мерките си за опазване на чистотата на въздуха забрани за движението на дизелови автомобили, припомня АП.", "date": "2018.09.06", "title": "Съд забранява силно замърсяващи автомобили във Франкфурт"}
{"url": "https://www.dnevnik.bg/bulgaria/2018/09/06/3306937_firma_ot_stara_zagora_e_bila_naematel_na_nelegalnata/", "text": "Фирма от Стара Загора е била наемател на помещенията в Карнобат, в които полицията откри нелегална фабрика за цигари преди два месеца. Това каза в ефира на Би Ти Ви кметът на града Георги Димитров, чийто син е отдал помещенията под наем. Той е и един от арестуваните вчера при   акцията на прокуратурата във  \"Винпром Карнобат\" ООД, \"Сис индустрийс\" ООД и \"Топоаз мел\" ООД , Сградата е отдаденa под наем на фирмата преди 2 или 3 г. за складова и производствена дейност. Лично аз не съм виждал договора, обясни Димитров, но посочи, че синът му не е знаел до лятото на миналата година какво се произвежда там. Самият той обаче е плащал на портиера и охраната на складовете. Единственият път, когато е влизал в помещенията, било, след като са опразнени. Кметът обясни, че синът му не се познавал с арестувания собственик на \"Сис индустрийс\" Миню Стайков. Димитров обаче се познавал с него и го определи като коректен данъкоплатец и призна, че бизнесменът е подпомагал общината. Сумите не са големи, за празници част от разходите се поемат от фирмите на Стайков, отбеляза Георги Димитров.", "date": "2018.09.06", "title": "Фирма от Стара Загора е била наемател на нелегалната фабрика за цигари в Карнобат"}
{"url": "https://www.dnevnik.bg/sport/2018/09/06/3306945_snimka_na_denia_nacional_za_edin_den/", "text": "Два месеца след като игра  , Дания показа коренно различно лице. Проблемът с   за новия договор за търговските права направи така, че национали по принуда станаха... играчи по футзал и такива от ниските дивизии във вътрешното първенство. Датчаните загубиха с 0:3 гостуването си на Словакия в приятелска среща. На снимката: Андерс Фонс (номер 17) и негови съотборници позират за снимка след мача.", "date": "2018.09.06", "title": "Снимка на деня: Национал за един ден"}
{"url": "https://www.dnevnik.bg/ot_vas/novini_ot_vas/2018/09/06/3306927_shkodrenskoto_ezero/", "text": "Шкодренското езеро е най-голямото езеро на Балканския полуостров с обща площ, която варира сезонно между 390 и 530 кв. км. Намира се на границата на Черна гора и Албания. Носи името на град Шкодра, Северна Албания.", "date": "2018.09.06", "title": "Шкодренското езеро"}
{"url": "https://www.dnevnik.bg/regioni/2018/09/06/3306946_uvolnen_e_policaiat_koito_ne_e_sankcioniral_bashtata/", "text": "Полицаят Митко Станков от Харманли, който не е санкционирал бащата на президента Румен Радев при пътен инцидент, беше уволнен, съобщи БНР. При произшествието на 17 август автомобилът, управляван от Георги Радев, е ударил електрическа триколка на Стефан Тодоров. Информация за катастрофата се появи дни по-късно, след като в интернет бе публикуван видеоклип от инцидента. Проверка на МВР установи, че полицаят Митко Станков е съставил протокол и акт на пострадалия, който в случая не е бил виновен. Бащата на президента - Георги Радев, не е бил санкциониран след намесата на местния лидер на БСП Михаил Лисков, съобщи радиото. Наказани заради случая са и още четирима колеги на уволнения полицай.", "date": "2018.09.06", "title": "Уволнен е полицаят, който не е санкционирал бащата на президента при пътен инцидент"}
{"url": "https://www.dnevnik.bg/ot_vas/novini_ot_vas/2018/09/06/3306950_shkodra/", "text": "Шкодра е разположен на източния бряг на   и между реките Дрин и Бояна. Град с богата история, датираща още от бронзовата епоха, преди н.е. 2000 години - до наши дни.", "date": "2018.09.06", "title": "Шкодра"}
{"url": "https://www.dnevnik.bg/gradska_sreda/2018/09/06/3306956_budeshteto_na_stolichnata_ulica_ivan_vazov_shte_se/", "text": "Дали по улица \"Иван Вазов\" да има по-малко места за паркиране, повече място за пешеходците, пейки и озеленяване, ще се обсъжда във вторник - 11 септември от 18:30 ч., на събитие организирано от Столичната община. В момента централната софийска улица в участъка от бул. \"Васил Левски\" до \"Г.С.Раковски\" е в ремонт, който започна през това лято и ще завърши в края на годината. От години настилката е в изключително лошо състояние - с кръпки и дупки, като ВиК системата не е подменяна от поставянето й. Така на 11 септември общината кани в ресторант \"Чекпойнт Чарли\" живеещите на улицата и всички заинтересовани на дискусия, на която да се обсъди бъдещия облик на улицата. Предложението на общината е да намали местата за паркиране, като в тях постави велостойки, пейки, засади дървета, ограничаване на скоростта до 30 км, обособяване на места за временни обекти, а кофите за боклук да са под земята. Всеки може да изпрати своите предложения на  moyataulitsa@sofia-agk.com . до 17 септември.", "date": "2018.09.06", "title": "Бъдещето на столичната улица \"Иван Вазов\" ще се обсъжда на 11 септември"}
{"url": "https://www.dnevnik.bg/sport/2018/09/06/3306968_barselona_e_poharchil_nai-mnogo_pari_za_transferi_prez/", "text": "Барселона\" е похарчил най-много пари за трансфери през 2018 г. Испанският шампион е инвестирал 321 милиона евро през двата трансферни прозореца - 178 през зимния и 143 през летния, показва доклад на Международния център за спортни изследвания (CIES Football Observatory). Финалистът в Шампионската лига \"Ливърпул\" заема второто място с 298 милиона евро, 212 от които бяха дадени това лято. Италианският хегемон \"Юветнус\" e трети с 257 милиона. \"Старата госпожа\" похарчи само един милион през зимата, но беше най-разточителният клуб през летния прозорец. С най-голям принос за това беше привличането на Кристиано Роналдо от \"Реал\" (Мадрид) за 100 милиона евро. Носителят на Лига Европа и Суперкупата на Европа \"Атлетико\" (Мадрид) е четвърти по похарчени пари през 2018 г. - 214 милиона евро, 148 от които това лято. \"Челси\" е другият клуб, който е купил футболисти за повече от 200 милиона. Сините осъществиха трансфери за 65 милиона през зимата и 137 милиона през лятото. \"Монако\" със 168 милиона, \"Реал\" (Мадрид) със 167 милиона, \"Евертън\" със 166 милиона, \"Манчестър юнайтед\" със 159 милиона и \"Севиля\" със 153 милиона допълват челната десетка. Половината от клубовете в топ 20 по похарчени пари за играчи са английски. Пет са испанските, италианските са три, а \"Монако\" и \"Борусия\" (Дортмунд) са единствените представители на Франция и Германия. Висшата лига отново е далеч пред всички останали по инвестиции в нови играчи. Клубовете от английския елит отново подобриха рекорда за похарчени пари в рамките на една календарна година - 2.122 милиона евро през 2018 г., което е с 43 милиона евро повече от 2017 г. Испанската Ла Лига е на второ място с 1.319 милиарда евро за 2018 г. За пръв път клубовете от елита на Испания преминават границата от един милиард. Италианската Серия А го направи за втора поредна година - 1.197 милиарда евро, което е с 39 милиона евро по-малко от 2017 г. Германската Бундеслига е на четвъртото място сред големите лиги с похарчени 600 милиона евро през двата трансферни прозореца на 2018 г. Със 17 милиона по-малко са похарчили клубовете от френската Лига 1. През 2018 г. клубовете от големите пет първенства на Европа са похарчили общо 5.82 милиарда евро за нови играчи. Това спад с 2.4% в сравнение с 2017 г., когато бяха инвестирани 5.96 милиарда евро за трансфери. Зимният прозорец тази година  счупи рекорда с 1.107 милиарда евро , което беше с 325 милиона над предишното върхово постижение. Лятото обаче беше малко по-скромно откъм трансфери спрямо миналата година. Шампионът на Англия \"Манчестър сити\" е клубът, похарчил най-много пари за нови играчи в големите лиги на Европа от 2010 г. В този период \"гражданите\" са дали 1.47 милиарда евро за трансфери. На второ място е друг английски клуб - \"Челси\", с 1.31 милиарда евро. \"Барселона\" заема третата позиция с 1.258 милиарда евро за нови футболисти от 2010 г. След каталунците се нареждат \"Пари сен жермен\" (1.242 млрд.), \"Манчестър юнайтед\" (1.102 млрд.), \"Ювентус\" (1.085 млрд.) и \"Ливърпул\" (1.071 млрд.). Въпреки че постигна исторически успехи в разглеждания период, \"Реал\" (Мадрид) заема едва осмата позиция с 912 милиона евро за нови играчи. Челната десетка се допълва от \"Рома\" (809 млн.) и \"Атлетико\" (764 млн.). \"Монако\" е клубът с най-големи приходи от продажба на играчи от 2010 г. В този период \"монегаските\" са продали футболисти за 960 милиона евро, като по това перо са далеч напред пред всички останалите отбори на континента. \"Ливърпул\" заема второто място с приходи от 683 милиона евро, а три милиона по-малко от продажба на играчи е получил \"Рома\". \"Барселона\" и \"Реал\" са четвърти и пети по приходи от трансфери съответно с 628 и 625 милиона евро. \"Челси\", \"Ювентус\", \"Бенфика\", \"Борусия\" и \"Валенсия\" допълват челната десетка. \"Манчестър юнайтед\", който е пети по похарчени пари за нови играчи от 2010 г., не присъства дори в топ 10 по приходи от продажба на футболисти.", "date": "2018.09.06", "title": "\"Барселона\" е похарчил най-много пари за трансфери през 2018 г."}
{"url": "https://www.dnevnik.bg/bulgaria/2018/09/06/3306972_golemi_opashki_ot_avtomobili_predi_granicata_v_gurciia/", "text": "Опашка от автомобили се е образувала на 4 км преди граничен пункт \"Кулата\" при границата с Гърция, съобщава Би Ти Ви. Причината е голямото натоварване заради многото пътуващи, които сливат днешния празник с уикенда. Пунктът работи на пълен капацитет, като полицаи патрулират в аварийната лента, за да следят за нарушения. Зрители на телевизията са сигнализирали, че опашката се е образувала още пред 7 часа сутринта, като се чака с часове. От \"Гранична полиция\" съобщиха, че е интензивен трафикът и на пунктовете \"Калотина\", \"Маказа\", \"Капитан Андреево\", \"Лесово\", \"Дунав мост- Видин\", \"Кардам\", \"Дунав мост- Русе\". На всички пунктове по границата с Македония трафикът е нормален. ", "date": "2018.09.06", "title": "Големи опашки от автомобили преди границата с Гърция"}
{"url": "https://www.dnevnik.bg/politika/2018/09/06/3306965_borisov_i_ninova_chestitiat_na_bulgarite_suedinenieto/", "text": "Лидерите на ГЕРБ и БСП честитят на българите от профилите си във \"Фейсбук\" Съединението. Единството е това, което ни държи в моментите на изпитания и трудности. И днес единни трябва да работим за просперираща държава, без да чакаме друг, пише лидерът на ГЕРБ и министър-председател Бойко Борисов.  Лидерът на БСП Корнелия Нинова също използва социалната мрежа, за да отправи своя поздрав. Според нея е ударил часът на днешното съединение.", "date": "2018.09.06", "title": "Борисов и Нинова честитят на българите Съединението от \"Фейсбук\""}
{"url": "https://www.dnevnik.bg/sport/2018/09/06/3306974_filip_lhamsuren_chovek_triabva_da_nadhvurlia/", "text": "- Удовлетворение най-вече за това, че съм жив и здрав. Не чувствам нищо грандиозно. Просто се случват нещата, не усещам тържественост или облекчение. Може би най-точната дума е благодарност. Толкова пъти съм сънувал достигането до финалната точка, че не беше като да го изпитам за първи път. Някъде в себе си човек е готов за нещо, което трябва да извърви и да стигне до него. Вътре в себе си винаги сме с една крачка напред. Затова за моите усещания не е нещо ново. - Най-важното е, че мина бързо, тъй като имаше много улеснения откъм движение през гората, защото имаше много пътечки. Имаше сеч на места и земеделски площи. Налагаше ми се и през доста реки да мина с надуваемата лодка, която нося. Проблемът беше, че имах травма на десния крак. Не беше много приятно вървенето, но пък беше улеснено. Така че бяха 50:50 нещата. - Каквото и да говори човек, природата има последната дума. Аз говоря от това, което съм в момента. Отстрани знам, че изглежда като нещо голямо. Но когато мине отвътре, човек сменя гледната си точка. В никакъв случай не е само до уменията, а има и късмет. - Уроците са много и не са само от външната среда, а са и от собствените ти реакции. В някои моменти се наблюдаваш отстрани как действаш в дадена ситуация, как променяш решенията си. Въпреки всичко оставаш гъвкав, за да продължиш. Винаги влизам в университета на експедицията със съзнанието, че има много уроци. Така, както е в един клас - имаш различни предмети. В пътуването си обгърнат с това, което се случва. А и уроците не са нови, а са добре забравените стари уроци и човек трябва да си ги припомня. - Това, което този вид природа ме научи - как съществува. Това е най-ценното, то е рядко. Когато си поставен в тези условия, учиш много по-интензивно. И си като на изпит - не трябва да грешиш. За мен това е най-ценното, защото човек трябва да надхвърля собствените си представи за нещо голямо. А за мен това е голямо - да учиш от джунглата с нейната специфика. Аз сигурно съм научил само 20% от нея. - Всеки човек има своята истина, а аз казвам това, което виждам. Като цяло човек използва не много честно природата. Замислям се, че има много хора, които живеят добре и в града и това е техният начин на живот. Не могат и не бива да живеят в природата, защото това не е тяхното. Това, което се случва, е, че природата не е безкрайна и свършва и ѝ трябва време да се възстанови, а като не ѝ се дава време, не е окей. В последно време е клише да се говори какво се случва с природата. Въпреки всичко хората си цапат, произвеждат, замърсяват... Тук в Амазония хората, които разрушават природата, на мен ми помагат - хранят ме, упътват ме, държат се добре, но те просто не могат да разберат точно какво правят. Те имат други стимули, искат да имат добър живот, а не го правят, защото не обичат природата. Човек просто трябва да има повече информация, да учи. Всичко става от необразованост и от тесногръдие. С учене става всичко в крайна сметка. - Разбира се, но преди това трябва да докарам докрай тази експедиция. Плановете ми са да направим филм и книга за нея. Надявам се в края на зимата да са готови.", "date": "2018.09.06", "title": "Филип Лхамсурен: Човек трябва да надхвърля собствените си представи за това какво е голямо"}
{"url": "https://www.dnevnik.bg/sport/2018/09/06/3307049_cska_-_sofiia_obiavi_promeni_i_bezplatni_trenirovki_v/", "text": "ЦСКА - София\" обяви промени в организацията на школата си в търсене на талантливи деца. От клуба съобщиха, че част от подрастващите вече ще тренират безплатно. \"През този сезон в ДЮШ на ЦСКА ще има 10 отбора, които ще се състезават в различните първенства. За разлика от миналата година през тази отпадат таксите на децата от подготвителните групи - родени 2006 - 2010 година, и вече всички наши юноши ще тренират безплатно. Всички армейци ще получат и безплатна екипировка на \"Адидас\" от клуба, се казва в информацията в сайта на червените. От клуба посочват, че така в отборите ще останат само най-изявените деца. \"Освен това ще бъдат привлечени и талантливи момчета от други клубове.\" Отборите до 19, до 17 и до 15 години се състезават в елитните групи, а юношите, родени през 2001, 2003 и 2005 година, ще участват в турнира за Купата на БФС. В школата се завръща Даниел Моралес, който беше помощник в екипа на Стамен Белчев в мъжкия отбор. Той ще води отбора от набор 2006, а освен това ще бъде част от щаба на състава до 19 г. Методист на школата ще бъде Йордан Христов. През последните 20 години той е работил в клубове в Австрия и арабските страни, пише в информацията.", "date": "2018.09.06", "title": "\"ЦСКА - София\" обяви промени в школата си в търсене на талантливи деца"}
{"url": "https://www.dnevnik.bg/v_pamet/2018/09/06/3307069_pochina_suzdateliat_na_amuei/", "text": "Американският милиардер Ричард Девос, основател на корпорацията \"Амуей\" (Amway), е починал днес на 92-годишна възраст, предадоха Асошиейтед прес, цитирана от БТА. Девос е починал в дома си в щата Мичиган от усложнения след инфекция.  Бизнесменът е роден в град Гранд Рапидс, Мичиган. През 1959 г. заедно с приятеля си Джей ван Андел основава \"Амуей\" - корпорация, занимаваща се с производство и продажба на битова химия и козметика. Девос бе президент на компанията до 1993 година.  Той беше свекър на американския министър на образованието Бетси Девос.", "date": "2018.09.06", "title": "Почина създателят на \"Амуей\""}
{"url": "https://www.dnevnik.bg/sviat/2018/09/06/3307070_chetiri_durjavi_podkrepiha_velikobritaniia_sreshtu/", "text": "В обща декларация САЩ, Германия, Франция и Канада заявиха, че подкрепят оценката на Великобритания, че служители на руското военно разузнаване стоят зад отравянето с нервнопаралитичното вещество \"Новичок\" на бившия руски двоен агент Сергей Скрипал и дъщеря му Юлия през март в Англия, след като Лондон повдигна задочно обвинения на двама руснаци, предадоха \"Ройтерс\" и ТАСС, цитирани от БТА. \"Имаме пълно доверие в британската оценка, че двамата заподозрени са били служители на руското военно разузнаване ГРУ и че тази операция почти сигурно е била одобрена на най-високо правителствено равнище\", заявяват лидерите на тези четири западни страни. В съвместна декларация на Великобритания, САЩ, Германия, Франция и Канада лидерите на петте страни обещаха да работят по осуетяване на враждебните дейности на чуждестранни разузнавания. \"Вчерашното изявление (по разследването на отравянето на Скрипал) още повече засилва намерението ни да продължим заедно да противодействаме на враждебната активност на чуждестранни разузнавания на територията на страните ни, да обезпечим спазването на забраната за използване на химически оръжия, да защитаваме гражданите си и да се защитаваме от всякакви форми на злонамерени държавни действия, насочени против нас и против нашите общества\", се казва в съвместната декларация. \"Ние, лидерите на Франция, Германия, САЩ, Канада и Великобритания отново изразяваме възмущението си от използването на химическото отровно вещество с нервнопаралитично действие, известно като \"Новичок\", на 4 март в Солсбъри. Приветстваме постигнатия напредък в разследването на отравянето на Сергей и Юлия Скрипал и приемаме за сведение повдигнатите вчера на двама заподозрени обвинения в опит за убийство. Даваме висока оценка на работата на полицията на Великобритания и на всички участвали в разследването\", заявиха лидерите на петте западни държави. Те освен това призоваха Русия да предостави всички подробности по програмата за разработка на нервнопаралитичното вещество \"Новичок\" на Организацията за забраната на химическите оръжия (ОЗХО). \"Обръщаме внимание и на това, че оценката на Великобритания, която е независимо проверена от ОЗХО, заключава, че същото отровно вещество е било използвано при отравянето на Доун Стърджис и Чарли Роули. Призоваваме Русия да осигури пълно оповестяване на програмата си за \"Новичок\" в ОЗХО\", се казва в декларацията. Русия категорично отхвърли отправените й обвинения и заявява, че програма за разработка на такова вещество не е имало нито в Съветския съюз, нито в Русия. Освен това експертите от британската военна химическа лаборатория в Портън Даун не са могли да установят произхода на веществото, с което са били отровени Скрипалови, отбелязва ТАСС. Великобритания ще обсъди със съюзниците си в НАТО евентуални нови санкции срещу Русия, заяви постоянният представител на Великобритания в ООН Карън Пиърс. \"Както знаете, 28-те страни от НАТО вече ни подкрепиха по ситуацията в Солсбъри и ние сме много благодарни за това. Сега ще обсъдим кои са най-подходящите следващи стъпки\", каза Пиърс.", "date": "2018.09.06", "title": "Четири държави подкрепиха Великобритания срещу руското разузнаване за \"Новичок\""}
{"url": "https://www.dnevnik.bg/bulgaria/2018/09/06/3307075_rabotnici_sa_s_izgarianiia_sled_incident_v_zavod_za/", "text": "Двама работници са с тежки изгаряния след инцидент в завода за хартия в района на град Стамболийски. Това съобщи агенция \"Фокус\" като се позова на дежурния от Районната координационна централа на Центъра за спешна медицинска помощ в Пловдив. Инцидентът е станал вчера при рутинни ремонтни дейности на вакуумна изпарителна станция на територията на завода. Получило се е изтичане на черна луга с много висока температура и двамата работници са пострадали. Те са настанени в Клиниката по изгаряния в Университетската болница \"Св. Георги\" в Пловдив.  Организирано е било допълнително кръводаряване, за да бъдат извършени необходимите манипулации и животоспасяващи операции. От Инспекцията по труда извършват проверка, която да установи дали са били спазени всички необходими изисквания за безопасност на труда и дали пострадалите да били с нужната екипировка. ", "date": "2018.09.06", "title": "Работници са с изгаряния след инцидент в завод за хартия в Стамболийски"}
{"url": "https://www.dnevnik.bg/biznes/2018/09/06/3307076_epul_poluchi_odobrenie_ot_evropeiskata_komisiia_da/", "text": "Европейската комисия разреши на технологичната компания \"Епъл\" да купи мобилното приложение за разпознаване на музика \"Шазам\". Двете компании сключиха сделката пред декември, но през април ЕК започна проверка, заради опасенията, че информацията на \"Шазам\" ще даде прекалено голямо предимство на \"Епъл\", предава БТА. Проверката започна след молби от музикални и технологични компании от  Австрия, Франция, Исландия, Италия, Норвегия, Испания и Швеция. Европейската комисия може да спира сливания или да изиска отстъпки в случай, че те могат да навредят на конкуренцията е Европейския съюз. Тя е включвала проверка на потребителските данни, с които разполага \"Шазам\", като целта е била да се определи дали тя няма да увеличи възможностите на \"Епъл\" предлага услугите си по-добре, за да привлича нови клиенти . \"След внимателен анализ на потребителските и музикални данни на \"Шазам\" установихме, че придобиването им от \"Епъл\" няма да намали конкуренцията на дигиталния пазар на стрийминг услуги, каза еврокомисарят по конкуренцията Маргрете Вестагер, цитирана от ДПА.", "date": "2018.09.06", "title": "\"Епъл\" получи одобрение от Европейската комисия да купи приложението \"Шазам\""}
{"url": "https://www.dnevnik.bg/politika/2018/09/06/3307078_rumen_radev_zreliiat_patriotizum_ne_govori_visoko_a/", "text": "Събираме се от година на година на славните дати да почетем делата на героите, гордеем се с чужди подвизи, а достойното минало е утеха за безпътното ни настояще. Това обяви президентът Румен Радев в словото си по време на тържественото отбелязване на 133 г. от съединението на Княжество България с Източна Румелия в Пловдив. Редно е да се запитаме какво остава днес от духа на Съединението, защо потомците на българите, които се събраха в общ дом днес го наричат държава, а мнозина я напускат, смята държавният глава. Припомни, че в България 20 век е белязан от трагедии, които са внесли разкол в обществото, който дори демокрацията не е могла да излекува. За героите от възрожденска България стоеше по-високо от користта, славата и дори от живота, този зрял дух възроди България, този зрял дух трябва да води нашите постъпки и днес, а днес остана да живее само в книгите и сърцата на най-ревностните от вас, подчерта Радев. Посочи, че \"някои\" са избързали да обявят държавите и нациите за отживелица в глобалния свят, но махалото отива в обратната посока, при която народите все повече се обръщат към себе си и безродността вече не е модерна. Според него този процес има скрити рискове Зрелият патриотизъм не говори високо, а мъдро. Не отрича света, а го приема без комплекси с ясна убеденост в собствената си стойност, не се гордее с чужди подвизи, а более за близкия тук и сега. Не битува само в историята , а твори достойно настояще, подцерта държавният глава.", "date": "2018.09.06", "title": "Румен Радев: Зрелият патриотизъм не говори високо, а мъдро"}
{"url": "https://www.dnevnik.bg/biznes/2018/09/06/3307083_delata_za_sdelkite_za_prodajba_na_chez_i_nova/", "text": "Делата по обжалванията на решенията на Комисията за защита на конкуренцията (КЗК) да не разреши сделките за продажба на \"ЧЕЗ България\" и \"Нова броудкастинг груп\" са насрочени за март и май 2019 г. ,показва справка в регистъра на Върховния административен съд. В края на юли в един и същ ден КЗК обяви решенията си, в които н е разреши на \"Инерком България\" на Гинка Върбакова да купи  българския бизнес на чешката компания ЧЕЗ, както и на дружеството на чешкия бизнесмен  Петр Келнер да купи \"Нова броудкастинг груп\" . Дружествата на Върбакова и Келнер очаквано обжалваха решенията пред Върховния административен съд. Делото по жалбата на \"Инерком\" е образувано на 31 август тази година, като протестът е определен за допустим на първото заседание на 4 септември. Следващото заседание е насрочено за 14 май 2019 г. от 9 сутринта. На същата дата е образувано и делото за блокирането на сделката за \"Нова броудкастинг груп\", като следващото му заседание е насрочено за 14 март. Според информация за подписания предварителен договор между Върбакова и чешкия собственик на ЧЕЗ тя има девет месеца да плати сделката, които изтичат през тази година. Не е известно дали в този договор е предвидена отсрочка в случай на спънки от страна на регулаторите. Намерението на Гинка Върбакова да купи \"ЧЕЗ България\" предизвикаха негативни реакции. Причината е, че Върбакова не беше публично известна и имаше съмнение дали разполага с парите за сделката - по неофициална информация около 300 млн. евро. Министърът на енергетиката Теменужка Петкова подаде оставка, защото познава Върбакова, която не бе приета, в парламента беше създадена комисия, която да провери сделките, а премиерът Бойко Борисов се намеси с идея - България да влезе като трета страна в сделката, от която после тихомълком се отказа. Впоследствие на Комисията за защита на конкуренция й отне 3 месеца, за да започне да проверява сделката между \"Инерком\" и ЧЕЗ, а се произнесе след месец. Мотивът да я спре бе, че Върбакова има бизнес с фотоволтаици и това би създало условия за нелоялна конкуренция на този пазар. Впоследствие юристи критикуваха мотивите заради слабата им аргументация. Регистрираното в Холандия \"ППФ ТМТ Бидко 2 Б.В., свързано с  най-богатия бизнесмен в Чехия – Петр Келнер . иска да купи \"Нова броудкастинг груп\" АД и дружествата от групата - \"Нет Инфо\" АД и \"Агенция Ева\" ООД. По информация на \"Капитал\" след спирането на сделката от КЗК  Келнер е поискал лична среща с премиера Бойко Борисов в България , за която не се получи официално потвърждение. Междувременно през юли Европейската комисия даде одобрението си  \"ППФ ТМТ Бидко 2 Б.В дакупи  бизнеса на скандинавската група \"Теленор\"  в България, Унгария, Черна гора и Сърбия. Така сделката стана факт и  компанията вече има нов директор .", "date": "2018.09.06", "title": "Делата за сделките за ЧЕЗ и \"Нова телевизия\" са насрочени за догодина"}
{"url": "https://www.dnevnik.bg/sviat/2018/09/06/3307086_silen_trus_e_registriran_na_100_km_ot_stolicata_na/", "text": "Земетресение с магнитуд 7.8 бе регистрирано в Тихия океан на дълбочина 608 км и на 105 км източно от столицата на Фиджи Сува, съобщи Геофизическият център на САЩ, цитиран от \"Ройтерс\", цитирана от БТА. Тихоокеанският център за предупреждения за цунами заяви, че няма заплаха от цунами за Хавай. Новозеландската гражданска защита заяви, че няма заплаха от цунами и за Нова Зеландия. ", "date": "2018.09.06", "title": "Силен трус е регистриран на 100 км от столицата на Фиджи"}
{"url": "https://www.dnevnik.bg/photos/2018/09/06/3307007_fotogaleriia_svetovnite_snimki_na_denia_-_6_septemvri/", "text": "Дъга над плажа \"Ипанема\", Рио де Жанейро, Бразилия.", "date": "2018.09.06", "title": "Фотогалерия: Световните снимки на деня - 6 септември 2018 г."}
