{"url": "http://www.dnevnik.bg/regioni/2017/08/03/3018687_kmetut_na_carevo_shte_se_opita_da_spre_toka_i_vodata/", "text": "Община Царево ще поиска да бъде спряно електричеството и водоподаването към имотите, попадащи в цялата територия на плажа Корал. Това съобщи кметът на общината Георги Лапчев, който днес беше днес на проверка на плажа, заедно с експерти на Общинската администрация, еколози, полицаи и геодезисти, съобщава БТА. Огледът бил предизвикан от сигнали на собственици на земи, които посочвали, че в имотите им има незаконно настанени къмпингуващи. Той установил, че в частни имоти в близост до плажа има десетки палатки, каравани и кемпери, заслони и мобилни заведения, съобщи кметът на Царево. Повечето били поставени върху 11 частни парцела собственост на испанската компания \"Ибедрола\", която купи имотите преди около 10 години. Корал е един от трите плажа за природосъобразен туризъм, заедно с Карадере и Иракли,  обявени през 2016 г. с поправки в Закона за устройството на Черноморското крайбрежие . Трите плажа не може се отдават на концесия или под наем, а всякаква стопанска дейност и обществени мероприятия на територията им е забранена.Корал вече пострада преди години при опити за бетониране на дюните и вдигане на постройки върху тях.  Тези хора нямат договори за да ползват чужди имоти, каза Плумка Митрева, директор на \"Местни данъци и такси\" в община Царево, цитирана от БТА. Когато ги попитаме казват, че са се договорили устно, обясни тя. Георги Лапчев заяви, че ще бъдат направени замервания, за да се установи къде точно и в кои имоти са разположени незаконните обекти, и така общината ще има сигурно доказателство, ако се стигне до спор. Той се оплака, че повечето от собствениците на имоти са написали в годишната си декларация, че няма да ползват терените си и искат да бъдат освободени от такса смет, а мнозина от почиващите разполагали караваните си такива терени и оставените от тях отпадъците оставали за почистване от общината. Миналата година при подобна проверка  Георги Лапчев се закани да наложи санкции на къмпингуващите  в района и да поиска прокурорска проверка за незаконна дейност на територията на плажа. До санкции не се стигна, тъй като няма законов регламент за къмпингуването, а летуващите обясниха, че собственикът на имота им е позволил да го ползват безплатно и че ползват ток и вода на партида като плащат на частно лице за това.", "date": "2017.08.03", "title": "Кметът на Царево ще се опита да спре тока и водата на плажа Корал"}
{"url": "http://www.dnevnik.bg/sviat/2017/08/03/3018690_pileshkata_shiika_povishi_naprejenieto_mejdu_indiia_i/", "text": "От месец индийската и китайската армия са настръхнали една срещу друга в оспорван граничен участък от стратегическо хималайско плато. Спорът засилва напрежението между Пекин и Делхи, но също между Китай и малкото кралство Бутан. Разположеното на запад от Бутан и източно от индийския щат Сиким хималайско плато Доклам (което в Китай наричат Дунлан) е арена на ожесточена конфронтация, откакто в средата на юни китайската армия започна работа по строежа на път. Китай твърди, че строителството се извършва на негова територия, но Индия и Бутан не са съгласни и открито се безпокоят от засилване на китайското военно присъствие в района. Индия разположи въоръжени войници, за да се спре строежа, и това бързо покачи напрежението. \"Решението на този проблем е просто: индийските войски трябва да се изтеглят\", каза тази седмица китайският външен министър Ван И преди визитата в Пекин на висш представител на индийската национална сигурност. \"По-лесно е да се премести планина, отколкото да бъде накарана Китайската народноосвободителна армия да отстъпи\", отбеляза У Цян, говорител на китайското министерство на отбраната. Делхи обаче изобщо не изглежда склонен на отстъпки: \"Китай разпростира влиянието си върху Хималаите чак до нас и това при положение, че вече има икономика, пет пъти по-голяма от нашата\", каза огорчено миналата седмица Сарат Чанд, заместник-командващ на въоръжените сили. \"При сили с такъв мащаб. . . това ще остане заплаха за години\", прогнозира той. Стратегическата зона \"Пилешка шийка\" Долината Чумби, където се намира спорното плато Доклам, е стратегически важна зона за Индия. Тя е само на десетина километра от т.нар. коридор Шилигури - тясна ивица земя, известна като \"Пилешката шийка\" и единствена териториална връзка за Делхи между равнините на север и североизточните щати. \"Индия възприема строителството на този път като заплаха, тъй като китайците слагат край на статуквото в тази спорна територия\", заяви за АФП Шън Динли, вицепрезидент на Института за международни изследвания към университета Фудан в Шанхай. Според полковника от китайската армия Чжао Сяочжо тези опасения \"са смехотворни\": \"Индия обръща внимание само на военното използване на граничната инфраструктура и слабо се интересува от икономическата ѝ роля\", каза той пред англоезичния държавен вестник \"Чайна дейли\". Пекин оспорва също суверенитета на Индия над щата  Аруначал Прадеш , за който двете страни водиха мълниеносна война през 1962 г. Колкото до Доклам, \"той е част от територията на Китай от древни времена\", смята Пекин и обвинява индийските войски, че са прекосили граница, установена със споразумение от 1980 г., което е договорено от . . . Великобритания. Бутан - съюзник на Индия, който не поддържа дипломатически отношения с Пекин - наблюдава отстрани, но има усещането, че е под прицела на \"пропекинско лоби\", казва Джаядева Ранад, директор на базирания в Делхи Център за анализ и стратегия за Китай. \"Бутан е ограничен по отношение на преките си действия. Той протестира против Китай, отправи ноти, но какво повече може да направи?\", отбелязва Ранад. Вътрешен натиск Подложени на силен натиск от \"националисти\" в държавите си, нито китайският президент  Си Цзинпин  (с наближаването на решаващ конгрес на комунистическата партия), нито индийският премиер  Нарендра Моди  могат да отстъпят, смята Хуан Цзин, специалист по китайско-индийските отношения в Националния университет на Сингапур. \"Ситуацията е много напрегната. Не смятам, че Китай ще има избор, ако индийските войски не се изтеглят. Си ще трябва да покаже на китайския народ, че държи на думата си\", казва за АФП Хуан. Индия, от своя страна, се опасява, че възходът на  китайската търговска и военна мрежа в Индийския океан  ще саботира геополитическия ѝ статут и се тревожи от икономическия коридор Китай-Пакистан, който ще даде на Китай достъп до Арабско море. . . през спорната територия Кашмир. Сегашната конфронтация доказва волята на Индия да се съпротивлява: \"Това е послание към другите страни в района\" по отношение на Китай, проявил се като сила, която \"никой не е предизвиквал\", отбелязва Джаядева Ранад. /БТА", "date": "2017.08.03", "title": "\"Пилешката шийка\" повиши напрежението между Индия и Китай"}
{"url": "http://www.dnevnik.bg/analizi/2017/08/03/3018702_za_da_razberesh_kakvo_stava_v_evropa_triabva_da_si/", "text": "След демократичните революции източноевропейците преживяха демографски контрареволюции, а днес много от тях не искат да живеят в общество, където отличниците се конкурират за стипендии, докато двойкаджиите се бият на улицата. \"Той не иска нито да спасява Европа, нито да се вайка за нея. Тонът му е бистър, но в същото време съдържа голяма човешка топлина. В дните, когато в Полша се борят за спасяване на правовата държава, просто няма по-подходяща книга от тази: със \"След Европа\" Иван Кръстев сякаш вече оценява щетите от земетресението на родния си континент, докато то още продължава. Във възприятието на Кръстев добре познатото ни изглежда разклатено: откакто бежанската криза подсилва антилиберализма на демокрациите в Източна Европа, европейският модел, възникнал след 1989, се разклати. Кръстев е подготвен за дезинтеграция, хаос и бедност.\" Авторката на рецензията припомня идилията отпреди двайсетина години, когато целият свят сякаш искаше да стане по-европейски: просветен и секуларен, с върховенство на закона. Но тази идилия се препъва в препятствието, което Кръстев описва така: как може да има универсални права, след като днес хората живеят в общества с много различна степен на свобода и благоденствие? Именно поради това мнозина избират автократичната държава, която да пази собственото им благоденствие срещу бежанците, пристигащи по нашите граници тъкмо в името на човешките права – резюмира Елизабет фон Таден и продължава: Интелектуалец, чийто глас се чува по цял свят \"Кръстев ни показва, че вътрешните противоречия, в чийто капан попадат източноевропейците, са не само опасни, но и разбираеми. Защото след демократичните революции те преживяха демографски контрареволюции: гражданите им започнаха да се изселват. () Да четеш Кръстев е наслада, защото в неговото стилистично изкуство са събрани заедно както любовта към литературата, така и красотата на мисълта му, но и липсата на каквито и да било политически илюзии. 52-годишният българин е един източноевропейски интелектуалец, чийто глас се чува по цял свят: в университетите, сред управляващите, в тинк танковете. () Кръстев вече от години прилича на еднолична сила за бързо реагиране. Като политически консултант той е изключително ефикасен паневропеец, в София ръководи един център за политически стратегии, преподавал е в Будапеща, участва в създаването на различни тинк танкове, в Берлин има статут на постоянно гостуващ учен, във Виена играе ключова роля в Института по науките за човека, а меценатът Джордж Сорос го хвали като уникален ярък глас. Дясно, ляво, горе, долу, Изток, Запад – тези категории не са достатъчни, за да се опишат мислите и действията на Кръстев. Той си е спечелил независимост.\" () \"За българина Иван Кръстев тъкмо опитът на средно- и източноевропейците поражда решаващата разлика в отношението към Европа. Случващото се в момента той преживява като някакво дежавю: без никакво насилие настъпва краят на нещо, с което сме свикнали и което винаги сме мислели за вечно. Европа е дълбоко разединена, но разломът не е просто между богати и бедни или между Север и Юг, както мислят западняците. Европейският разлом разделя най-вече онези, \"които изпитаха на гърба си разпада на някога тъй могъщия комунистически блок, и другите, на които им бяха спестени тези травматични преживявания. Западноевропейците могат още малко да помечтаят за най-прогресивния от всички континенти, за източноевропейците обаче настъпва нова травма, която им въздейства дори по-непосредствено от предишната. Защото сега се разпада не империята на чуждия съветски диктат, а собственият им живот. \"Тогава се срути техният свят\", пише Кръстев, \"сега се срутва нашият.\" Нашият свят: Европейският съюз, който иска да опази общите ни права срещу корумпирания произвол на националните държави.\" Противоречията на \"нашия свят\" По-нататък в обширната рецензия на Елизабет фон Таден, публикувана в \"Ди Цайт\", става дума за противоречията на този \"наш свят\". За противоречивото отношение към туристите, от една страна, и към бежанците, от друга. Или към свободата на придвижване и обезлюдяването на Източна Европа. В този контекст авторката цитира наблюденията на Иван Кръстев: \"Да вземем България. Всеки десети българин напусна страната, а според прогнозата на ООН през 2050 година населението ще се е стопило с 27%, а икономическата сила – с 10 процента.\" В обезлюдените региони са останали само възрастни хора, към които Кръстев изпитва състрадание: \"Самотният индивид е смъртен по различен начин от човека, който принадлежи към някаква група.\" Разбирайки страховете на много свои съотечественици, той пита: \"Дали след сто години все още някой ще чете български стихове?\" Кой ли не би разбрал тази тъга? Възрастните родители на пътуващите глобалисти креят в своите жилища в родната страна, за да не пречат на щастието на своите свръх мобилни деца и внуци. А популистите обещават онова, което никой друг не обещава: общност отвъд съревнованието. Меритократичните елити гледат на обществото като на училище, където отличниците се конкурират за стипендии, докато двойкаджиите се бият на улицата, популистите обаче разбират обществото като задружно семейство, чиито членове взаимно се поддържат не само защото го заслужават, но и защото са свързани от нещо общо.\" Избирателите гласуват за такива правителства, просто защото според тях някой трябва да се грижи за вътрешносемейните задължения.\" Прекален скептицизъм В края на рецензията авторката отправя към Иван Кръстев и няколко критични бележки – най-вече заради това, че не \"проверява наличните политически инструменти\", с чиято помощ би могла да се ремонтира Европа: \"Защо например не се произнесе за нова европейска аграрна политика, която да зачита регионалните култури, природата и интересите на дребните селяни, вместо земята да бъде продавана на инвестиционни фондове и да бъде опустошавана от монокултури – политика, която ще мотивира хората да останат в страната си? () И нима наистина точно бежанската криза пречупи всичко? Та нали Виктор Орбан беше демократично избран още през 2010, а близнаците Качински дойдоха на власт в началото на това столетие?\" Рецензентката обръща внимание и на факта, че (немскоезичното издание на) книгата само в послеслова отбелязва оптимистичните европейски тенденции – победата на Макрон във Франция и поражението на популистите в Холандия. И меко упреква Иван Кръстев в прекален скептицизъм: \"Единственото му опование гласи: европейците трябва да са готови на повече компромиси помежду си, трябва да имат воля за помирение и смелост да сключват неочаквани коалиции.\" Обширната рецензия в \"Ди Цайт\" е илюстрирана със снимка на Иван Кръстев, под която пише: \"Иван Кръстев е роден през 1965 г., а днес е един от най-оригиналните и влиятелни европейски мислители.\"", "date": "2017.08.03", "title": "За да разбереш какво става в Европа, трябва да си живял при комунизма"}
{"url": "http://www.dnevnik.bg/sport/2017/08/03/3018703_okolo_70_otbora_shte_uchastvat_v_shtafetniia_maraton_v/", "text": "Около 70 отбора се очаква да се впуснат в щафетния маратон в София. Надпреварата ще се проведе за трети път на 6 септември, като старт-финалът е пред националния стадион \"Васил Левски\". Организаторите от младежкия спортен клуб \"София-Европа\" отчитат увеличение на броя на отборите. В първата година са стартирали 44 тима, във втората - 56, а сега се очакват около 65-70. Участниците ще са в корпоративни отбори, представители на държавните институции и свободно сформирани любителски отбори. Тази година тимовете ще са от по шестима бегачи, които трябва да изминат класическите 42.195 км. Събитието е посветено на 132-та годишнина от Съединението на Княжество България с Източна Румелия, както и на 100 години от провеждането на първия Екиден маратон в света - в Япония, обявиха организаторите.", "date": "2017.08.03", "title": "Около 70 отбора ще участват в щафетния маратон в София"}
{"url": "http://www.dnevnik.bg/sport/2017/08/03/3018706_emocionalnoto_video_na_mesi_za_razdialata_s_neimar/", "text": "Прочувственото видеото, което Лионел Меси посвети на Неймар, предизвика вълна от реакции в социалните мрежи. В часовете след потвърждаването на информацията, че бразилецът си тръгва от \"Барселона\", аржентинецът му пожела успех в новото предизвикателство. Меси публикува в профила си в \"Инстаграм\" клип със събрани емоционални мигове от съвместния път на двамата на \"Камп ноу\". Във \"Фейсбук\" видеото е споделено близо 34 хиляди пъти от профила на аржентинеца. \"Беше огромно удоволствие да споделя всички тези години с теб, приятелю Неймар. Желая ти много успех в новия етап от живота ти. Ще се виждаме\", написа Меси. Преди ден  Неймар съобщи на ръководството на \"Барселона\", а след това и на съотборниците си и треньорския щаб, че си тръгва . По-късно клубът потвърди официално новината, като  обяви, че очаква да получи 222 млн. евро , колкото е клаузата за откупуването на бразилеца. Испанската лига  отказа  да приеме парите на представителите на Неймар . Френската лига отговори с призив колегите им да се съобразят с разпоредбите на ФИФА и да приеме плащането.", "date": "2017.08.03", "title": "Емоционалното видео на Меси за раздялата с Неймар предизвика вълна в социалните мрежи"}
{"url": "http://www.dnevnik.bg/bulgaria/2017/08/03/3018705_valeri_simeonov_apelira_da_se_reshat_problemi_s_romi_v/", "text": "Вицепремиерът Валери Симеонов е апелирал към община Пловдив и МВР да се приложат мерки за разрешаване на проблемите със смесеното население в район \"Северен\", съобщиха от пресцентъра на НФСБ. Симеонов е обсъдил с граждани от Пловдив, главния секретар на МВР Младен Маринов и началник отдел \"Обществен ред и управление при кризи\" Емил Вълков в община Пловдив проблемите със смесеното население в района. Подалите сигнала до вицепремиера поставили акцент върху незаконното строителство, нерегламентирания шум, хаотичното сметосъбиране, незаконното свързване на къщи с ВиК мрежата и \"пълзящата ислямизация на ромското население\". Гражданите описали различни конфликтни точки в квартала, които с течение на времето се измествали все по-близо до районите с \"компактно българско население\" и имали засилващи се отрицателни социални, битови и икономически последици. Вицепремиерът посочил, че според него тези проблеми могат да бъдат разрешени единствено чрез съвместни усилия на държавните институции и местната власт. По време на срещата са набелязани четири четири мерки: възстановяване на постоянното стационарно полицейско присъствие в квартала в сградата на бившата приемна, която сега е изоставена; премахване на десетките незаконни постройки от общинската собственост покрай канал \"Напредък\"; да се обърне специално внимание на незаконното строителство в района на улица \"Дилянка\"; МВР да работи приоритетно по сигнали за нарушаване на обществения ред в района. Последното е с акцент върху нерегламентираното блокиране на улици при провеждане на събития на ромската общност.", "date": "2017.08.03", "title": "Валери Симеонов апелира да се решат проблеми с роми в пловдивски квартал"}
{"url": "http://www.dnevnik.bg/sport/2017/08/03/3018685_kato_v_galop_neobiknovenata_krachka_na_jusein_bolt_kum/", "text": "Юсейн Болт е най-бързият спринтьор в историята, държи световните рекорди в бяганията на 100 и 200 метра и е единственият човек, печелил златните медали в двете дисциплини на три поредни олимпиади. През юни водещи експерти в биомеханиката на спринтирането, в проучване на Southern Methodist University (SMU), са открили нещо много необичайно, докато са изследвали бягането на ямаеца. Неговият десен крак стъпва върху пистата с 13% по-голяма сила от левия. А левият се задържа на земята с 14% по-дълго от десния.  \"Виждам някакъв галоп в бягането на Болт\", казва Ралф Ман, пионер в областта на биомеханиката в САЩ и сребърен медалист на 400 метра с препятствия от олимпийските игри в Мюнехн през 1972 . Според него установената разлика от 13-14% е доста изненадваща. Особено като се има предвид, че по време на работата си като консултант на американския национален отбор по лека атлетика той е откривал разлики между 0 и 7% при елитните спринтьори. Предимство или недостатък Случаят с Болт идва в противоречие на всеобщото разбиране, че една неравномерна крачка води до забавяне на бегача, пише Джери Лонгманджулай в материала си за New York Times. Затова и изследователите от SMU сега си задават въпроса дали ямаецът е оптимизирал тази неравномерност, за да се превърне в най-бързи мъж на планетата, или тя му е попречила да постигне дори по-добри времена от историческите 9.58 сек. на 100 метра и 19.19 сек. на 200 метра.  \"Това е въпрос за един милион долара\", казва Питър Уейънд, директор на лабораторията на SMU, в интервю за New York Times. Проучването, ръководено от д-р Андрю Юдофа, все още не е приключило. А ефектът на асиметричните крачки върху скоростта тепърва ще бъде изследван.  \"По принцип има разлики между десния и левия крак, но те обикновено са около 1, 2, 3%\", казва Анти Меро, експерт по физиология в университета на Юваскила във Финландия. В автобиографията си Болт разкрива, че вследствие на сколиоза гръбначният му стълб се е изкривил надясно. Заради това неговият десен крак с 1.3 см по-къс от левия. Учените смятат, че по естествен начин ямайският спринтьор е оптимизирал своето бягане.  \"Като се има предвид сколиозата и несъответствието в дължината на краката на Болт, този му начин на бягане се оказва оптимален за него. Ако треньорът се опита да промени модела, вероятно резултатът няма да бъде добър\", споделя още Меро. Силата на Болт Преди общоприетото виждане е било, че най-бързите бегачи постигат максимална скорост благодарение на по-бързото движение на краката в периода между оттласкването и приземяването.  В изследване от 2000 г., когато работи с екип в Харвард, Уейънд установява, че елитните спринтьори всъщност не движат краката си по-бързо във въздуха. Те печелят максимална скорост, като притискат земята с по-голяма сила от останалите и го правят за по-кратък период от време. За спринтьори от олимпийски калибър върховата сила може да се равнява на пет пъти повече от собственото тегло. В случая на Болт, който тежи 94 кг, максималната му сила може да надхвърли 450 кг. За разлика от спринтьорите, елитните маратонци притискат земята със сила, равна на около три пъти собственото тегло. Те обаче трябва да мислят преди всичко за издръжливостта, тък като трябва направят това упражнение 25 хиляди пъти в рамките на 42 км. Юдофа е изследвал 20 крачки на Болт и трима други елитни спринтьори, използвайки видео от състезания в Монако през 2011 г. Петата на световния рекордьор се докосва до земята само за две стотни от секундата, преди да се издигне отново. Общото време, което той прекарва на земята при всяка крачка, е девет стотни от секундата.  Средно Болт притиска земята с 490 кг върхова сила с десния си крак и 433 кг с левия. Тъй като десният му крак е по-къс, той има нужда от малко повече време, за да достигне до земята, което допринася за по-висока скорост при тези му стъпки. Естествена адаптация на Болт е направила така, че левият му крак да прекарва малко повече време на земята - 97 хилядни от секундата, в сравнение с десния (85 хилядни). Това му дава повече време да генерира сила с левия крак, осигурявайки му по-голямо оттласкване, казва Уейънд. Въпреки че е висок 195 см, Болт може да ускори почти толкова експлозивно, колкото ниските спринтьори, и се нуждае само от 41 крачки, за да пробяга стоте метра. При останалите топ състезатели крачките варират между 43 и 45, а при някои достигат до 48. Нито един спринтьор в света не може да бъде в ускорение през цялата дистанция. Но след като достигне максимална скорост между 60-ия до 70-ия метър, Болт успява да я съхрани по-ефективно от другите състезатели, намалявайки по-бавно към финалната линия. \"Победителят в спринта не е човекът, който ускорява най-бързо в края, а който забавя най-бавно\", обяснява Уейънд. В името на науката Изследователите от SMU не са знаели, че единият крак на Болт е по-къс от другия, когато са започнали своето проучване преди половин година. Тяхната първоначална идея е била да тестват нова технология, която им позволява да определят земните сили чрез използването на високоскоростно видео от състезания вместо специално оборудвани бягащи пътеки в лабораторията. Те се надяват след края на състезателната си кариера, който ще настъпи с бяганията на 100 м и 4х100 м на световното първенство в Лондон, Болт да посети лабораторията на университета, за да могат да направят по-директни тестове. \"Хората даряват своите тела в името на науката. Той може да дари своята сила за науката\", казва ръководителят на екипа Юдофа. Агентът на Болт Рики Симс, който е завършил биомеханика в университета, заяви, че неговият клиент не намира тези изследвания за толкова интересни. Той е концентриран изцяло върху това, което се случва на пистата. Ямаецът се надява, че световните му рекорди ще се запазят дълги години. \"Никой атлет не би си го пожелал (рекордите му да бъдат подобрени). Искам, когато децата ми са на 20 години, да им кажа: \"Вижте, още съм най-добрият. ", "date": "2017.08.03", "title": "Като в галоп: Необикновената крачка на Юсейн Болт към вечната слава"}
{"url": "http://www.dnevnik.bg/v_pamet/2017/08/03/3018715_pochina_roburt_hardi_izigral_ministura_na_magiiata_v/", "text": "Британският актьор ветеран Робърт Харди, който се превъплъти в образа на министъра на магията Корнелиус Фъдж във филмите за Хари Потър, почина на 91-годишна възраст, съобщи Асошиейтед прес, цитирана от БТА. Харди е починал в четвъртък. Роден през 1925 година актьорът започва кариерата си в шекспирови театрални роли в годините след Втората световна война. Робърт Харди стана известен с екранните си превъплъщения на британския премиер Уинстън Чърчил. Семейството на актьора изтъкна по повод кончината му, че той е бил \"изтънчен лингвист, чудесен артист, любител на музиката, литературата и уважаван историк\". Последният филм, в който участва Харди бе \"Малката Дорит\". ", "date": "2017.08.03", "title": "Почина Робърт Харди, изиграл министъра на магията в \"Хари Потър\""}
{"url": "http://www.dnevnik.bg/sviat/2017/08/03/3018557_surbiia_zaplashi_hurvatiia_s_turgovska_voina/", "text": "Сърбия ще предприеме контрамерки срещу Хърватия, ако властите в Загреб не намерят решение на спора с налагането на повишени с над 2000 процента такси за някои сръбски земеделски стоки, съобщи \"Ройтерс\", цитирайки високопоставен дипломатически източник. На 14 юли бяха драстично повишени таксите за фитосанитарен контрол върху плодове и зеленчуци при внос. Позовавайки се на стандартите на Европейския съюз на границата корекцията е от 90 на 2000 куни (270 евро). Решението на Хърватия изненада неприятно съседите ѝ. Страната е важен пункт за сръбски внос към ЕС, а Македония и Босна и Херцеговина също предупредиха за възможни ответни мерки. \"Потърсихме обяснение от Европейската комисия. Най-доброто решение е на двустранна основа, но ако не успеем, ще бъдем принудени да наложим контрамерки\", казва Велко Одалович, генерален секретар на външното министерство в Белград. В сряда до Европейската комисия е било изпратено оплакване, защото вдигането на таксите нарушавало Споразумението за стабилизиране и асоцииране между Сърбия и ЕС. Част от параметрите на споразумението целят улесняване на търговията с единния пазар. Подобно писмо изпрати и босненският министър на външната търговия и икономическите връзки Мирко Шарович. В него той заявява, че мерките на Загреб поставят страната му в неизгодна позиция на хърватския пазар. Шарович посочва, че съгласно споразумението за асоцииране на Босна и Херцеговина двете страни би трябвало взаимно да премахнат вносните такси и количествени ограничения върху вноса. За следващата седмица в Сараево е насрочена среща на министерско равнище, която да обсъжда евентуални координирани действия на трите страни, но не е известно дали хърватска делегация е поканена и дали ще участва. Само Сърбия поддържа търговски излишък с Хърватия, докато останалите държави имат търгвоски дефицит със страната. Сръбският експорт за 2016г. е бил за 116 милиона евро, а хърватският към сръбския пазар - за 79 милиона евро.", "date": "2017.08.03", "title": "Сърбия заплаши Хърватия с търговска война"}
{"url": "http://www.dnevnik.bg/photos/2017/08/03/3018196_fotogaleriia_svetovnite_snimki_na_denia_-_3_avgust/", "text": "Летен ден в Ница, Франция.", "date": "2017.08.03", "title": "Фотогалерия: Световните снимки на деня - 3 август 2017 г."}
{"url": "http://www.dnevnik.bg/zelen/2017/08/03/3018697_sudut_reshi_che_proektut_za_pirin_niama_nujda_ot/", "text": "Върховният административен съд е отменил заповедта на бившия служебен министър на околната среда Ирина Костова (в кабинета \"Герджиков\"), с която  възлага д а се извърши екологична оценка  на проекта за план за управление на Национален парк \"Пирин\" за периода 2014-2023 г. Това на практика означава, че на този етап новият проект за Пирин няма нужда от екооценка. Решението на тричленния състав е публикувано с особеното мнение на съдия Тодор Тодоров, който не споделя мнението на колегите си Милка Панчева и Димана Йосифова решението на министъра да бъде отменено. Новият план за управление на Пирин дава възможности за сеч на 60% върху територията на националния парк (при сега разрешени 0%) и на строежи върху 12.5 пъти повече площ от разрешеното в момента. Тези твърдения бяха отхвърлени от Министерството на околната среда и водите в началото на юли.   Срещу плана се подписаха над 100 хил. души от целия свят , като документът беше предаден на министър-председателя Бойко Борисов от Международната природозащитна организация WWF. На 6 март Ирина Костова издаде заповед, с която отмени предишната си заповед от 1 март след като получи негативен обществен отзвук. По-ранната заповед гласеше, че не се допуска екологична оценка на плана. На 8 март пък Костова издава друг акт, с който възлага изготвянето на оценката. На 13 март министърът издаде нова заповед, която допълва тази от 6 март.. И двете заповеди бяха обжалвани от кмета на Банско Георги Икономов,  като делото започна на 30 май . Според жалбата разпоредбите издадени от Костова са с \"липса на мотиви, на правни основания и каквито и да било фактически обстоятелства\". В решението си ВАС сега е потвърдил мотивите на Икономов. От него се разбира, че и двете заповеди на министъра не са мотивирани и обосновани, но се отменя само втората заповед от 6 март. Докладчик по делото е съдия  Димана Йосифова, която през февруари беше командирована във ВАС  от председателя на съда Георги Колев. Преди това Йосифова бе съдебен инспектор, а след това съдия в Софийския градски съд. С командироването си във ВАС бе заобиколена конкурсната процедура, по която се избират съдиите, а самата Йосифова \"прескочи\" две нива в съдебната система.  Заповедта от 8 март, с която министърът възлага екологична оценка, също е обжалвана във ВАС от няколко кметове и организации. Докладчик по това дело също е Димана Йосифова, а в съдебния състав отново е Тодор Тодоров, който изрази особено мнение по решението на тричленния състав. Това дело е било спряно и предстои да бъде възобновено. Решението подлежи на обжалване пред пред петчленен състав на Върховния административен съд.", "date": "2017.08.03", "title": "Съдът реши, че проектът за Пирин няма нужда от екологична оценка"}
{"url": "http://www.dnevnik.bg/sport/2017/08/03/3018738_antoniia_grigorova_e_preminala_prez_vruh_botev_v/", "text": "Състезателката в планинските бягания Антония Григорова е преминала през връх Ботев в Стара планина. След кратък сън тя е тръгнала от там в 16.45 ч., обявиха от екипа ѝ. Григорова  започна рано сутринта на 1 август екстремното си предизвикателство \"Пътят Ком - Емине 600\" . Тя се бори да стане първата жена, пробягала разстоянието между връх Ком и нос Емине. Целта, която са си поставили с треньора ѝ Наталия Величкова, е 600-те километра да бъдат изминати за по-малко от шест дни. \"За повечето от нас звучи невероятно, може би дори малко лудо. За Антония Григорова и нейната треньорка Наталия Величкова това е страст и предизвикателство, пред което решиха да се изправят преди една година\", пише в информацията на  сайта, посветен на опита . В интервю за \"Дневник\"  миналата есен Григорова и Величкова разказаха, че идеята се родила спонтанно и споделено . \"Аз й казах: \"Знаеш ли какво си мисля за догодина?\" Тя довърши изречението: \"Ком - Емине.\" Така го решихме. Видяхме се в понеделник, обсъдихме стратегията, във вторник в 4.30 часа я събудих и й казах, че след 15 минути искам да е готова за тренировка. Отидох, взех я и бяхме на стадиона. Оттогава насам всичко е подчинено на проекта за следващата година. Затова го кръстихме \"Пътят\", каза Величкова. \"Това не е само пробег с изминаване на 600 км. Това е пътуване. Най-ценното на Ком - Емине е, че ние имаме да извървим не 600 км, а над 500 дни\", добави треньорът на състезателката. Бягането на Григорова  може да бъде проследено онлайн . Рекордът за изминаването на Ком - Емине се държи от Кирил Николов-Дизела. Състезателят по ориентиране  пробяга 600-те километра за 4 дни и 13 часа при втория си опит през 2015 г . С това той подобри с 21 часа  постижението на Божидар Антонов , записано няколко седмици по-рано.", "date": "2017.08.03", "title": "Антония Григорова е преминала през връх Ботев в предизвикателството \"Ком-Емине\""}
{"url": "http://www.dnevnik.bg/photos/2017/08/03/3017247_snimka_na_denia_chastna_fondaciia_podari_novata_sgrada/", "text": "Новият сезон на Националната опера на Гърция започва тази есен в нова сграда, дарена от частната фондация \"Ставрос Ниархос\". Основана от един от най-богатите корабни магнати на страната, фондацията изгради културен център, в който е и нова сграда на Националната библиотека и парк, носещ неговото име. Проектант е световно известният архитект Енцо Пиано. Операта има основна сцена за 1400 зрители и \"алтернативна\" сцена за 400 души, посветена на артистични експерименти с всички форми на музикалния театър. В комплекса, завършен и предадена на държавата през февруари, са вложени 861 милиона долара, а фондацията ще поеме разходите му в следващите 5 години чрез дарения, достигащи 53 милиона долара. \"Ставрос Ниархос\" работи с идеална цел и само с дарения и не приема вноски от физически лица, организации или компании.", "date": "2017.08.03", "title": "Снимка на деня: Частна фондация подари новата сграда на Националната опера на Гърция"}
{"url": "http://www.dnevnik.bg/detski_dnevnik/2017/08/03/3018743_prosvetnoto_ministerstvo_obiavi_kak_shte_finansira/", "text": "Просветното министерство разписа правилата за финансиране на частните училища и детски градини, които по закон могат да получават държавна субсидия от 2018 г. Проектът за наредба е качен за обществено обсъждане. По закон частните училища и детски градини ще могат да получават държавно финансиране на общия принцип (б.а. - за брой ученик към момента), ако приемат 20 % от децата, в т.ч. и тези с дарби, без такса. Заради това от ресорната асоциация твърдят, че много малко от частните учебни заведения ще могат да се възползват от възможността, тъй като няма даимат възможност да дофинансират издръжката на децата без такси. Решението трябва да бъде вземано до 31 май преди учебната година. Ако частните училища и градини получават държавна субсидия, която в момента на общинските училища се дава за всеки ученик, те ще могат да събират такси от родителите само за допълнителни занимания и часове, както и за поддръжка на сградния фонд. Ръководствата ще трябва и да се отчитат за изразходените публични средства.", "date": "2017.08.03", "title": "Просветното министерство обяви как ще финансира частните училища и градини"}
{"url": "http://www.dnevnik.bg/sport/2017/08/03/3018753_djoshua_machut_s_pulev_moje_da_ne_e_nai-ochakvaniiat/", "text": "Световният шампион по бокс за професионалисти Антъни Джошуа заяви, че гледа на мача с Кубрат Пулев като на стъпка към по-вълнуващи срещи. Българинът  е претендент за пояса на Meждународната боксова федерация (IBF)  - един от тритe, които британецът притежава. Очакванията са мачът да е на 28 октомври в Кардиф. Друг вариант за място на срещата е Лас Вегас. Джошуа смята, че съперникът му е добър боксьор. \"Вижте колко агресивно излезе за мача с Кличко (при загубата през 2014 г.)\", каза световният шампион и посочи, че Пулев е играл със сърце. \"Това може да не е най-очакваният мач от феновете, но трябва да минем през него, за да стигнем до по-хубави моменти\", заяви Джошуа пред Press Association Sport. Днес  украинецът Владимир Кличко обяви края на кариерата си . Промотърът на Джошуа -  Еди Хърн, каза пред Sportsmail : \"Когато IBF даде зелена светлина за реванша с Кличко, беше с условието, че ако не се бием с Кличко, трябва да срещнем Пулев. Така че вече започнахме преговори с Кале Зауерланд\".", "date": "2017.08.03", "title": "Джошуа: Мачът с Пулев може да не е най-очакваният, но трябва да минем през него"}
{"url": "http://www.dnevnik.bg/sport/2017/08/03/3018022_edna_greshka_ni_lishi_ot_uspeha_smiatat_v_ludogorec/", "text": "Треньорът на \"Лудогорец\" Георги Дерменджиев определи като фатална грешката за гола, с който \"Апоел\" (Беер Шева) успя да се класира за плейофите в Шампионска лига. Българският първенец  победи с 3:1, но отпада . \"Проведохме много силен мач, играхме много добре тактически, но една грешка доведе до един гол. Имахме ситуации, в които можеше да вкараме още головете, но не се получи\", каза Дерменджиев. Той не пожела да коментира индивидуалните неточности на футболистите си, които бяха често срещани в двата двубоя с израелците. \"Всеки може да направи грешка, но този път тя се оказа фатална за нашия отбор. Който отбор направи по-малко грешки, той бие – така е в тези мачове на елиминации. Не мисля, че сме показали слабост. Направихме пропуски, но вкарахме достатъчно голове, за да продължим напред\", добави треньорът. Специалистът коментира и своето бъдеще в тима, което напоследък често е поставянето под съмнение: \"Аз не мога да говоря за себе си. Има собственици, които решават какво се случва\". Според Козмин Моци отборът не е бил на ниво след третото попадение, което е отбелязъл и е допуснал да загуби концентрация във важен момент. \"Когато получиш гол е малко по-трудно да играеш концентрирано. Според мен ние не бяхме на ниво след третия ни гол, а трябваше да сме предпазливи, допуснахме лека грешка. След това се хвърлихме в атака и рискувахме\", каза централният защитник. Той се ядосва, че в рамките на два мача \"Лудогорец\" е допуснал прекалено много неточности. \"Знаехме всичко за играта на \"Апоел\" – те действат на контраатака с Нуакеме и капитана (бел. ред. Меликсон), но ни вкараха . За два мача допуснахме пет грешки и ни вкараха три гола. Съжаляваме, но поне имаме шанс в Лига Европа\", добави румънецът.", "date": "2017.08.03", "title": "Една грешка ни лиши от успеха, смятат в \"Лудогорец\""}
{"url": "http://www.dnevnik.bg/sport/2017/08/03/3018025_atletiko_madrid_grabna_audi_kup_sled_pobeda_nad/", "text": "\"Атлетико\" (Мадрид) спечели  \"Ауди къп\" , след като победи \"Ливърпул\" с 5:4 след дузпи. В редовното време сблъсъкът на \"Алианц арена\" завърши 1:1. В 33-ата минута \"Атлетико\" откри резултата с първата си по-опасна атака. Кореа засече центриране и уцели гредата, но Кейди Баре успя да добави в мрежата на червените. През втората част инициативата беше изцяло в \"Ливърпул\", като англичаните имаха няколко отлични шанса да изравнят. Големият брой промени в състава на Диего Симеоне също дадоха предимство на червените, разстройваки играта на \"Атлетико\". Малко преди края на редовното време Габи събори Ориги в наказателното поле и реферът посочи бялата точка. Роберто Фирмино застана зад топката и изравни резултата. При ударите от 11-те метра единствено капитанът на \"Ливърпул\" Джордан Хендерсън сбърка, докато всички играчи на \"Атлетико\" вкараха. \"Дюшекчиите\" са третия клуб, който печели \"Ауди къп\" след домакинът \"Байерн\" и \"Барселона\". По-рано  баварците отстъпиха с 0:2  в спора за третото място срещу \"Наполи\".", "date": "2017.08.03", "title": "\"Атлетико\" (Мадрид) грабна \"Ауди къп\" след победа над \"Ливърпул\" с дузпи"}
{"url": "http://www.dnevnik.bg/sport/2017/08/03/3018062_grigor_dimitrov_se_spravi_s_britanec_v_trisetova_bitka/", "text": "Григор Димитров срещна сериозни проблеми срещу британеца Кайл Едмънд в първия си мач от в турнира от категория  АТП 500 във Вашингтон . Българският тенисист се нуждаеше от 2.21 часа, за да пречупи 41-ия в света – 7:5,4:6, 6:3 и продължава в третия кръг. И двамата тенисисти допуснаха много неточности в срещата, но по-големият опит на Димитров оказа влияние за крайната победа. Първият сет се движеше гейм за гейм, с доста възможности за пробив, които обаче не бяха реализирани. При 6:5 в своя полза Димитров успя да вземе подаването на съперника си и да затвори частта. Последва голям срив в представянето на българския състезател, който започна да допуска елементарни грешки. Димитров допусна пробив още в третия гейм на втория сет и не можа да го навакса до края, което вкара мача в решителна трета част. В третия сет Доналдсън се поддаде на напрежението и Димитров се възползва от това. Той повиши сериозно темпото и записа пробив в най-важния момент. При 4:3, българинът спечели подаването на съперника си, а после затвърди пробива, за да вземе и двубоя. Българският тенисист имаше сериозни проблеми с началния удар, като едва 53% от първия сервис успя да влезе. Димитров записа само четири аса, за сметка на девет от съперника си. Той завърши и с общо девет двойни грешки. В третия кръг Димитров ще се изправи срещу Даниил Медведев. Руснакът се наложи също след три сета над Стив Джонсън от САЩ 3:6, 6:4, 7:6 (1). До момента двамата имат един мач помежду си, който се игра през тази година.  Димитров надви Медведев  в четвъртфиналите на турнира в \"Куинс\" с 6:3, 3:6, 6:3. Двубоят от третия кръг ще започне утре сутрин около 5 ч. българско време.", "date": "2017.08.03", "title": "Григор Димитров се справи с британец в трисетова битка във Вашингтон"}
{"url": "http://www.dnevnik.bg/sport/2017/08/03/3018066_botev_mechtae_za_nova_uspeshna_evropeiska_vecher/", "text": "\"Ботев\" (Пловдив) се изправя тази вечер срещу \"Маритимо\" в мач реванш от третия предварителен кръг на Лига Европа. \"Канарчетата\" се нуждаят от един гол, който до голяма степен ще им позволи да продължат напред. Първата среща в Бургас преди седмица  завърши 0:0 , което оставя шансове и на двата тима. Пловдивчани са без голямата си звезда Тодор Неделев, който дори не се качи на самолета за Португалия. Халфът се контузи в първия мач и отпадна от сметките. Това не е единственият проблем пред треньора Николай Киров, който до последно ще преценява дали да разчита на Фернандо Виана. Нападателят пострада в двубоя с ЦСКА през уикенда и лекарите ще преценят дали може да играе. \"Подготвени сме за труден двубой, класата на нашия съперник е голяма. Ние трябва да се възползваме от малкото шансове, които ще имаме в течение на срещата\", коментира треньорът Николай Киров. Според специалиста тежката загуба с  2:6 през уикенда  няма да се отрази на неговия отбор. \"Във футбола най-важен е предстоящият мач. Този с ЦСКА вече сме го забравили и мислим само за \"Маритимо\", добави треньорът. Това е втори опит на пловдивчани да прескочат третия кръг на Лига Европа, след като преди четири години отпаднаха без загуба. Тогава \"Ботев\" беше отстранен от немския \"Щутгарт\" след две равенства – 1:1 в България и 0:0 в Германия. За последен път с екипа на \"Ботев\" ще играе  Омар Косоко , който преминава в \"Ал Фуджайра\". Нападателят заминава за Обединените арабски емирства след сблъсъка с \"Маритимо\". \"Да си пожелаем Косоко да играе като за последно и да направи запомнящ се прощален мач\", каза на заминаване за Португалия президентът на \"Ботев\" Ангел Палийски. Двубоят е тази вечер от 21 ч. и ще се излъчва в ефира на \"Диема Спорт 2\".", "date": "2017.08.03", "title": "\"Ботев\" мечтае за нова успешна европейска вечер"}
{"url": "http://www.dnevnik.bg/bulgaria/2017/08/03/3014397_ktb_ianevageit_i_edna_sreshta_v_cum_-_kakvo_svurshi/", "text": "Краят на близо тригодишното разследване на фалита на четвъртата по големина банка КТБ, обвиненията срещу бивши министри и действащи депутати, както и няколко безплодни пиар акции белязаха дейността на прокуратурата от лятото на миналата година до тазгодишната й ваканция. Критикуващите държавното обвинение и неговите защитници са единодушни в едно - то постига успех в по-големия процент от своите разследвания, но по делата, известни като такива с обществен интерес, не се справя по същия начин. През август съдебната власт излиза в лятна ваканция и тогава пред съд се гледат само извънредните случаи. \"Дневник\" събра някои от \"обществено интересните\" разследвания на прокуратурата, без да претендира за изчерпателност. Във всички парламентарни групи има депутати без имунитет  Тази година държавното обвинение поиска имунитетите на деветима депутати само през първите три месеца от началото на работата на Народното събрание. Нито една от парламентарните групи не остана незасегната. Трима от \"Воля\" - лидерът  Веселин Марешки ,  Пламен Христов и Кръстина Таскова  бяха обвинени за изнудване на собственици на аптеки.  Манол Генов от БСП  бе обвинен за купуване на гласове. Депутатът от  ГЕРБ Живко Мартинов  пък бе привлечен към наказателна отговорност за упражняван натиск над търговец за предоставяне на 4 тона суджук като използвал името на премиера Борисов. На другите четирима депутати -  Димитър Гамишев  и  Делян Добрев  от ГЕРБ,  Светла Пиралкова от БСП  и  Димитър Аврамов от ДПС  бяха поискани депутатските защити, защото са били обвиняеми или подсъдими преди избирането им в парламента. През този сезон прокуратурата обвини и трима министри от кабинета \"Борисов 2\", който се саморазпусна преждевременно -  Николай Ненчев  заради търгове за облеклото на армията и договора с Полша за ремонта на МиГ-29,  Петър Москов  за бартера на ваксини с Турция и  Даниел Митов  заради търгове за организиране на служебни пътувания. И тримата бяха от квотата на \"Реформаторския блок\". Да свършиш работа - ама навреме В някои случаи действията на прокуратурата изглеждаха закъснели. За един от тях призна главният прокурор, а за друг намекна шефът на спецпрокуратурата. След убийството на Виола Николова и след назначена проверка в градска прокуратура,  Цацаров обяви, че обвинителите  са неглижирали четири сигнала срещу обвинения за смъртта на момичето - Стефан Станев, като само по един е образувано досъдебно производство, но след извършване на убийството. На брифинга след внасянето на обвинителния акт за КТБ пък наблюдаващият делото прокурор - шефът на спецпрокуратуата Иван Гешев заяви, че единствената институция, която си е свършила работата, била прокуратурата, а дали навреме е било \"друг въпрос\", на който той не отговори. Суджук вместо КТБ Някои разследвания на прокуратурата бяха определени като целящи отклоняване на вниманието от по-големи проблеми. Бившият правосъден министър и лидер на \"Да, България\" Христо Иванов, както и  протестиращи граждани от инициативата \"Правосъдие за всеки\"  обявиха, че обвинението към депутата от ГЕРБ Живко Мартинов, който изнудвал търговец за 4 тона суджук, ползвайки името на премиера Борисов е целяло отвличане на вниманието от разследването и обвинителния акт за фалита на КТБ. Според тях прокуратурата е обявила \"медийно интересно\" разследване, за да не се задават въпроси за липсващите хора в обвинителния акт за определената от прокуратурата  . Пиар след смърт  Някои от действията на прокуратурата изглеждаха като  пиар като инцидента с починалия след катастрофа Никола Терзиев от Варна . По случая премиерът Бойко Борисов, тогавашният вътрешен министър Румяна Бъчварова и главният прокурор Сотир Цацаров се срещнаха с майката и сестрата на жертвата, след като сестрата разпространи в социалната мрежа \"Фейсбук\" стара обща снимка на малкия си брат с Борисов и го попита помни ли момчето и защото толкова време след инцидента няма нито обвинен, нито дори заподозрян. Малко след това бе арестуван и предаден на съд турски гражданин по обвинение за смърт по непредпазливост.   Други действия на прокуратурата се доказаха като пиар. Като случая със смъртта на  18-годишния Тодор Йорданов  във Враца. Тогава главният прокурор изпрати седем обвинители от Върховната касационна прокуратура, след общественото недоволство от повдигнатото от Врачанската прокуратура обвинение - смърт по непредпазливост. Седмината промениха обвинението на умишлено убийство по хулигански подбуди, т.е. доста по-тежко. След резултатите от назначената по делото експертиза обаче се разбра, че смъртта на младежа не е причинена от двамата братя Иван и Десислав Дамянови, а е вследствие сърдечно заболяване. Прокуратурата се принуди да смени отново обвинението на...хулиганство, извършено с особен цинизъм.  Обвинителният акт беше внесен  в съда в края на август миналата година.  Първата съдебна инстанция оправда братята и по по-лекото обвинение.   КТБ - да кацнеш на Луната с дизелов двигател Близо три години след фалита на КТБ, на  20 юли прокуратурата внесе обвинителен акт  срещу  18 души , които като организирана престъпна група източили банката и били ръководени от бившия мажоритарен собственик Цветан Василев. Обвинението е за присвояване на над 2 млрд. лв. и за длъжностно присвояване на 205 млн. лв. изнесени в брой от трезора на банката, както и престъпления по служба от служители на \"Банков надзор\" на БНБ. Прокуратурата определи случая като \"най-голямата стопанска и обществена \"финансова измама\", а обвинителния акт като уникален и  сравним с други дела като съотношението  между операция на апендицит и присаждане на глава, както и като да кацнеш на луната с дизелов двигател. От изявлението на наблюдаващия делото прокурор Иван Гешев се разбра, че пари в чанти и пликове са раздавани на публични фигури и политици, но освен името на евродепутата Николай Бареков, друго не бе споменато. Известно стана обаче, че депутатът от ДПС Делян Пеевски, който имаше близки бизнес отношения с Цветан Василев, не е разпитван по случая, въпреки че името му се споменавало в много свидетелски показания. Разпит не е правен и на премиера Борисов. На 21 юли делото бе  разпределено на съдия от спецсъда . Никой юрист не се нае да посочи обаче времеви срок, в който това дело ще започне. Причините - Цветан Василев е в Белград и отказва да се върне, което ще затрудни осигуряването на правото му да е наясно с всичко в процеса, както и че, прокуратурата е посочила голям брой пострадали от фалита на банката, които съдът трябва да покани да се присъединят към делото. Освен това обвинителният акт е около 12 хиляди страници, а може да се стигне до връщането му от съда на прокуратурата. ЕВН - връщане към делата на \"Борисов 1\" В началото на годината прокуратурата започна серия от обвинения по разследването за продажбата през борсата на държавния дял в електроразпределителното дружество \"ЕВН България Електроразпределение\" АД с бившия министър на икономиката в първия кабинет на Бойко Борисов -  Трайчо Трайков . Обвинението е за непрозрачна, според прокуратурата, приватизация на остатъчните държавни дялове в дружеството на мажоритарния собственик - германската EVN в края на 2011 г. По-късно към наказателна отговорност бяха привлечени и министърът на финансите в първия кабинет на Борисов -  Симеон Дянков , съиздателят на \"Капитал\" и \"Дневник\"  Иво Прокопиев . Няколко дни по-късно говорителят на главния прокурор - Румяна Арнаудова обяви, че  кръгът на обвиняемите е изчерпан . След това прокуратурата отказваше да отговаря на въпроси за разследването заради следствена тайна и затова седем месеца по късно остава неясно на какъв етап е разследването. Яневагейт През този съдебен сезон  прекрати разследването за изтеклите записи  на разговори между бившия председател на Софийския градски съд (СГС) Владимира Янева, съдия Румяна Ченалова и адвоката Момчил Мондешки. Мотивите останаха неизвестни. Референдумът на \"Шоуто на Слави\" - задължителен или не Покрай разследванията и повдиганията на обвиненията прокуратурата подкрепи референдума, организиран от \"Шоуто на Слави\". След среща на главния прокурор Сотир Цацаров и телевизионния водещ,  Цацаров обяви, че допитването трябва да е задължително , въпреки недостигащите над 11 хиляди гласа. В съдът тезата на обвинението бе защитавана от зам.-главния прокурор и шеф на Върховната административна прокуратура Ася Петрова.  Съдът обаче реши окончателно , че резултатите от референдума не са задължителни за приемане от парламента. И една среща в ЦУМ През април  собственикът на \"Овергаз\" и издател на вестник \"Сега\" Сашо Дончев  разказа за срещата си с главния прокурор Сотир Цацаров, организирана от бизнесмена и вече бивш член на най-високото ръководство на БСП Георги Гергов. Председателят на ВКС Лозан Панов призова президентът да инициира специална комисия по случая, но  Румен Радев заяви, че не е разследващ орган и отказа . Проверка след сигнал на гражданска организация започна съдебният инспекторат, който обач е не откри нищо нередно в срещата.  Цацаров обяви случая за огромен сценарий от хора,  за които прокуратурата е неудобна . Неотговорен обаче остана основният въпрос - оказвал ли е главният прокурор натиск, свързан с медийно съдържание и собственост и финансиране на политическа сила или използва ли ръководената от него институция за подобно влияние. Тази година бе обсъдена и една идея - за изваждане на прокуратурата от съдебната власт. Началото ѝ постави Лозан Панов на срещата си с президента Румен Радев. Тя обаче бе приета негативно, както от  Цацаров  и  прокуратурата , така и от  управляващите . Иначе главният прокурор попита Конституционният съд и той му каза, че депутатите не могат да му задават въпроси за конкретни дела и разследвания по време на отчета, който ще дава на всеки три месеца пред тях. Така \"контролът\" остана само формален - за доклад и бройки, които не могат да се коментират.", "date": "2017.08.03", "title": "КТБ, Яневагейт и една среща в ЦУМ - какво свърши прокуратурата до лятната си ваканция"}
{"url": "http://www.dnevnik.bg/sviat/2017/08/03/3017844_60_ot_glasuvalite_za_brekzit_smiatat_che_si_struva_da/", "text": "                        60% от британците, гласували за Брекзит, и една трета от еврофилите твърдят, че си струва икономиката на страната да пострада тежко, ако политическото ѝ бъдеще е каквото те искат. Това показва ново проучване на YouGov. 61% от про-Брекзит настроените смятат, че \"значителни щети\" върху икономиката са \"цена, която си струва да се плати\", за да  напусне страната Европейския съюз . Само 20% смятат, че не си струва да се стига до това. на страната, за да постигнат желанието си. Процентът на хората, според които  Брекзит е по-важен  от доброто състояние на икономиката, расте от 46% у хората на възраст между 18 и 24 до 71% при над 65-годишните. Ако въпросът е по-личен, процентите спадат, но все пак остават сравнително високи. 39% от  привържениците на Брекзит  биха понесли те или техен близък да загуби работното си място, за  да излязат от ЕС . 38% са на обратното мнение. , макар те да не са толкова широко разпространени. Един на всеки трима еврофили твърди, че си струва икономиката да пострада, за да остане  Великобритания в ЕС . 18% биха жертвали собственото си работно място или това на близък за целта. Един на всеки петима твърди, че тежките щети върху икономиката биха си стрували, ако \"дадат урок\" на политиците и избирателите, гласували за Брекзит.", "date": "2017.08.03", "title": "60% от гласувалите за Брекзит смятат, че си струва да жертват икономиката, за да напуснат ЕС"}
{"url": "http://www.dnevnik.bg/skorost/2017/08/03/3014556_test_draiv_sled_kup_promeni_nisan_kashkai_zaiavi/", "text": "Най-продаваният градски кросоувър в Европа - \"Нисан Кашкай\" от този месец е на пазара с нова визия, добавени технологии, подобрена шумоизолация и прецизирана управляемост. Промените са продуктивани от обратната връзка от вече 2.3 млн клиенти на модела.", "date": "2017.08.03", "title": "Тест драйв: След куп промени \"Нисан Кашкай\" заяви амбиции да остане лидер"}
{"url": "http://www.dnevnik.bg/photos/2017/08/03/3017848_fotogaleriia_putiat_na_neimar_v_barselona_-_futbolna/", "text": "Звездното трио - Луис Суарес, Неймар и Лионел Меси, вече няма да е трио. По всичко личи, че е   с най-гръмкия трансфер в историята на футбола.", "date": "2017.08.03", "title": "Фотогалерия: Пътят на Неймар в \"Барселона\" - футболна страст между два гръмки трансфера"}
{"url": "http://www.dnevnik.bg/razvlechenie/2017/08/03/3017992_i_prez_2017_g_surceto_na_stara_sofiia_shte_ima_svoi/", "text": "И през 2017 г. eдна от най-старите части на София - карето между \"Мария Луиза\", \"Дондуков\", \"Левски\" и \"Сливница\" ще има свой фестивал. Целта на \"КвАРТал\", организиран от барчетата и разнообразните ателиета в тази част на София е да покаже, че тя носи артистичен дух и предлага предостатъчно приятни начини за прекарване на времето. Зад \"КвАРТал\" стоят Дом на киното; Арт Фондация ДОМА;  коуъркинг пространството  SOHO , барът French 75, Sito Studio за ситопечат и работилницата Т Е З Г Я Х, ресторант L'Etranger, Арх. Христина Каменова, Дружество Архитектурно наследство и GoMarvel - Creative Solutions.", "date": "2017.08.03", "title": "И през 2017 г. сърцето на стара София ще има свой фестивал"}
{"url": "http://www.dnevnik.bg/bulgaria/2017/08/03/3016848_buiar_osmani_vicepremier_na_makedoniia_vseki_triabva/", "text": "Бившият говорител на най-голямата албанска партия в Македония Демократичен съюз за интеграция (ДУИ) влезе в правителството на Зоран Заев през пролетта за втори път, след като между 2008 и 2011 г. беше здравен министър в един от кабинетите на Никола Груевски. Преди да влезе в политиката към края на миналото десетилетие, работи в Университетската клиника по хирургия \"Св. Наум Охридски\" в Скопие. \"Дневник\" разговаря с Османи за  Договора за добросъседство  с България, европейските перспективи пред Скопие и отношенията между двете най-големи етнически групи - македонците и албанското малцинство. - Не можем да говорим за срокове, тъй като решението е консенсусно на всички членове. Наше задължение е да ги изпълним всички условия за членство - не само заради членството, но и за да направим живота европейски за гражданите. Това е първият приоритет. Планът на кабинета има две траектории - реформи и решаване на отворените политически въпроси. Във втората са добросъседските отношения и междуетническите отношения. В междуетническите е  Законът за езиците , който трябва сега да мине в кабинета. Добросъседските въпроси с България заедно със спора за името с Гърция са в другата категория. Какво направихме - завършихме договора с България, а сега ще завършим и (Охридския) рамков договор за междуетническите отношения. (Става дума за споразумението от 2001 г., което прекратява конфликта между македонските сили за сигурност и сепаратистите от Армията за национално освобождение). Имаме план за реформи, който нарекохме 3-6-9, за да реализираме части от него в идните съответно три, шест и девет месеца. И ние ще останем само с един отворен въпрос - с Гърция за името. Надяваме се, че и там ще успеем да намерим общо решение и ще се отблокира пътя на Македония в НАТО и ЕС. - Първата ни цел е животът да е европейски, но се разбира, че ни е важно и членството. Важна ни е геополитическата ориентация на Македония - както НАТО заради сигурността, така и ЕС заради перспективите. Последният доклад на ЕС дава условна препоръка на Македония да започне преговори. Двете условия са честни избори и реформи, както са отвърдени от Европейската комисия. Изборите ги имахме на 11 декември и бяха честни и така едното условие го изпълнихме. А реформите, които ги констатира ЕС и които ги констатираме и ние като слаба точка на системата. А какво е слаба точка - през изминатия период в Македония не функционираше системата за проверка и баланс на властите. Не се случваше парламентът да контролира правителството, а обратно - правителството контролираше парламента. Регулаторните агенции трябваше да имат контролна роля, медиите - да са свободни, разузнаването да е независимо. Тези приоритети ги имаме в плана със срокове - какво да се свърши след три, какво след шест и какво след девет. Така очакваме Европейската комисия първо да даде чиста препоръка - без условия - и след това очакваме дата. България е особено важна за нас, тя от 1 януари ще е първата страна от региона, която ще председателства Европейския съюз. Разбира се, България е важна за нас и има свой интерес в региона и ще повдигне темата за разширяване на Балканите на високо ниво. След това ще поемат Австрия и Румъния. Значи три страни от региона, които ще председателстват в рамките на 18 месеца. Ние гледаме на това като на исторически момент да затворим всички въпроси - България, Гърция, междуетнически въпроси и да използваме историческия момент за държавата. - Този договор няма история от три месеца само с това правителство - по него се работеше години. Нямаше обаче политическа воля да се финализира. Ние като албанска партия и в предишния кабинет притискахме. Тогава бях в кабинета на тогавашния премиер, за да оказваме натиск да подпише договора. Смятахме, че е важно Македония да има добри отношения със съседите и да ѝ се отвори пътят за ЕС. По този план се работеше дълго време. Новото правителство обаче беше по-храбро - кураж, както казвате вие - имаше политическа воля, както я имаше и от (премиера Бойко) Борисов, а и от правилните политици в правилното време. Смятаме, че събитието е историческо. - Договорът е за добросъседски отношения - не да има щети на едната или другата държава. Напротив, разликите или общите моменти от историята да са във функция на общото бъдеще. Затова и премиерът Заев говореше днес за бъдещето. Мисля, че твърде много говорихме за историята. Вчера (вторник - бел. ред.) германският посланик в Скопие имаше една изява. Той каза, че общата история е само добра възможност за компромиси и сътрудничество и не е напдревара за екстремисти, които искат да си я присвоят. Историята не е ничия, Крушевската република е оставена и на албанците, и на македонците, и на българите. На всички народи на Балканите. Може да има критични гласове, но аз смятам, че този договор само дава марка и не може да носи щети на нито една държава. - България като членка на Европейския съюз може да постави милион пречки. Може да каже, че в Македония климатът е много топъл и ние не даваме да е част от ЕС. Решението се взима консенсусно. България може да намери милион причини, ако иска. Затова правим договор - да покажем, че можем да си помагаме. Ако търсим причина, въобще не ни трябва договорът - можем да намерим каквато и да било причина. Така че аргументът не издържа - напротив, с подписването България показва воля да види Македония в ЕС и НАТО, а Македония показва воля да гради партньорски отношения с България. - Вчера имаше покана от премиера Заев към опозицията, която е работила повече време по договора. Сегашната власт само потвърди политическата воля и финализира текста. Така и че и едната, и другата страна са съавтори на договора. Ако (ВМРО-ДПМНЕ) са му съавтори, трябва да го приемат. Опитвам се да повдигна плана за деблокиране на интегративните процеси на надпартийно ниво, на надетническо ниво. Да постигнем държавен консенсус относно европейската интеграция. Смятам, че опозицията ще успее да отдели стратегическите въпроси на държавата от злободневните политически теми. Има много въпроси, по които можем да се разправяме и опозицията може да каже, че правителството е лошо. Но не и за стратегическите, които ни водят към ЕС. Гражданите го очакват това от нас, политиците. И ако още веднъж ги подведем, няма да ни простят. - Първо, да върне демокрацията и правовата държава, което и първо се отваря като тема в началото на преговорите. Първият тест за нас като кабинет са местните избори на 15 октомври. Ако няма нито една нередност в провеждането им, за първи път ще покажем, че кабинетът е различен. На избори се показват всички лица на едно правителство - как се държи с медиите, как се държи с гласуващите, с администрацията, с институцията. Всички отношения на правителството се виждат най-добре в деня на изборите и в предизборния пеиод. Затова първите три месеца са направени, за да имаме честни и прозрачни избори. - Рамковият договор беше подписан през 2001 г. между всички четири партии - две на албанците и две на македонците. От договора произлязоха много закони от конституционните промени. За един и същи въпрос имахме различна интерпретация какво значи употреба на езика в институциите - дали на местно ниво или на държавно. Тази разлика същестуваше 20 години. С ВМРО-ДПМНЕ два пъти на два пъти донесохме Закон за езици. И тогава не успявахме да се договорим, казвахме, че има напредък, но то не е в духа на Рамковия договор и този въпрос остана отворен. После бяха изборите. Започнахме преговори с ВМРО-ДПМНЕ. За това се договорихме да изчистим въпроса най-накрая. Заради други обстоятелства обаче не направихме правителство. Същото казахме на СДСМ - трябва да затворим Рамковия договор, защото от колко време има нерешени въпроси? Това създава негативна енергия в отношенията между общностите. Договорихме се, постигнахме договор и той ще стигне до събранието. - Ние като приоритети, като партия, имахме приоритети на изборите - еднаквост в езика и икономиката ЕС и НАТО. Езиковата еднаквост е важно политическо искане от Рамковия договор. Щом го затворим, се концентрираме само върху темата икономика. Освен това до 2001 г. албанците бяха напълно извън системата. В правителството до 2001 г. имаше само 2-3 процента албанци. Нямаше университети на албански. В цяло Скопие имаше една паралелка за средно образование на албански. Седемнайсет години по-късно албанците в институциите са 20 на сто. Първо трябва да влезете в системата, за да създадете условия и после и в икономиката. Нашият старт е по-различен от този на македонците, имахме 50 години разлика. Първо трябва да постигнем равнопоставеност, а после да говорим за общ напредък. Все още се движим от минуса към нулата. - И аз днес пуснах във \"Фейсбук\": \"Илинден 2017 г. Крушевска република - наследство на всички!\" Така го почитаме и ние, албанците. А за преброяването - вярно е, че дълго време нямаше. А според законите трябва на всеки 10 години. Имахме един опит, но пак имахме разлика в тълкуването на закона. Мисля, че сега се правят подготовки. По света преброяването се прави заради политиките - икономически например. В Македония преброяването влияе на етническите права: конституцията не познава категория \"албанци\", а \"граждани, които са 20 процента\". Всички права се основават на понятието \"граждани, които са 20 процента\". Т.е. от числеността зависи корпусът от етнически права, които се основават на Рамковия договор. Затова трябва числата да са достоверни, никой да не ги манипулира. Когато опитвахме да броим през 2012 г., се появиха различни предложения - да не се включват тези или онези числа в броя. Започна да се губи достоверността на тези бройки. Ако бяхме позволили да завърши процесът, това щеше да донесе нестабилност на държавата. Затова казахме: дайте да изчакаме, да се подготвим добре, за да може утре всеки да вярва на резултатите - и македонци, и албанци, заради спецификата. От числеността зависи системата в държавата. - Мисля, че трябва да се разговаря за това. Не мога да кажа от името на кабинета, защото не сме го обсъдили. Лично мисля, че всеки гражданин трябва да има възможност да изясни като какъв се чувства.", "date": "2017.08.03", "title": "Буяр Османи, вицепремиер на Македония: Всеки трябва да може да се самоопредели"}
{"url": "http://www.dnevnik.bg/bulgaria/2017/08/03/3018069_obvinenieto_na_ednata_bulgarka_zadurjana_v_turciia/", "text": "Агитиране в полза на организация, която Турция счита за терористична. Това обвинение най-вероятно ще бъде повдигнато на  едната българка, която беше задържана в южната ни съседка заедно с майка си . Министърът на външните работи Екатерина Захариева потвърди пред Би Ти Ви, че очаква скоро да има развитие по казуса. Двете българки бяха арестувани по подозрение в тероризъм в турския курорт Дидим на 22 юли, а седмица по-късно бяха освободени.  Дъщерята обаче е с мярка за неотклонение подписка  и се налага два пъти седмично да минава през местната полиция. Нейният адвокат щял да поиска изменение на мярката в парична гаранция. Тя и майка ѝ попаднаха в полезрението на турските власти покрай нейния приятел - британския гражданин Джоузеф Робинсън, който също беше арестуван и все още е в ареста. Според британския вестник \"Гардиън\" Робинсън е изпълнявал ролята на военен лекар в кюрдските отряди в Сирия. Той е обвинен в тероризъм, защото Турция смята сирийските кюрдски бойци за част от терористичната Кюрдска работническа партия. Захариева уточни, че Робинсън е бил наблюдаван отдавна от службите във Великобритания, които получили помощ и от българските. По думите ѝ за подобно обвинение, каквото най-вероятно ще бъде повдигнато на българката, турските закони предвиждат между една и пет години затвор. Външният министър каза още, че при  подписването на Договора за добросъседство с Македония  е имало опити за провокация, но те били неуспешни. Тя разкри, че ден преди подписването на документа е имало протест на 40-50 души, които били против договора. Захариева добави, че делегацията ни не е използвала преводач по време на визитата си в Македония. Тя уточни, че всички са си говорили на един език. \"Ние говорихме на български\", каза Захариева.", "date": "2017.08.03", "title": "Обвинението на едната българка, задържана в Турция, може да е за агитация за терористична организация"}
{"url": "http://www.dnevnik.bg/sport/2017/08/03/3018075_stanimir_stoilov_i_astana_se_klasiraha_za_pleiofite_na/", "text": "Станимир Стоилов и неговият отбор \"Астана\" продължават в плейофния кръг на  Шампионската лига , въпреки че загубиха от \"Легия\" (Варшава) с 0:1 като гост. Първенецът на Казахстан спечели домакинството си преди седмица с 3:1, но във Варшава потрепери, след като беше на един гол от отпадането. Единственият гол за \"Легия\" отбеляза Якуб Червински в 76-ата минута, засичайки с глава центриране на Шимански. Отлични шансове пропуснаха още Садику и Гилерме. \"Астана\" не беше на висотата от първия двубой, но въпреки това съумя да продължи към плейофите. Това гарантира на тима, че ще участва най-малко в групите на Лига Европа. След идването на Стоилов на треньорския пост, в изминалите два сезона \"Астана\" игра последователно в групите на Шампионската лига и Лига Европа. На последното стъпало преди групите ще има още българско участие.  Живко Миланов  и неговият АПОЕЛ отстраниха румънския първенец \"Виторул\" след продължения. В редовното време двубоят завърши 1:0, но в допълнителните 30 минути кипърците вкараха още три попадения. Миланов игра 120 минути за АПОЕЛ. ЦСКА (Москва) с Георги Миланов победи с 1:0 АЕК (Атина) и с общ резултат 3:0 се класира за плейофите. Единственият гол вкара Бибрас Натхо четвърт час преди края, а Миланов влезе като резерва в 81-ата минута.", "date": "2017.08.03", "title": "Станимир Стоилов и \"Астана\" се класираха за плейофите на Шампионската лига"}
{"url": "http://www.dnevnik.bg/bulgaria/2017/08/03/3018090_plevneliev_dogovorut_s_makedoniia_e_uspeh_no_triabva/", "text": "Президентът от 2012 до 2017 г. Росен Плевнелиев определи подписването на Договора за добросъседство с Македония като \"една голяма крачка напред, едно голямо постижение за българската дипломация\", но посочи, че е по-важно той да се изпълнява. \"Споделям притеснението си – много е хубаво, че е подписан този договор, много по-важно е той да бъде изпълнен\", каза Плевнелиев в сутрешния блок на Би Ти Ви. По думите му сега е важно България да бъде активна, да изработи стратегическа рамка и изпълнението на договора да започне. Плевнелиев заяви, че именно той е посочил проблема с Македония, и разказа, че през 2012 г. е казал на еврокомисаря по разширяване, че в доклада на ЕК за напредъка на съседната страна има пропуски. \"Аз изиграх ролята на катализатор, на човека, който хвърли бомбата, той (Бойко Борисов - бел.ред.) успешно завърши делото\", каза президентът. Той добави, че се гордее, че е изиграл роля за това отношенията с Македония да бъдат поставени на различна основа. Според него е трябвало да се промени подходът на България към съседната страна - \"от романтичната фаза към прагматична фаза\". \"Аз като държавен глава съзнателно не посетих Македония през 5-годишния си мандат\", отговори той на критиките на предшественика му Георги Първанов, че не е намерил време да посети официално страната. Росен Плевнелиев изтъкна, че по това време в Македония се е водела агресивна антибългарска пропаганда и поведението му било знак срещу това. \"За 10 години той пък (Първанов - бел.ред.) не посочи очевидната антибългарска кампания, която се водеше, не посочи, че проблем има. Аз считам, че е било грешка на президента Първанов да мълчи\", заяви Плевнелиев. По думите му \"играта е за това границите на Балканите да падат, а не да се местят, играта е за това България да има активна позитивна роля, играта е газовите мрежи да достигнат до всеки, да има диверсификация\". По думите му на него се е паднала и ролята да промени политиката на страната по отношение на енергетиката. \"Диверсификация, енергийна ефективност, а не голям шлем\", заяви той. По темата за КТБ Плевнелиев отново изрази позицията си, че разсекретяването на стенограмите от заседанията при него не разкрива нищо, не решава проблеми, а само девалвира доверието в президентската институция. Припомни, че се обяви за отваряне на досиетата КТБ, и попита президента Румен Радев защо не направи това, щом трябва да се разкрие истината за фалита на банката. По отношение на единния антикорупционен орган и предложението на лидера на БСП Корнелия Нинова президентът да назначава директора му Плевнелиев заяви, че не е работа на държавния глава, той не е изпълнителна власт и \"не е негова работа да бори корупцията\". По думите му идеята не е невъзможна, но счита, че е разумно тази роля да бъде на парламента. \"Аз не бих препоръчал по никакъв начин държавният глава да има каквато и да е роля при функционирането на това звено, при определянето кой да бъде начело\", добави той. В коментар за наследника си на президентския пост Плевнелиев посочи, че все още му е трудно да прецени какви са приоритетите му. Посочи, че е слушал внимателно речта на Радев при встъпването му в длъжност, където видял много оценки на случващото се в страната, но не и зададени приоритети.", "date": "2017.08.03", "title": "Плевнелиев: Договорът с Македония е успех, но трябва да се изпълнява"}
{"url": "http://www.dnevnik.bg/na_put/2017/08/03/3017147_zashto_edin_shezlong_bi_struval_50_hil_evro/", "text": "Защо един шезлонг би струвал 50 хил. евро? Отговор на този въпрос дава британската компания за високотехнологични матраци \"Симба\", която е разработила модел, натъпкан с всевъзможни екстри, пише сп. Hello. Шезлонгът на \"Симба\" освен че позволява регулиране на височината и завъртане на 360 градуса, разпръсква около лежащия върху него аромат на алое вера или розова вода и го предпазва от ултравиолетовите лъчи. Изобретателите са помислили за специална стойка за напитките с възможност за охлаждане и за друга - за мобилния телефон. Над лежащия има управляем навес, който се мести в зависимост от движението на слънцето. Дюшекът е с мемори пяна, а постелката попива влагата. Освен това в конструкцията е вграден сейф за ценности, безжичен интернет и зарядно на слънчеви батерии. Инженерите от британската технологична компания са се трудили седем месеца, за да постигнат съвършенството. Днес 200 бройки от технологичното изделие са на разположение на гостите на хотел в испански курорт.", "date": "2017.08.03", "title": "Защо един шезлонг би струвал 50 хил. евро"}
{"url": "http://www.dnevnik.bg/tehnologii/2017/08/03/3018093_svruhskorostnite_vlakove_hiperlup_1_sa_vse_po-blizo_do/", "text": "Американската компания \"Хиперлуп 1\" (Hyperloop One) извърши второ успешно изпитание на свръхскоростната си технология, която навлиза в маркетингова фаза, съобщава БТА. При изпитание, проведено на 29 юли в пустинята Невада, прототипът на пътническа капсула е постигнал ускорение до 310 км/ч спрямо 112 км/ч при първото изпитание през май. Изминати са били общо 450 метра, съобщи компанията. Превозното средство се движи над положена единична релса в тръба чрез магнитна левитация. \"Хиперлуп 1\" е нова технология за транспортна система, при която пътнически капсули се изстрелват през тръби, в които има вакуум. Според експерти скоростта на капсулите може да достигне над 1000 км/ч. Концепцията доби популярност през 2013 г., когато шефът на компаниите \"Тесла\" (Tesla) и \"Спейс Екс\" (SpaceX) Илон Мъск публикува очерк за начина й на работа.", "date": "2017.08.03", "title": "Свръхскоростните влакове \"Хиперлуп 1\" са все по-близо до масово производство"}
{"url": "http://www.dnevnik.bg/zelen/2017/08/03/3018108_do_kraia_na_veka_jujna_aziia_moje_da_stane_neobitaema/", "text": "Екстремната жега, дължаща се на затоплянето на климата, може да направи Южна Азия необитаема до края на века, сочи проучване на списание \"Сайънс адвансиз\" (Science Advances), цитирано от БТА. В този район живеят около 1.5 млрд. души, което е една пета от населението на Земята. \"Повишаването на температурата и на влагата през лятото може да достигне равнища, превишаващи възможностите на човешкия организъм да оцелява без защита\", установяват изследователите. \"Вълни от смъртоносна жега могат да залеят до няколко десетилетия райони на Индия, Пакистан и Бангладеш, включително плодородните басейни на Инд и Ганг, където има голямо земеделско производство\", предупреждават учените. За прогнозата изследователите от Масачузетския технологичен институт, Хонконгския институт за наука и технологии и университета \"Лойола Меримаунт\" в Лос Анджелис са използвали две климатични симулации, основани на най-нови математически модели за водните течения в света.", "date": "2017.08.03", "title": "До края на века Южна Азия може да стане необитаема заради жегите"}
{"url": "http://www.dnevnik.bg/bulgaria/2017/08/03/3018111_nad_150_pojara_e_imalo_v_stranata_za_poslednoto/", "text": "Само за последното денонощие в страната са ликвидирани 153 пожара, съобщи МВР. В 85% от случаите са горели сухи треви, храсти и стърнища, като основната причина за инцидентите е небрежно използване на открит огън. Опасността от пожари в страната и днес остава висока според карта на Националния институт по метеорология и хидрология при БАН. Противопожарната служба призовава хората да бъдат изключително внимателни при използването на открит огън. Същевременно МВР съобщи, че е ограничен  пожарът, който пламна вчера край бургаското село Изворище . Действията по пълното му потушаване продължават, като на терен работят 10 пожарни екипа и доброволци. Огънят се развива на фронт от над един километър и е засегнал общо 700 дка горски насаждения. Няма данни за пострадали хора, но огънят е унищожил няколко масивни сгради, десетки фургони и бараки във вилната зона на селото. Продължава гасенето на друг голям пожар, който избухна вчера - в складове на кравеферма край пловдивското село Поповица. Четири пожарни екипа са били на мястото през изминалата нощ, като огънят обхваща площ от около 5 дка и над 200 тона фураж, съобщава БНР. Няма опасност за кравефермата. От регионалната екоинспекция съобщиха пред \"Фокус\", че няма отклонения от допустимите норми в чистотата на атмосферния въздух над Поповица.", "date": "2017.08.03", "title": "Над 150 пожара е имало в страната за последното денонощие"}
{"url": "http://www.dnevnik.bg/sport/2017/08/03/3018143_ludogorec_shte_bude_postaven_v_jrebiia_za_pleiofite_na/", "text": "Българският шампион \"Лудогорец\" ще бъде сред поставените 22 отбора в жребия за плейофния кръг на Лига Европа. Разградчани, които  отпаднаха от Шампионската лига  след общ резултат 3:3 с \"Апоел\" (Беер Шева) отиват в последните пресявки за втория по сила турнир в Европа. Коефициентът на \"Лудогорец\" е 34.175, което безпроблемно ги праща сред поставените. Засега групата на фаворитите се затваря от \"Динамо\" (Загреб), който е с 26.050. На този етап са ясни седем от потенциалните съперници на българския първенец, които отпаднаха от Шампионската лига. Това са \"Партизан\", АЕК (Атина), \"Хафнафьордур\" от Исландия, \"Виторул\", \"Вардар\" (Скопие), \"Розенборг\" и \"Шериф\" (Тираспол). Към плейофите продължават още литовският \"Судува\", отстранил \"Сион\", както и \"Аустрия\" (Виена). Почти сигурно за плейофите ще се класират \"Панатинайкос\", \"Макаби\" (Тел Авив) и \"Фрайбург\". \"Ботев\" (Пловдив) , който играе тази вечер срещу \"Маритимо\", също ще е непоставен при евентуално класиране на плейофите. Жребият за плейофите на Лига Европа е утре от 14 ч.", "date": "2017.08.03", "title": "\"Лудогорец\" ще бъде поставен в жребия за плейофите на Лига Европа"}
{"url": "http://www.dnevnik.bg/sport/2017/08/03/3018150_golemiiat_supernik_na_jusein_bolt_propuska_svetovnoto/", "text": "Канадецът Андре де Грас ще пропусне световното първенство по лека атлетика заради контузия. 22-годишният спринтьор, който беше определян за най-големия конкурент на Юсейн Болт, има разкъсване на заден бедрен мускул. \"Контузиите са част от спорта и за съжаление тази идва в най-лошия момент\", заяви Де Грас, който миналата година на олимпийските игри в Рио де Жанейро спечели сребърен медал на 200 метра, бронзов на 100 метра и още един бронз в щафетата на 4х100 метра. \"През цялата година бях фокусиран единствено върху бягането на 100 метра в Лондон. Наистина се намирам във формата на живота си и нямах търпение да се изправя срещу най-добрите. Да нямам тази възможност е изключително тежко за мен, но това е реалността\", каза още канадецът. Де Грас имаше най-добрия резултат на 100 метра през 2017 г. - 9.69 метра, въпреки че беше постигнат при много силен попътен вятър - 4.5 м/сек. Очакванията са канадският спринтьор да бъде извън пистата между четири и шест седмици. \"Опитахме всичко по силите си, но той просто няма как да бъде готов за световното. За съжаление е аут от всички състезания в Лондон и на практика сезонът му приключи\", каза мениджърът на лекоатлета Пол Дойл. Световното първенство в Лондон започва в петък и ще продължи до 13 август. В първите два дни ще се проведе спринтът на 100 метра, а шампионът на 200 метра ще стане ясен на 12 август. Това ще бъде и последното състезание в кариерата на Болт.", "date": "2017.08.03", "title": "Големият съперник на Юсейн Болт пропуска световното заради контузия"}
{"url": "http://www.dnevnik.bg/biznes/2017/08/03/3018172_izlizaneto_na_bitovite_potrebiteli_na_energiiniia/", "text": "Битовите потребители ще могат да излязат на либерализирания енергиен пазар след един продължителен процес, който трае между 3 и 5 години. Всичко трябва да става плавно, тъй като се работи и върху това как да бъдат защитени уязвимите потребители на ток. Това заяви пред БНТ енергийният министър Теменужка Петкова. Тя подчерта, че либерализацията на пазара е била бавена много години и едва в началото на 2016 г. е заработила българската енергийна борса. По думите ѝ ще отпадне монопола на трите енергоразпределителни дружества, цените ще са по-различни, но проблеми като кражбата на ток едва ли ще бъдат разрешени толкова лесно. Петкова добави, че страната ни е в напреднала фаза в изработката на поръчката за строител на газовия хъб \"Балкан\". Очаква се септември или октомври поръчката да бъде пусната, а следващата година да започнат дейностите по изграждането му. Вече има интерес от партньори на България за възможностите за доставка и транзит на природен газ през страната. Енергийният министър каза още за китайския интерес към изграждането на АЕЦ \"Белене\" или строежа на седми блок на АЕЦ \"Козлодуй\". До края на годината трябва да бъде пусната поръчката за приватизация на АЕЦ \"Белене\". Ако няма интерес към проекта, то тогава държавата ще се насочи към изграждането на нов реактор в Козлодуй. Петкова подчерта, че при подписването на Договора за добросъседство с Македония е подписан и меморандум за сътрудничество в областта на доставките на природен газ. През следващите 6 месеца работна група ще направи анализ как да се изгради директна газова връзка между двете страни. В средата на октомври ще е и първото заседание на тази група, което ще се проведе в София.", "date": "2017.08.03", "title": "Излизането на битовите потребители на енергийния пазар ще трае между 3 и 5 години, обяви Петкова"}
{"url": "http://www.dnevnik.bg/biznes/2017/08/03/3018197_sviloza_privleche_investitor_ot_indiia_za_novo/", "text": "Частната индийска компания Sigachi Industries и \"Свилоза\" ще изградят нова производствена мощност в Свищов за 25 млн. евро, съобщи \"Капитал Daily\" в днешния си брой. Двете компании ще имат равни дялове, а новото предприятие ще заработи най-рано след година. То ще произвежда микрокристална целулоза - вид фибри, използвани в хранителната индустрия, фармацията и козметиката. Партньорството е част от плана на мажоритарният собственик на \"Свилоза\" Красимир Дачев за привличане на партньор за продукт с по-висока добавена стойност. \"На различни изложения и конгреси говорих с инвеститори, така срещнах Sigachi Industries на едно изложение в Женева. Те са един от най-големите производители на микрокристална целулоза\", разказа Дачев. Нишата е избрана, защото фирмите, които могат да предложат подобен продукт, са малко и в региона няма друг производител на микрокристална целулоза, обясни Дачев. На общо събрание на \"Свилоза\" за 18 септември акционерите в борсовото дружество трябва да разрешат инвестицията от почти 25 млн. лв. от страна на свищовската компания. Парите са собствени средства и банкови кредити.", "date": "2017.08.03", "title": "\"Свилоза\" привлече инвеститор от Индия за ново производство"}
{"url": "http://www.dnevnik.bg/sport/2017/08/03/3018205_mladeji_shte_trenirat_i_igraiat_bezplatno_snukur_v/", "text": "Четири български града ще бъдат домакини на инициативата \"Снукър на открито\", която ще даде възможност на деца и младежи да играят и тренират безплатно. Събитието ще се състои от 14 до 19 август в София, Пловдив, Кюстендил и Враца. Инициативата е част от кампанията \"Избери снукъра\", която се организира от Българската снукър федерация по проект към националната програма за изпълнение на младежки дейности от Закона за хазарта с финансиране от спортното министерство. В четирите града ще се проведат информационно-обучителни сесии под формата на тренировки на открито и демонстрации на професионални играчи. За целта ще бъдат поставени снукър маси на открито, които ще бъдат позиционирани под шатри в центъра на всеки град. Преди старта на инициативата ще има подробна информация за провеждането на тренировъчните занимания. Те ще бъдат водени от двама от най-добрите местни играчи - Георги Величков и Братислав Кръстев, който е единственият лицензиран треньор по снукър в България.  По време на \"Снукър на открито\" ще има и специално оборудван автобус с мултимедия и други аксесоари за кампанията, който да въведе младите фенове в атмосферата на спорта. В края на кампанията местните снукър клубове ще осигурят безплатен достъп до своите маси за всички участници.  \"Целта е всички младежи да се запознаят със снукъра отблизо и да разберат къде и как да тренират или да играят снукър за удоволствие\", обясниха организаторите на пресконференция. Проектът \"Избери снукъра\" ще включва още две инициативи освен \"Снукър на открито\" - \"Снукър на колела\" и \"Уикенд на отворените врати\". \"Основната цел на проекта е промотиране на спорта като средство за превенция на рисково поведение на младите хора чрез спортни занимания за придобиване на умения за практикуване на снукър и приобщаването на младежите към ценностите на спорта\", завиха от федерацията.", "date": "2017.08.03", "title": "Младежи ще тренират и играят безплатно снукър в София, Пловдив, Кюстендил и Враца"}
{"url": "http://www.dnevnik.bg/photos/2017/08/03/3018173_fotogaleriia_princ_filip_oficialno_napusna/", "text": "Херцогът на Единбург принц Филип се появи за последния си официален ангажимент. Той е провел повече от 22 200 мероприятия по време на дългата си публична кариера.", "date": "2017.08.03", "title": "Фотогалерия: Принц Филип официално напусна обществения живот"}
{"url": "http://www.dnevnik.bg/bulgaria/2017/08/03/3018218_okolo_200_dushi_izliazoha_na_protest_sreshtu/", "text": "Жители и собственици на недвижими имоти в столичния кв. Кремиковци и село Локорско излязоха на протест пред Министерския съвет. Те изразиха недоволството си срещу намеренията на частна фирма да изгради кариера за добив и първична обработка на строителни материали в района, съобщава БНТ. Хората настояват мястото да се запази като зелен район. Според тях изграждането на каменната кариера ще доведе до изсичането на десетки декари вековна борова гора и ще увеличи шума край населените места. Те очакват и завишаване на нивата на замърсяване на въздуха. Друг проблем е, че трасето на бъдещата кариера, по което ще се движат камионите, ще преминава през частни земи и не се знае дали собствениците им ще се съгласят да ги продадат. Освен това ще бъде засегнат и маршрутът на софийската Света гора. Протестиращите подчертаха, че имат подкрепата на местните кметове и изразиха надежда столичната община също да застане зад тях. \"Прекалено много ни стават екологичните замърсявания в района. Процедурата по изграждането на кариерата започна отдавна. Само Министерството на околната среда и водите може да спре процедурата да продължи\", уточни кметът на район Кремиковци Ивайло Панев пред БНТ.", "date": "2017.08.03", "title": "Около 200 души излязоха на протест срещу изграждането на каменна кариера край София"}
{"url": "http://www.dnevnik.bg/sport/2017/08/03/3018219_vladimir_klichko_prekrati_karierata_si/", "text": "Бившият световен шампион по бокс в тежка категория Владимир Кличко прекрати състезателната си кариера. Той се оттегля от спорта на 41 години след 64 победи в 69 мача на професионалния ринг и златен олимпийски медал от игрите в Атланта през 1996 г. Последният двубой в знаменитата кариера на украинеца беше  загубата с нокаут в зрелищния сблъсък с Антъни Джошуа . Оттеглянето му от бокса означава, че Кубрат Пулев ще бъде следващият съперник на действащия световен шампион. \"Постигнах всичко, за което съм мечтал. Никога не съм си представял, че ще имам толкова дълга и невероятно успешна кариера в бокса. Сега е време да започна нова кариера извън спорта\", обяви Кличко. Кличко беше абсолютен хегемон в тежката категория в рамките на едно десетилетие. Той не беше губил мач в продължение на 11 години, преди през есента на 2015 г. да допусне неочаквано поражение от Тайсън Фюри. Загубата срещу британеца сложи край на серията му от 18 поредни защити на световната титла. Преди да се насочи към професионалния бокс, Владимир Кличко прави много успешна кариера като аматьор. Той записва 134 победи в 140 мача на аматьорския ринг, 65 от които с нокаут. През 1993 г. украинецът става европейски шампион за младежи, година по-късно печели сребро от световното първенство за младежи, а през 1995 г. завоюва златния медал на световните игри за военни. През 1996 г. Кличко губи финала на европейското първенство от Алексей Лезин, но няколко месеца по-късно взима реванша от руснака в полуфиналите на олимпийския турнир в Атланта по пътя към златния медал. През ноември същата година украинският боксьор изиграва първия си двубой като професионалист, а четири години по-късно за пръв път става световен шампион. Той завоюва пояса на Световната боксова организация (WBO) с 35-ата си победа от 36 мача (срещу американеца Крис Бърд). Кличко губи пояса през март 2003 г. след загуба от южноафриканеца Кори Сандърс, а година по-късно пропуска възможността да си я върне след поражение от американеца Ламон Брюстър. То обаче е последвано от серия от 22 поредни победи и категорична доминация при най-тежките. Единствено обещанието, което Владимир и Виталий Кличко дават на своята майка - никога да не се изправят един срещу друг на ринга, не позволява на по-малкия от двамата братя да стане абсолютен световен шампион в тежката категория. Кличко имаше право на реванш срещу Джошуа и мнозина очакваха украинецът да се възползва от тази опция заради впечатляващото му представяне в първия мач. Логично или не, с този двубой той спечели повече уважение и симпатии, отколкото през всичките тези години, в които доминираше в тежката категория. Д-р Стоманен чук доказа, че дори на 41 години може да се опълчи на най-силните представители на новата генерация. Той обаче реши да се оттегли от бокса, след като за пръв път в цялата си кариера допусна две последователни загуби. \"Оттеглям се от спорта с очакване и надежда, че следващата ми кариера, която планирам и върху която работя от няколко години, ще бъде поне толкова успешна, колкото досегашната ми. Защо не и по-успешна\", заяви Кличко. Той най-вероятно ще последва стъпките на своя брат Виталий и ще се насочи към политиката.", "date": "2017.08.03", "title": "Владимир Кличко прекрати кариерата си"}
{"url": "http://www.dnevnik.bg/biznes/2017/08/03/3018224_do_100_hil_lv_globi_za_narusheniia_v_proizvodstvoto_na/", "text": "Фирмите от хранителния сектор, които не изпълняват мерки и предписания на контролни органи, са заплашени от високи санкции, достигащи до 100 хил. лв. Това предвижда проект на нов закон за управление на хранителната верига, публикуван от земеделското министерство за обществено обсъждане, информира  \"Капитал Daily\". Проектът цели да разпредели функциите по официалния контрол между всички институции по веригата за доставки на храни - от растениевъдството и животновъдство, през производството и търговията с храни, вина, спиртни напитки, продукти за растителна защита, материали, предназначени за контакт с храни, остатъци от ветеринаромедицински продукти и др. Законопроектът въвежда и значителни глоби за производителите и търговците, които не изпълняват предписанията на контролните органи. Най-малката е между 200 лв. и 2000 лв. и ще се налага на физическите лица, които не се съобразят с тях. За юридическите глобата варира между 500 лв. и 4 хил. лв. Между 2 хил. и 10 хил. лв. пък стигат глобите в случаите, когато не се осигури достъп на инспектори в обекта, а в случаите, когато се възпрепятства работата им, санкцията е до 5 хил. лв. Когато някой извършва дейност в запечатан от контролните органи обект, наказанията вече започват от 5 хил. лв. и достигат 100 хил. лв., когато това е повторно и е довело до настъпването на \"значителни икономически загуби\". До 100 хил. лв. е санкцията и за компании, които не изпълнят разпореждане за въвеждане на ограничения в производството, дистрибуцията, вноса и износа на хранителни продукти или когато не ги изтеглят от пазара или не ги унищожат, въпреки нарежданията на властите. Предлаганите сега глоби са несъизмеримо по-високи от санкциите в хранителния сектор, въведени в други закони. Така например по едно от големите нарушения в закона за храните - за производството, вноса и търговията с храни, които не отговарят на изискванията, санкцията е между 1000 и 6 хил. лв. Максималната глоба за производство или търговия в нерегистриран обект в момента е 4500 лв. Според проекта надзорът ще се осъществява от осем различни институции. Четири от тях са подчинени на земеделското министерство - агенцията за храните, агенцията по сортоизпитване, агенцията по селекция и репродукция в животновъдството, агенцията по лозата и виното. Отделно от това проверки ще осъществяват регионалните здравни инспекции към Министерството на здравеопазването, инспекциите по околна среда и водите към екоминистерството, Комисията за защита на потребителите, както и Министерството на икономиката за производството на алкохолни напитки. Предвижда се всяка година да бъде утвърждаван годишен план за официалния контрол.", "date": "2017.08.03", "title": "До 100 хил. лв. глоби за нарушения в производството на храни предвижда законопроект"}
{"url": "http://www.dnevnik.bg/biznes/2017/08/03/3018227_skok_v_prihodite_na_tesla_za_vtoroto_trimesechie_ne/", "text": "Производителят на електромобили \"Тесла\" съобщи, че през второто тримесечие приходите му са се увеличили повече от два пъти и че е на път да изпълни производствените си цели за  новия Модел 3 , предаде БТА. Приходите са се увеличили от 1.27 млрд. долара от второто тримесечие на 2016 г. до 2.79 милиарда долара през същия период на тази година, което надвишава очакванията на компанията. Загубите ѝ обаче също са се увеличили и са достигнали 336 млн. долара. Акциите на \"Тесла\" са поскъпнали с 2.5% и вчера в края на търговията са се търгували за 334.06 долара за брой. Същевременно производителят на електромобили стана обект на офанзива от страна на синдиката на работещите в автомобилостроенето Ю Ей Дабъл ю (UAW) заради ускоряването на ритъма на работата за производството на новия Модел 3, от който компанията иска да произвежда по 10 хил. броя седмично още догодина. Синдикатът се опитва да открие своя секция в завода на компанията във Фримонт, щата Калифорния. Наскоро 6 хил. работници в завода изпратиха до ръководството писмо, в което настояват за по-голяма яснота за заплатите и повишенията, както и за обещание, че срещу тях няма да има наказателни мерки, ако се опитат да учредят синдикална секция. Работната заплата в Тесла е 18 долара на час - доста по-ниска от другите работещи в сектора (25.58 долара) и от средното заплащане в окръг Аламида, където се намира заводът (28.10 долара). Така че за наем на апартамент работник от предприятието може да дава до 70 процента от заплатата си. На въпрос на Франс прес Тесла изпрати препратка към публикуван преди време блог, според който условията на труд се подобряват в завода във Фримонт. \"Тесла\" не е единственият автомобилостроител, станал мишена на синдиката Ю Ей Дабъл ю, посочва БТА. Днес и утре в завода на японския конструктор Нисан (Nissan) в Кантон, щата Мисисипи, ще се състои вот за откриване на секция, срещу което ръководството на компанията положи всякакви усилия.", "date": "2017.08.03", "title": "Скок в приходите на \"Тесла\" за второто тримесечие не заличава загубите на компанията"}
{"url": "http://www.dnevnik.bg/sviat/2017/08/03/3018228_italianskiiat_parlament_odobri_voennomorska_misiia_v/", "text": "Италианският парламент даде разрешение за започване на военноморска мисия в териториалните води на Либия. Целта е Рим да окаже техническа подкрепа на либийската брегова охрана в борбата срещу трафикантите на хора, предаде агенция \"Франс прес\". Намесата на италиански военноморски съдове в либийските териториални води може да помогне за намаляване на потока на мигранти, тръгващи от либийските брегове. На първо време Италия ще изпрати логистичен и патрулен кораб, уточни вчера италианският министър на отбраната  Роберта Пиноти  пред парламентарните комисии на двете камари. В случай на нападение участващите в мисията италиански военни ще могат да отвърнат, използвайки ограничена сила. Страната няма никакво намерение да налага морска блокада, което би представлявало враждебно действие, подчерта Пиноти и напомни, че  либийската брегова охрана  е поискала помощ и подкрепа. Обхватът на действието на мисията ще бъде определен заедно с либийските власти, уточни тя. \"Искането на  Либия за военноморска подкрепа  беше направено в обстановка на абсолютно взаимно доверие, което има отдавнашни корени и по силата на което Италия винаги е зачитала либийския суверенитет\", каза и външният министър Анджелино Алфано. Премиерът Паоло Джентилони е информирал за този проект премиера на либийското правителство на националното единство Файез Сарадж на среща в Рим. Два дни по-късно либийският премиер е отговорил, че той не накърнява либийския суверенитет, съобщава АФП./ БТА", "date": "2017.08.03", "title": "Италианският парламент одобри военноморска мисия в подкрепа на либийската брегова охрана"}
{"url": "http://www.dnevnik.bg/sviat/2017/08/03/3018236_sasht_zabraniavat_putuvaniiata_do_severna_koreia/", "text": "САЩ забраниха пътуванията до Северна Корея, съобщи Държавният департамент, цитиран от агенция \"Ройтерс\". От 1 септември притежателите на американски паспорти няма да мога да пътуват в  Северна Корея . До тази дата всички американци трябва да напуснат азиатската страна. Журналисти и хуманитарни работници, които искат да пътуват в  Северна Корея , трябва да получат специална заверка на паспортите си и това ще става при определени условия. Причината за новите мерки е рискът от \"дългосрочно задържане\" на американци там.  КНДР  е единствената държава, до която те не могат да пътуват. Наскоро студент на име Ото Уормбиър бе върнат в Щатите в състояние на кома, в което бе изпаднал по неизвестни причини. Уормбиър бе задържан в  Северна Корея  и осъден на 15 години в трудов лагер, преди да бъде върнат в САЩ по хуманитарни причини. Той почина 4 дни след прибирането си. Двама корейско-американски учени и един мисионер, канадски свещеник, и трима южнокорейци са задържани от Пхенян в момента. Япония твърди, че няколко десетки нейни граждани също са в севернокорейски затвори.", "date": "2017.08.03", "title": "САЩ забраняват пътуванията до Северна Корея"}
{"url": "http://www.dnevnik.bg/sport/2017/08/03/3018237_neimar_shte_poluchava_po_45_mln_evro_na_godina_v_psj/", "text": "Трансферът на  Неймар  в ПСЖ ще счупи рекорда не само за най-скъпа сделка в историята на футбола, но и ще направи бразилеца най-скъпоплатения играч на планетата. Според Sky Sports News, нападателят ще получава по 865 хил. евро на седмица. Общото възнаграждение на Неймар за година във френската столица ще бъде на стойност 45 млн. евро, без данъците. Това значи, че чистата заплата на бразилеца ще е малко над 30 млн. евро. Според последните информации във френската преса играчът на \"Барселона\" минава медицински тестове, като вече се е споразумял за всичко около личните си условия с ПСЖ. Sky Sports News твърди, че общата стойност на сделката около преминаването на Неймар на \"Парк де пренс\" ще е около 500 млн. евро. Откупната клауза на нападателя е 222 млн. евро, за които \"Барселона\" претендира, че трябва да бъдат платени накуп. Останалите пари са заплатата на бразилеца за следващите пет години, както и най-различни бонуси за представянето му с екипа на ПСЖ. Основна роля за преминаването на нападателя в Париж е изиграл израелският агент Пини Захави. Импресариото, който познава Неймар от 17-годишен, е бил преди месец в Бразилия, като се е срещнал с него и баща му. Захави е считан за един от най-близките съветници на футболиста, като го е убедил, че трансфер в ПСЖ е стъпка в правилната посока. Сагата около нападателя предизвика сериозно напрежение в Испания. Лично президентът на Ла Лига Хавиер Тебас заплаши да блокира трансфера и да алармира УЕФА и Швейцарския съд заради нелоялна конкуренция. До последно пък френската преса твърдеше, че ПСЖ е намерил начин да заобиколи финансовия феърплей, като  даде 300 млн. евро на Неймар . Въпросната сума трябваше да бъде спонсорски договор за бразилеца от \"Катар спортс инвестмънт\" като посланик на Мондиал 2022, с която той сам да се откупи от \"Барселона\". Преди няколко дни УЕФА заяви, че ПСЖ трябва да продаде играчи за 110 млн. евро до края на трансферния прозорец, за да не наруши финансовия феърплей.", "date": "2017.08.03", "title": "Неймар ще получава по 45 млн. евро на година в ПСЖ"}
{"url": "http://www.dnevnik.bg/bulgaria/2017/08/03/3018242_precizen_alkomer_shte_e_novata_opciia_za_osporvane_na/", "text": "От 1 юли 2018 г. хванатите от полицията пияни шофьори ще могат да избират между тест с прецизен алкомер или кръвна проба. Това ще става само когато водачите решат да оспорват първичната проба на дрегера. Това е записано в нова наредба на здравното министерство, съобщава \"24 часа\". Доказателственият анализатор, както е наричан уредът в \"Пътна полиция\", показва концентрацията на алкохол в кръвта чрез измерването му в издишания въздух. Методът е като медицинското изследване, при което е необходима кръвна проба, съхранение в епруветка и в повечето случаи чакане по опашки. Именно заради тези неща се очаква хората да предпочитат да се тестват с прецизния алкомер. Без чакане за резултати в лабораториите Изследването с този уред ще става много по-бързо от даването на кръв. На машината ще са й нужни между 10 и 20 минути, за да направи анализ на състоянието на тествания шофьор. Ако водачът избере кръвна проба например, след това няма да може да се възползва от доказателствения анализатор, и обратното. Специалисти гарантират сигурността на метода и обявиха, че той толкова точен, колкото кръвната проба. От \"Пътна полиция\" обявиха, че доказателственият анализатор се използва в Европа и САЩ. Инспектор Мария Ботева обясни, че има хора, които боледуват и не могат физически да вдухат в алкомера. За тях оставал единствено вариантът кръвна проба, ако решат да оспорват първичните си резултати. При изследването с доказателствения анализатор ще има две проби от издишания въздух. В протокола ще се вписва средноаритметичната стойност на показанията. Прецизният алкомер ще издава бележка, както правят медицинските лица в лабораторията. Към момента МВР разполага със 130 подобни устройства, които са по-големи от стандартните дрегери. Те ще са собственост на областните дирекции и ще могат да се насочват към районните управления, където има повече нарушения на пътя, свързани с употреба на алкохол. Как ще се използват новите устройства Когато шофьор с проба до 1.2 промила при първичен тест бъде хванат в рамките на населеното място, където има доказателствен анализатор или лаборатория за медицинско изследване, той ще трябва да се яви там не по-късно от 45 минути след първата проба. Времето за придвижване ще е по преценка на пътния полицай. В извънградски условия времето за явяване за оспорване на резултатите е до 2 часа. Ако шофьорът откаже да подпише талона, който полицаят му дава, или не се яви или закъснее за втория тест, то важат показанията от първичната проба. \"Изследването ще се извършва веднага при пристигане на шофьора в районното управление. Тестът ще се прави от друг служител, а не от този, който го е спрял за проверка. Може да се наложи човекът да вдухва отново, ако не е вкарал достатъчно въздух при някой от опитите. Апаратът има малко по-бавно действие и затова е по-прецизен и точен\", обясни Мария Ботева. Доказателственият анализатор ще бъдат сертифициран като измервателен уред и едва след като получи удостоверение, ще бъде въведен за масова употреба. Нужно е обаче време и заради това използването му ще бъде въведено в средата на следващата година.", "date": "2017.08.03", "title": "Прецизен алкомер ще е новата опция за оспорване на пробите на пияните шофьори"}
{"url": "http://www.dnevnik.bg/biznes/2017/08/03/3018260_bulgariia_opitva_da_privleche_kitaiski_kompanii_v/", "text": "Възможност за участие на високотехнологични китайски компании в първия научно-технологичен парк в България – \"София тех парк\", обсъдиха министърът на икономиката Емил Караниколов и посланикът на Китай В София Джан Хайджоу. \"Търсим международни партньори за участие в проекта, той предоставя добри условия за китайски компании и институти, обмислящи разширяване на техните научно-изследователски и развойни центрове в Европа\", е казал Караниколов, цитиран от пресцентъра. Според него възможните области за сътрудничество са в изграждане на собствени или съвместни лаборатории за научни изследвания и иновации, сътрудничество с водещи български научни институции, като и демонстрационни площи за китайски високотехнологични фирми. Министърът е изразил надежда, че Пекин ще ускори общо 28-те процедури за регламентиране на вноса в Китай на български земеделски и хранителни продукти. Досега са приключени три, а в близко бъдеще се очаква да се издаде разрешение за мляко и млечни продукти, информира пресцентърът.", "date": "2017.08.03", "title": "България опитва да привлече китайски компании в \"София тех парк\""}
{"url": "http://www.dnevnik.bg/bulgaria/2017/08/03/3018278_petur_nizamov_-_perata_okonchatelno_e_onevinen_za/", "text": "Петър Низамов, известен с прякора Перата, е оправдан окончателно по дело за незаконен арест на мигранти, предаде БНР. Става дума за извършения миналата пролет  граждански арест със \"свински опашки\"  на мигранти, преминали нелегално българо-турската граница. Името на Перата стана известно именно покрай видеокадрите от ареста, които той разпространи в социалните мрежи.", "date": "2017.08.03", "title": "Петър Низамов - Перата окончателно е оневинен за ареста на мигранти със \"свински опашки\""}
{"url": "http://www.dnevnik.bg/zdrave/2017/08/03/3018261_vsiaka_bolnica_moje_da_otvori_speshno_otdelenie/", "text": "Липсата на спешно отделение не ограничава болниците да осъществяват спешен прием на пациенти. Решението за разкриване на спешно отделение е въпрос на преценка на болничния мениджмънт, като отпада изискването за площта, върху която да е изградено то. Това предвижда новият стандарт за \"Спешна медицина\", чийто проект на наредба е  публикуван за обществено обсъждане  от Министерството на здравеопазването вчера.  Всички болници са задължени да осигуряват непрекъснато 24-часово изпълнение на лечебната дейност по посочените в разрешението медицински специалности, включително и на медицинска помощ при спешни състояния. Изпълнението на това задължение обаче не е обвързано със задължение за разкриване на спешно отделение, като дейността може да се осигури на функционален принцип от разкритите болнични звена, се казва в мотивите към проекта. Отпада и изискването за площта, върху която да е изградено спешното отделение. До преработката на стандарта за спешната болнична помощ се стигна, след като Върховният административен съд  отмени текстовете , които засягат изискванията към болниците. Те бяха обжалвани в съда от Центъра за защита на правата в здравеопазването, Българската болнична асоциация, Националното сдружение на частните болници, Сдружението на общинските болници и от Националното сдружение на частните болници, според които заложените в стандарта изисквания са силно завишени и неизпълними за повечето лечебни заведения. Новият проект занижава изискванията към болниците, като е намален и задължителният брой на лекари и на леглата за спешно лечение. Вместо шест броя постове за спешни прегледи, сега ще се искат четири, реанимационните постове в шокова зала от два се намаляват на един, а леглата в зоната за наблюдение - от четири на две. Това намаление няма да доведе до влошаване качеството на обслужване на спешните пациенти, поради факта, че съществува възможност за бързо диагностициране и насочване на пациентите към съответното отделение за стационарна лечебна помощ, се подчертава в проекта на наредбата. Запазва се триажът в спешната извънболнична помощ, както и разделянето на пациентите на три категории – много спешни с код \"червено\", по-малко спешни с код \"жълто\" и не спешни с код \"зелено\". Няма промени и по отношение на изискванията за транспорт на пациентите. При транспорт с линейка времето от поемането на сигнала от екипа до достигането на пациента остава до 8 минути за код червено, до 20 за код жълто и до 2 часа за код зелено. За стигане на пациента до болница от момента на натоварването му в линейката времето е 10 минути, както е и в момента. Ако придвижването ще бъде с въздушен транспорт, то трябва да спести над 20 минути до стигането в болница, иначе няма смисъл да се прибягва до него. Запазват се указанията пациентите да се карат в най-близкото лечебно заведение, което е компетентно да им окаже помощ. Становища по проекта се дават в едномесечен срок. Приемането на стандарта е важно и заради проекта за  модернизация на спешната помощ с евросредства .", "date": "2017.08.03", "title": "Всяка болница може да отвори спешно отделение, предвижда проект на стандарта за спешната помощ"}
{"url": "http://www.dnevnik.bg/sport/2017/08/03/3018212_travma_v_rukata_prekrati_uchastieto_na_sharapova_v/", "text": "Бившата номер 1 Мария Шарапова прекрати участието си в тенис турнира на твърди кортове в Станфорд заради контузия. Рускинята трябваше да се изправи срещу украинката Леся Цуренко в двубой от втория кръг, но не излезе на корта заради травма в лявата ръка. Шарапова обясни, че е започнала да усеща болки още по време на първия си мач в турнира. В него 30-годишната тенисистка, която участваше с \"уайлд кард\",  се наложи с 6:1, 4:6, 6:0  над представителката на домакините Дженифър Брейди. Това беше първи мач за рускинята от средата на май, когато  се отказа от турнира в Рим заради контузия  в лявото бедро. В същия ден беше обявено, че тя  няма да получи \"уайлд кард\" за \"Ролан Гарос\" , а впоследствие травмата я принуди да пропусне целия сезон на трева. Турнирът в Станфорд беше първи за Шарапова на американска земя от 2015 г. В началото на 2016 г. тя беше  уличена в употреба на допинг  и изтърпя 15-месечно наказание, преди  да се завърне на корта в края на април. В спор за място на полуфиналите Цуренко ще се изправи срещу поставената под №3 Мадисън Кийс от САЩ. В другия четвъртфинал в горната половина ще се срещнат водачката в схемата Гарбине Мугуруса и хърватката Ана Конюх. Четвъртфиналистките в долната половина ще бъдат определени тази нощ в двубоите Петра Квитова срещу Катерина Бондаренко, Кейтрин Белис срещу Вероника Сепеде, Анастасия Павлюченкова срещу Алисън Риск и Коко Вандевег срещу Никол Гибс.", "date": "2017.08.03", "title": "Травма в ръката прекрати участието на Шарапова в Станфорд"}
{"url": "http://www.dnevnik.bg/biznes/2017/08/03/3018287_stolichnata_obshtina_shte_ulesni_firmite_koito/", "text": "До дни Столичната община ще разполага с електронна система, с която всички държавни ведомства ще могат да проверяват дали фирмите, които участват в обществени поръчки, имат неплатени данъци. Това съобщи на пресконференция зам.-кметът по финансите Дончо Барбалов. Според Закона за обществените поръчки всяка компания, която иска да участва в подобна процедура трябва да предостави удостоверение от общината, че няма данъчни задължения. Желанието на местната администрация е този процес да се осъществява изцяло по електронен път. Това ще облекчи фирмите, Столичната община и различните държавни структури, които възлагат обществени поръчки. По думите на Барбалов в момента тази процедура е тромава, като отнеме от времето както на администрацията, така и на фирмите, които \"се редят на опашки, за да получат тези удостоверения\". Зам.-кметът посочи, че през 2016 г. Столичната община е издала 21.3 хил. такива документа, а за 7-те месеца от 2017 г. почти 15 хил., като цената за един брой е 6 лева. С новата система всяко министерство, община или държавна агенция ще може да подава заявка за конкретни фирми в електронната система, като веднага след това ще получава автоматичен отговор. В момента системата се тествала от различните дирекции в софийската община. Зам.-кметът по финансите представи и кратък отчет за събраните приходи от Столичната община за първите 7 месеца от от 2017 г. За това време са събрани 396.9 млн. лева приходи, които са 63% от годишния план. Сумата е със 7,5 млн. лева по-вече спрямо същия период през 2016 г. Най-много средства са постъпили от такса смет - 132 млн. лева, което е 70% от прогнозите за тази година. Разходите, които Столичната община е направила към момента са в размер на 105 млн. лева. - те са различни ремонтни дейности, строежи на детски градини, почистване.", "date": "2017.08.03", "title": "Столичната община ще улесни фирмите, които участват в обществени поръчки"}
{"url": "http://www.dnevnik.bg/sport/2017/08/03/3018347_kubrat_pulev_veroiatno_shte_se_boksira_s_djoshua_na_28/", "text": "След като обяви край на състезателната си кариера , Владимир Кличко отвори вратите пред Кубрат Пулев за втори мач за световна титла още през тази година. Българският боксьор най-вероятно ще се изправи срещу Антъни Джошуа на 28 октомври в Кардиф. Пулев е задължителен претендент за пояса на Meждународната боксова федерация (IBF) - един от тритe, които Джошуа притежава  след победата над Кличко . 27-годишният англичанин  получи разрешение от ръководството на IBF  да отложи двубоя с българина, за да направи втори мач с украинеца. В настоящата ситуация пред световния шампион има два варианта - или да направи защита на титлата на IBF до 2 декември, или да я оваканти. Пулев пък със сигурност ще се боксира за този пояс, независимо кой ще бъде съперникът. В последните месеци промотърът на Джошуа Еди Хърн неколкократно заяви, че следващият опонент на неговия клиент ще бъде или Кличко, или Пулев. Планът на британците беше първо да има реванш с Кличко на 11 ноември в Лас Вегас, а след това сблъсък с българина през март или април следващата година. \"Ако не се бием с Кличко, ще има мач с Пулев на 28 октомври в Кардиф\", каза Хърн в интервю за \"Дейли мирър\" през юли. Джошуа също изрази намерение да се боксира с Пулев, ако Кличко не активира клаузата за реванш. \"Плановете ми за 2017 г. са изградени около две възможности - Кличко или Пулев. Топката е в полето на Кличко. Ако той реши да се откаже, план Б ще е Пулев. И в двата случая не се притеснявам изобщо\", каза англичанинът пред \"Скай спортс\" през юли. След победата срещу американеца Кевин Джонсън  Пулев изрази увереност , че има всички качества да победи Джошуа. \"Такива изказвания, че (Джошуа) бил по-техничен от мен, са пълни глупости. Въпрос на подготовка е. Да, добър е, взривен е, експлозивен е, но си има и своите минуси. Не може да имаш всичко\", коментира българинът. Промотърът на Пулев Кале Зауерланд пък заяви, че е видял типични за млад боксьор слабости в играта на Антъни Джошуа при победата му срещу Владимир Кличко. Според него световният шампион може лесно да бъде победен от българина, ако покаже същите пропуски при евентуален мач помежду им. \"Видях две лица от Антъни. Мачът с Кличко беше може би най-вълнуващият в тежката категория от много години насам, но също така на моменти видях един новак. Ако на ринга се появи новакът, Пулев лесно ще се справи с него. Ако Джошуа експлодира както в 11-ия рунд и половината на петия, ще бъде тежка вечер за всички\",  коментира Зауерланд пред \"Скай спортс\" . Ако Джошуа се откаже от мач с Пулев, най-логичният вариант е поясът на IBF да бъде заложен в двубой между Пулев и камерунеца с френски паспорт Карлос Такам, който е на 36 години и има 33 победи и три загуби в 36-те си мача като професионалист. Това обаче изглежда много малко вероятно. \"Когато IBF даде зелена светлина за реванша с Кличко, беше с условието, че ако не се бием с Кличко, трябва да срещнем Пулев. Така че вече започнахме преговори с Кале Зауерланд\", заяви днес Еди Хърн пред Sportsmail. \"Трябва да решим някои финални детайли, но опциите не се променят. Мачът ще бъде в Кардиф или Лас Вегас, като най-вероятно ще е в Кардиф. Вариантите за дати също остават същите - 28 октомври или 11 ноември, защото искаме Антъни да има още един мач през февруари или март следващата година\", допълни промотърът на Джошуа.", "date": "2017.08.03", "title": "Кубрат Пулев вероятно ще се боксира с Джошуа на 28 октомври в Кардиф"}
{"url": "http://www.dnevnik.bg/tehnologii/2017/08/03/3018384_skaip_se_srina_v_iztochna_evropa_velikobritaniia_i/", "text": "Чат-услугата \"Скайп\" изпитва проблеми в Европа и по света, показват съобщения на потребители в социалните мрежи. Според сайта downdetector.com най-много проблеми има в Румъния, Украйна, Беларус, балтийските държави, Великобритания и Япония. Съобщения за проблеми има и от София, Пловдив и Русе. Коментари под публикацията сочат за проблеми и във Виетнам и Филипините. От компанията все още не са обявили проблемите с връзката и причините за тях.", "date": "2017.08.03", "title": "\"Скайп\" се срина в Източна Европа, Великобритания и Япония"}
{"url": "http://www.dnevnik.bg/biznes/2017/08/03/3018272_aec_belenese_vurna_v_upravlenskata_programa/", "text": "Изграждането на АЕЦ \"Белене\", което липсваше в  управленската програма на коалицията  ГЕРБ - \"Обединени патриоти\", се върна в програмата на правителството, публикувана на сайта на Министерския съвет, макар и само като \"анализ на възможностите\". Запазване на данъците, устойчиво нарастване на благосъстоянието чрез икономически растеж, продължаване на започнатите големи инфраструктурни обекти са другите приоритети във финансово-икономическите сектори. Борбата със сивата икономика - на прицел са автошколите и пунктовете за годишни прегледи Запазване на ставките на преките данъци, на ставките и прага за регистрация по ДДС, както и на данъчните облекчения предвижда програмата на правителството в частта за финансите. В нея се подчертава, че основна цел на България е по-нататъшната интеграция в Европейската финансова инфраструктура, а до приемането на страната в т. нар. чакалня на Еврозоната валутният борд се запазва. Правителствената програма за правосъдие: нови и добре познати стари мерки Програмата за саниране ще обхване и студентските общежития Управленската програма предвижда създаването на военен оперативен център за киберотбрана България ще учи Западните Балкани как да се интегрират в Европа Сред целите на кабинета е и продължаващо намаляване на бюджетния дефицит и постигане на нулево бюджетно салдо по консолидираната фискална програма през 2020 г. До края на 2020 г. ще бъде създадена и единна национална електронна уеб-базирана платформа за възлагане на обществени поръчки. Сред мерките срещу сивата икономика специален фокус е поставен върху пунктовете за автопрегледи и автошколите. Данъчните ще осъществяват контрол в сектора въз основа на оценка на риска. Те ще ползват базите данни на изпълнителна агенция \"Автомобилна администрация\" и ще извършват насрещни проверки на предоставяните услуги и ще засичат реалните им финансови обороти. Тол такса за камионите, електронна винетка за леките коли Покупка на нови вагони, строителство на метрото в София и проектиране на интермодални терминали във Варна и Видин са част от проектите в областта на транспорта. В програмата е записано въвеждането на тол такса за товарните камиони и електронна винетка за леките коли без да е посочен срок. Ще бъдат изградени жп линията София - Волуяк и модернизирани отсечките София – Септември, Пловдив – Бургас, Драгоман – София, Русе – Варна. Правителството обещава да построи още 250 км от магистрала \"Хемус\" , да изгради магистрала от София до Калотина и подготовка на шест участъка за изграждане на скоростен път между Ботевград и Видин. Ще се търси финансиране за бъдещо строителство на магистрали Русе - Варна и Варна - Бургас. Предвижда се да бъдат отдадени на концесия зимовникът в Русе, пристанищни терминали във Видин, Русе, летищата в София, Пловдив и Балчик и интермодалният терминал в Пловдив. За бизнеса - една информация в една администрация  Водещ приоритет в областта на икономиката е премахването на административната тежест за бизнеса чрез въвеждане на принципа на мълчаливото съгласие и на принципа -\"една информация в една администрация\". Предвижда се пълна промяна на подхода и формата на следприватизационния контрол чрез промяна в законодателството. Интерконекторите ще заработят до 2020 г.  Изграждането на газовия хъб \"Балкан\", пускането в експлоатация на газовите връзки с Гърция, Сърбия и Турция до 2020 г. и подкрепа за местния добив са записани в частта за енергетиката. В областта на ядрената енергетика правителството предвижда да извърши \"анализ на възможността за използване на придобитото оборудване с дълъг цикъл на производство за изграждане на атомна електроцентрала на площадката \"Белене\" на пазарен принцип, без пряко или косвено участие на държавата, без държавна гаранция и без ангажимент от страна на държавата за сключване на дългосрочен договор за изкупуване на произведената електрическа енергия\". В програмата е включено и удължаване на живота на 5 и 6 блок на АЕЦ \"Козлодуй\". Цел в туризма - сред топ 5 в Югоизточна Европа и по-скъпо България да попадне сред петте водещи туристически дестинации в Югоизточна Европа е приоритетът на ресорното министерство. То преповтаря намерението България да се превърне в целогодишна туристическа дестинация чрез развитие на културно-исторически и спа туризъм. Освен това ще се направи опит България да премине в по-високия ценови клас на предлагане на туристически услуги. Предвижда се създаване на ефективен модел за финансиране социализацията на туристическите атракции публична държавна собственост. като се предвижда социализацията на културно-историческите обекти ще бъде ускорена.  В националните курорти ще действа специално звено - туристическа полиция. Към министерството ще бъде създаден квалификационен център за кадри, но ще бъде улеснено и наемането на работници от трети страни.", "date": "2017.08.03", "title": "АЕЦ \"Белене\"се върна в управленската програма"}
{"url": "http://www.dnevnik.bg/analizi/2017/08/03/3018388_zashto_poslednite_etaji_na_grand_hotel_bulgariia_ne/", "text": "Архитектите на модернизма са били изключително стриктни към всички детайли в своите проекти. Това може да се види ясно на всеки оригинален чертеж на сграда от периода, както и разхождайки се сред такива здания. Мислено е за абсолютно всичко – от звънците на вратите, подовите мозайки, парапетите на стълбищата, до мястото на всеки прозорец и всяка тераса, или балкон. Архитектите на комплекс \"България\" Станчо Белковски и Иван Данчов са едни от най-изтъкнатите български модернисти и при този техен проект това внимание към детайла е очевидно. Ако някой се стреми да опази това културно наследство, то той трябва да подхожда много внимателно към всеки детайл, знаейки, че всяка намеса, дори и минимална, ще доведе до промяна на автентичния проект от 1934 година. А проектът на \"Иво Петров Архитекти\" за промени по последните два етажа ще доведе до значително изменение на обемите на сградата и Това е сериозна промяна на цялостния облик на сградата, вида ѝ, на това, което ще се възприема от преминаващите по улицата хора. Самата промяна се предвижда да се направи и по начин, сочещ за сериозно непознаване на стилистиката на архитектурата на модернизма. Сградата на хотел \"България\" е с ясни хоризонтални акценти, а фасадата е строга, изчистена и ритмична. Предвижданото разширение на последните два етажа е недопустимо, ако става дума за сериозен проект, по няколко причини. На първо време, в случая става дума за мансарда – една отхвърлена през 1930-те години от модернизма форма. Противно на това, при оригиналния изпълнен през 1934-37 г. проект двата етажа са вдадени посредством тераси, което е par excellence част от лексиката на архитектурата на модернизма, към която безспорно спада хотелът. Сравненията със съседната сграда на ДЗИ (из изток) и намиращата се в непосредствена близост сграда на стария на х-л \"България\" (понастоящем сграда на Българската банка за развитие, надстроена, впрочем, също толкова неуместно) са нелепи – това са сгради, изпълнени в съвсем друг стил, от съвсем друг период, като тези стилове съвсем умишлено имат други, различни имена. Втората причина е, че визуалният акцент в предложеното мансардно разширение е вертикален – прозорците продължават по цялата височина, а всички линии са вертикални. По този начин това разширение стои като кръпка, привнесена от друга страда и поставена насила отгоре ѝ. В екстериорно отношение сградата няма нито една видима наклонена плоскост. Фасадата е напълно вертикална. Последните два етажа отстъпват стъпаловидно, с тераси. Това, което минувачът трябва да възприема са ясни хоризонтални линии. Категоричнo неверни са изказаните твърдения в медийното пространство, че последните два етажа се виждат \"само от небето\" и причината е, че \"проектантите на сградата не са ги смятали за важна част от нея\". Целта да бъдат прибрани от линията на фасадата безспорно е уважението към съседната сграда откъм ул. \"Бенковски\" – днес сграда на ДЗИ, а по времето на строежа – на същия инвеститор, построил и хотел \"България\" – Застрахователното чиновническо дружество. С прибирането на последните два етажа силуетът на съседната по-ранна сграда се изявява, което показва уважение към впечатляващия купол със скулптурите на бележития проф. Иван Лазаров. И тук идва времето за може би най-важния аргумент срещу предложените намеси – отговорът на въпроса защо тази сграда е придобила статут на културна ценност/паметник на културата през 1978 г.! Целият комплекс с хотела, ресторанта, зимната градина и голямата концертна зала е един от редките по своите мащаби, архитектурно и строително майсторство, внедрени технологии и използвани материали образци на архитектурата на модернизма у нас. Припознат е като ценност от национално ниво в качеството му на архитектурен, технически, естетически и културен паметник тъкмо с неговия проект, изготвен от арх. Данчов и арх. Белковски през 1934 г. Свикнали сме с всякакви извъртания на термините в документите, и особено в прословутия ЗУТ. Тук не е особено важно. Важен е крайният резултат – а с издигането на тази мансарда, напълно несъвместима с модернизма, резултатът е, че ще се наруши сериозно автентичността на изпълнения през 1930-те проект. Обектът необратимо ще изгуби стойността си на важен културен артефакт. Желанието на собственика и проектантите да покажат уважението си и да възвърнат стария блясък на хотел \"България\" е достойно за похвала, но както понякога се случва добрите намерения могат да доведат до лоши резултати – умишлено или неумишлено. Недостатъчното познаването на стилистиката на модернизма и творчеството на архитектите от периода ще доведе именно до обезличаване на сградата и тя със сигурност ще изгуби достойнствата си на културна ценност.", "date": "2017.08.03", "title": "Защо последните етажи на Гранд хотел България не трябва да се пипат"}
{"url": "http://www.dnevnik.bg/politika/2017/08/03/3018380_kabinetut_borisov_3_shte_podgotvi_109_zakonoproekta/", "text": "Кабинетът \"Борисов 3\" предвижда 109 законодателни инициативи. Това се разбира от управленската програма на правителството за периода 2017-2021 година, която бе одобрена вчера. Министерският съвет ще предложи проект на Закон за таксите, с който ще се въведе нова политика на държавните такси. Министерството на труда и социалната политика ще напише Закон за детето и семейството, в който ще се гарантират правата на всички деца, а не само на децата в риск. Предвиждат се и промени в Семейния кодекс, с които да се улеснят процедурите по осиновяване. Министерството на вътрешните работи ще подготви проект на Миграционен закон, в който да се обединят съществуващи досега разпоредби. Ще бъде разписан нов Закон за движение по пътищата. Министерството на финансите ще предприеме законодателна инициатива, с която да се спрат данъчните измами при интернет-търговията. Мерките ще бъдат разписани в законопроект за изменение на Закона за пощенските услуги. Въвеждане на електронно правосъдие е една от задачите на Министерството на правосъдието. То ще разпише и нов Наказателен кодекс в съответствие с европейските и международните правни стандарти. В програмата е и проект за нов Антикорупционен закон. Със законови промени Министерството на здравеопазването ще стимулира процеса на въвеждане", "date": "2017.08.03", "title": "Кабинетът \"Борисов 3\" ще подготви 109 законопроекта"}
{"url": "http://www.dnevnik.bg/sport/2017/08/03/3018265_kilian_mbape_e_poiskal_da_napusne_monako/", "text": "Килиан Мбапе е на път да се окаже в центъра на втори голям трансфер това лято след  сигурното преминаване на Неймар в ПСЖ . Според \"Екип\" 18-годишният французин е уведомил ръководството на \"Монако\", че иска да напусне клуба. Френското издание твърди, че \"Монако\" би се разделил с младата си звезда срещу сума не по-малка от 150 млн. евро. Нападателят има договор с \"монегаските\" до лятото на 2019 г. Мбапе е трансферна цел на някои от големите европейски клубове, сред които са  \"Арсенал\" , \"Манчестър сити\", ПСЖ, \"Барселона\" и \"Реал\" (Мадрид). С най-големи шансове за подписа на френския талант са белите. В края на юли \"Марка\" писа, че  \"Реал\" готви оферта от 180 млн. евро . Според \"Екип\" не е изключено Мбапе да премине в \"Барселона\", където да замести Неймар. Бразилецът ще активира откупната клауза в договора на стойност 222 млн. евро. Неймар ще получава по 45 млн. евро на година в ПСЖ, което ще го направи  най-скъпоплатения футболист в света . Мбапе направи силен минал сезон за \"Монако\", като се отличи с 26 гола и 14 асистенции в 44 мача във всички турнири. 18-годишният французин имаше водеща роля при спечелването на титлата в Лига 1 и достигането на полуфинал в Шампонската лига за \"монегаските\". В събота \"Монако\" загуби с 1:2 от ПСЖ за Супeркупата на Франция. Мбапе остана на терена до 70-ата минута, като това вероятно беше последният му мач за клуба. Новият сезон в Лига 1 започна в петък с домакинство на \"Монако\" на \"Тулуза. \"Монегаските\" вече се разделиха с трима от своите титуляри през миналия сезон.  Бенджамин Менди  и  Бернардо Силва  преминаха в \"Манчестър сити\" съответно за 57.5 и 50 млн. евро, а  Тиемуe Бакайоко  беше купен от \"Челси\" за 40 млн. евро.", "date": "2017.08.03", "title": "Килиан Мбапе е поискал да напусне \"Монако\""}
{"url": "http://www.dnevnik.bg/politika/2017/08/03/3018432_pet_partii_prizovaha_radev_da_naloji_veto_na_dva/", "text": "Извънпарламентарните политически формации \"Да, България\", ДСБ, ДЕОС, \"Зелените\" и БЗНС поискаха от президента Румен Радев да наложи вето на наскоро приетите Закон за съдебната власт и Наказателно-процесуален кодекс (НПК). Преди два дни най-голямата магистратска организация в България –  Съюзът на съдиите, също призова държавния глава за вето  върху законите. Политическите сили посочват разпоредбата в  Закона за съдебната власт (ЗСВ), свързана с отстраняване от длъжност  на магистрат при привличането му като обвиняем за тежко умишлено престъпление. Изтъкват, че чрез нея начин магистратите се третират по-тежко от държавните служители.  \"Тази разширена възможност за отстраняване на магистратите, поставя в силна зависимост съдийското съсловие от дейността на прокуратурата\", смятат петте партии. \"Отстраняването от длъжност на съдия единствено по усмотрение на прокурора е недопустимо накърняване на независимостта на българския съд\", мотивират се още те. Според политическите сили посочените в ЗСВ мотиви \"засилване на гаранциите за независимост и безпристрастност на съдиите, прокурорите и следователите\" остават само декларативни.  \"Предложените от ГЕРБ и приети от Народното събрание изменения и допълнения ще доведат до обратния ефект, а именно накърняване на независимостта на магистратите, репресии от страна на политически и разследващи органи спрямо магистрати, както и до капсулиране на магистратската общност\", смятат формациите. По отношение на НПК те се обявяват и против  преместването на делата за корупция в специализирания съд . \"Към днешна дата не е извършван качествен анализ на работата на Специализирания наказателен съд, който да покаже еднозначно, дали този съд е по-подготвен да се справи с делата за корупционни престъпления на политици, магистрати и висши държавни служители. Без такъв анализ промяната изглежда самоцелна и буди съмнения за фаворизиране на този съд от политическата власт\", мотивират се те. Посочват, че съдиите от Софийския градски съд имат натрупан опит по такива дела, докато \"Специализираният наказателен съд е превърнат в административно гише за искания за използване на СРС-та, а същинската правораздавателна дейност е намалена до минимум\". \" Ако предложените промени в Наказателно-процесуалния кодекс бъдат гласувани и на второ четене, то 18-те състава на Специализирания наказателен съд ще решават дела в трите най-рискови за българското общество области\", предупреждават политическите формации. Те също са против въвеждането на института на разпоредително открито заседание в наказателния процес. Според тях това е излишно и само ще усложни делата. \"Противно на установената практика по този законопроект не е потърсено становището на Европейската комисия за демокрация чрез право (Венецианската комисия) и законодателят не е посочил мотиви за това. Съответно, няма оценка за това дали настоящото законодателно решение отговаря на Европейските стандарти, така както са въведени в Европейската конвенция по правата на човека и тълкувани от Европейския съд по правата на човека в Страсбург\", мотивират се формациите.", "date": "2017.08.03", "title": "Пет партии призоваха Радев да наложи вето на два съдебни закона"}
{"url": "http://www.dnevnik.bg/bulgaria/2017/08/03/3018423_bulgariia_shte_uchi_zapadnite_balkani_kak_da_se/", "text": "България ще споделя опита си в европейската интеграция със Западните Балкани. Това гласи Програмата за управление на правителството на Република България за периода 2017 г. - 2021 г. Задълбочаването на двустранните отношения с  държавите от Югоизточна Европа  е един от приоритетите във външната политика на кабинета. Това правителството смята да постигне, като съдейства за тяхната  европейска и евроатлантическа интеграция , споделяйки опит в интеграционните процеси. София ще подкрепи и продължаването на преговорите по нерешени въпроси в рамките на  диалога между Белград и Прищина  и ще поддържа и задълбочава  отношенията с Турция . \"Перспективите за  фрагментация на ЕС  след референдума във Великобритания изглеждат все по-реални\", предупреждава програмата. \"Съществуването на различни нива на интеграция на страните-членки в ЕС е източник на нестабилност. Ние се обявяваме за запазване на единството на ЕС и приветстваме бъдещо задълбочаване на интеграцията между държавите членки\". Позициите на страната по отношение на европейската политика остават непроменени – България иска да се присъедини към Шенген и еврозоната, а Механизмът за сътрудничество и проверка да отпадне.", "date": "2017.08.03", "title": "България ще учи Западните Балкани как да се интегрират в Европа"}
{"url": "http://www.dnevnik.bg/bulgaria/2017/08/03/3018442_upravlenskata_programa_predvijda_suzdavaneto_na_voenen/", "text": "Изграждане на военен оперативен център за киберотбрана. Това е заложило правителството в управленската програма в сектор \"Отбрана\", публикувана на сайта на Министерския съвет. В  първоначално обявената програма  на коалицията ГЕРБ - \"Обединени патриоти\" темата за киберсигурността не присъстваше изобщо. Предвижда се осигуряване на непрекъснато наблюдение на дирекция \"Комуникационни и информационни системи\" на МВР, за да се реагира своевременно на кибератаки. Въпреки че управляващите обявиха, че ще увеличат бюджета за отбрана на 2% от Брутния вътрешен продукт (БВП) до края на мандата си, който е през 2021 г., в новата програма това е предвидено да се случи до 2024 г. До 2025 г. пък трябва да е готов План за развитие на въоръжените сили. Министерство на отбраната ще вземе и участие в разработването на нова или актуализирането на старата Стратегия за национална сигурност.  Военно-патриотичните съюзи заемат важна част в сектор \"Отбрана\". Заедно с тях военното министерство ще организира съвместни дейности като отдаване на военни почести и отбелязването на годишнини и бележити дати. Предвижда се още подпомагане на дейността на подобни организации с цел патриотичното възпитание на младежта и съхраняването на традициите на Българската армия. \"Осигуряване в учебните програми в училищата на необходимото съдържание, насочено към съхранението на военно-историческата памет и засилването на патриотичното възпитание на младежта\", пише още в управленската програма, като се подчертава, че ще се работи в тясна връзка с образователното министерство. Министерството на отбраната планира да се освободи от излишните недвижими имоти и движими вещи, като средствата от тях ще се инвестират в поддържането на наличната техника, закупуването на нова такава, както и за бойна подготовка. В модернизацията на армията ще се включат представители на българската отбранителна индустрия и научно-изследователски институции. Предвижда се съвместните дейности на армията и МВР да се увеличат. Военни ще извършват съвместни въоръжени патрули с органите на МВР. Те ще могат да подпомагат полицаите и при провеждането на заградителни и издирвателни операции. Ще има допълнителна военна охрана на обекти от критична важност за националната сигурност. Заложено е повишаване на заплатите в сектора. Управленската програма предвижда увеличение на основното месечно възнаграждение на войнишкия състав, както и въвеждане на автоматична индексация на основните месечни възнаграждения на военнослужещите спрямо повишаването на средната работна заплата за страната. Дебат за връщане на казармата За разлика от първоначалния вариант на програмата , в одобрения вчера от правителството документ, е залегнала идеята на военния министър Красимир Каракачанов за  връщане на казармата . Конкретика по нея обаче липсва, а формулировката на мярката гласи: \" Стартиране на широк обществен дебат по темата за въвеждане на \"наборна военна служба\". Ще бъдат разширени съществуващите програми за военно обучение на учениците в средните училища. Освен това се очаква формиране на доброволчески батальони, които ще са в състава на Единния център за начална военна подготовка в Плевен и Центъра за подготовка на специалисти в Сливен.", "date": "2017.08.03", "title": "Управленската програма предвижда създаването на военен оперативен център за киберотбрана"}
{"url": "http://www.dnevnik.bg/sport/2017/08/03/3018449_dimitur_dimitrov_otreche_che_shte_stava_trenyor_na/", "text": "Българският специалист Димитър Димитров – Херо отрече, че ще става треньор на \"Лудогорец\". В последните няколко седмици, роденият в Бургас, постоянно е свързван с българския шампион. Часове след двубоя с \"Апоел\" (Беер Шева), след който  разградчани отпаднаха от Шампионската лига , отново се появи информация, че 58-годишният треньор е сигурен за Разград. \"Няма да ставам треньор на \"Лудогорец\", имам си договор с \"Иртиш\" и си го изпълнявам. В неделя се прибирам в Казахстан и започваме подготовка за следващите мачове от първенството\", внесе яснота по въпроса Димитров пред БТА. Той оправда действията на колегата си Георги Дерменджиев, с когото работеше в края на 90-те години в тима на \"Литекс\". Според Херо, \"Лудогорец\" е играл добре. \"Лудогорец\" като отбор игра добре. Но след 3:1 се наруши баланса им в играта, когато беше вкаран още един нападател. Бройката на нападателите не винаги означава, че играеш нападателно и ще имаш задължително положителен резултат от тази промяна. Ако беше така, щяхме да излизаме с 10 нападатели и победата щеше да ни бъде гарантирана. Но разбирам намеренията на треньора на \"Лудогорец\" и напълно ги приемам\", добави Димитров. Специалистът даде добра оценка на колегата си Станимир Стоилов, който  продължава в плейофите на Шампионската лига . \"Много положително е влизането на \"Астана\" поне в  групите на Лига Европа . \"Легия\" е изключително солиден клуб, въпреки смяната на доста играчи\", коментира Херо. Междувременно агентът Мирчо Димитров, който представлява треньора също коментира спекулациите за \"Лудогорец\". \"Това, че ще става треньор на \"Лудогорец\" не е вярно. Не е коректно това да се обсъжда, защото той си има отбор. Истината е, че Херо е търсен само от \"Левски\", коментира Димитров пред Спортал.", "date": "2017.08.03", "title": "Димитър Димитров отрече, че ще става треньор на \"Лудогорец\""}
{"url": "http://www.dnevnik.bg/sport/2017/08/03/3018457_ispanskata_futbolna_liga_otkaza_da_prieme_parite_za/", "text": "Испанската футболна лига е осуетила опита на представителите на Неймар да платят рекордната сума от 222 милиона евро, с която бразилският нападател да се освободи от договора си с \"Барселона\" и да премине в \"Пари сен жермен\". Адвокатът Хуан де Диос Креспо е пристигнал в четвъртък в офисите на Ла Лига в Мадрид заедно с още двама юристи. Тримата са искали да депозират сумата, заложена в клаузата за откупуване на Неймар. Те обаче са били информирани за отказа на лигата да приеме плащането от генералния директор Хавиер Гомес. От организацията отказаха да обявят причината за решението си. \"Можем да потвърдим, че адвокатите на играча дойдоха да депозират откупната сума и получиха отказ. Това е всичката информация, която можем да дадем на този етап\", се казва в официалното изявление на Ла Лига. Според испанските медии футболната лига е отказала плащането, тъй като счита, че ПСЖ нарушава финансовия феърплей. Още вчера президентът на Ла Лига Хавиер Тебас обяви, че ръководената от него организация няма да приеме парите. Финансовият феърплей забранява на клубовете да имат загуби над 30 милиона евро в рамките на три години, както и разходите за заплата да надвишават 70% от приходите. \"Държавно спонсорираните клубове, които се конкурират чрез употребата на финансов допинг, могат да дестабилизират професионалния футбол в Европа, международния трансферен пазар и първенствата и турнирите\", заяви Тебас. Според в. \"Марка\" Неймар и неговите представители ще се обърнат към ФИФА с искане да се разреши временен трансфер, докато казусът бъде разрешен. Плановете на ПСЖ бяха сделката да бъде финализирана в близките дни, за да може бразилецът да дебютира в събота. Тогава парижани посрещат \"Анже\" в двубой от първия кръг на френското първенство. Ла Лига няма правомощия да регулира финансовият феърплей и по тази причина няма основания да откаже плащането, пише още \"Марка\". Според изданието ФИФА почти сигурно ще даде зелена светлина за трансфера.", "date": "2017.08.03", "title": "Испанската футболна лига отказа да приеме парите за Неймар"}
{"url": "http://www.dnevnik.bg/analizi/2017/08/03/3018464_na_chie_poslanie_da_viarvame_za_rusiia/", "text": "Далеч от хаоса и какофонията на неспирните дебати във Вашингтон за политиката към Русия, вицепрезидентът Майк Пенс отправи забележително последователно послание при посещение в Източна Европа тази седмица, като похвали старите съюзи и потвърди ангажимента на Америка да защитава демократичните държави от страните, които може да им навредят. Много жалко, че тези възгледи не се споделят и приветстват с такава готовност от човека, за когото той работи в Белия дом. Във вторник Пенс похвали Грузия за демократичното ѝ развитие след разпадането на Съветския съюз, многозначително отбеляза, че в Южна Осетия все още са разположени руски танкове, девет години след като Москва нахлу в региона, и обеща: \"Ние сме с вас. Стоим до вас.\" Предния ден в Талин той каза на лидерите на Естония, Литва и Латвия - все членове на НАТО, че Съединените щати \"твърдо стоят зад\" обещанието за взаимна отбрана в член 5 от договора на алианса и \"отхвърлят всеки опит за използване на сила, заплахи, сплашване или зловредно влияние в балтийските държави или срещу когото и да е от нашите съюзници по договора\". Пенс не остави съмнение защо смята, че единна НАТО е \"по-необходима днес от когато и да било след падането на комунизма\" преди четвърт век. \"Няма по-голяма заплаха, надвиснала над балтийските държави, от призрака на агресията на вашия непредвидим съсед на изток\", каза той и обвини Русия, че продължава да \"преначертава със сила международни граници, да подкопава демокрацията в суверенни държави и да настройва свободните държави в Европа една срещу друга.\" Направеният от вицепрезидента откровен анализ на проблема и твърдите уверения за ангажираност към алианса отразяват напълно традиционното американско мислене за Русия. Неговото пътуване, а също по-ранните посещения на министъра на отбраната и държавния секретар в Украйна и на други места в Европа, е важен сигнал за съюзниците и партньорите, които живеят в сянката на Русия, в момент на засилваща се руска агресия и растящо напрежение между Москва и Вашингтон. Подобно на Пенс, повечето служители по сигурността в правителството смятат Русия за главен противник. Към техните тревоги се прибавят руските планове за изпращане на около 100 000 войници при източния край на територията на НАТО в края на лятото. Това е един от най-големите ходове досега в предприетото от президента Владимир Путин военно укрепване. Пенс многократно каза на своите слушатели, че говори от името на президента Тръмп, а също от свое име. Но това не значи, че наистина е така. Тръмп продължава да подкопава с думи и дела подобни уверения, а резултатът е непоследователна политика, която най-вероятно ще бъде изтълкувана като слабост или несигурност от Путин и от съюзниците и няма да служи на интересите на Америка. Неотдавна Тръмп потвърди в Полша, че ще се придържа към задълженията за обща отбрана, вписани в член 5 от договора на НАТО. Но може ли да му се вярва, при положение че тези думи бяха изказани без желание, под натиск, след месеци на остри критики срещу НАТО? Пенс каза на грузинците, че Съединените щати се придържат към изявлението на НАТО от 2008 г., че един ден тяхната страна ще стане член на НАТО. Но и тук има съмнения за силата на ангажимента на Вашингтон и дали Тръмп ще поеме риска още повече да влоши отношенията си с Путин, като изпълни това обещание. Подозренията към възгледите на Тръмп за Русия започнаха с изказванията му, в които той се възхищаваше от Путин, и само се засилиха, когато американските разузнавателни служби установиха, че Москва е извършила хакерски атаки срещу кампанията през 2016 г. Междувременно Тръмп още не е отговорил на имащата значителен ефект заповед на Путин в петък, според която САЩ трябва да съкратят своя посолски и консулски персонал със 755 човека - до 455 души, както и на заявлението на Москва, че конфискува два американски дипломатически имота. Фактът, че властелинът на туитовете не критикува Путин по тази тема, повдига очевидни въпроси, както и фактът, че се забави да подпише законодателството, прието миналата седмица от Конгреса и налагащо сурови, но необходими икономически санкции на Русия за намеса в изборите; надвисналите санкции ускориха разпоредените от Путин експулсирания. Тръмп встъпи в длъжност сжелание да подобри отношенията с Русия - разумна цел, засягаща толкова важна страна. И макар че намесата на Путин в изборите и други дестабилизиращи действия, включително анексията на Крим, стесняват пространството за сътрудничество, в интерес и на двете страни е да опитат. Но за да има каквато и да е истинска надежда да управлява тези сложни и деликатни отношения, Тръмп ще трябва да разработи твърд, последователен и вдъхващ доверие подход, който може да убеди Путин, съюзниците и американците, че той знае какво прави и че екипът му мисли по същия начин. БТА", "date": "2017.08.03", "title": "На чие послание да вярваме за Русия"}
{"url": "http://www.dnevnik.bg/bulgaria/2017/08/03/3018391_pravitelstvenata_programa_za_pravosudie_novi_i_dobre/", "text": "\"Избягване на формализма в наказателния процес и безкрайното връщане на делата в досъдебна фаза\" е посочено като цел в  приетата вчера управленска програма на правителството до 2021г.  в раздела \"Правосъдие\". Посочено е, че това ще стане чрез промени в Наказателно-процесуалния кодекс (НПК), а целта може да се брои за постигната миналата седмица - чрез  приемането в спешен режим на промените в НПК и в Закона за съдебната власт (ЗСВ) . За борбата с корупцията е посочено като мярка да бъдат прехвърлени делата срещу високите етажи в Специализирания наказателен съд (СпНС). Тази мярка, макар и посочена отделно от ускоряването на делата, също може да се брои осъществена чрез промените в същия проект на НПК, с които делата се изземват от Софийски градски съд и се изпращат в СпНС. Посочена е и промяна на Административно-процесуалния кодекс с цел \"опростяване на процедурите и оптимизиране на натовареността на съдилищата\", която също мина през парламента преди месец. Най-забележителното сред промените обаче бяха  увеличените многократно такси за обжалване на актовете на администрацията . Антикорупционен орган на основата на Комисията за отнемане на незаконното имущество също е заплануван, а тази седмица бе публикуван за обсъждане проектът за него. За постигане на справедливост се планира натрупаното от измами имущество на телефонните измамници да се отнема като незаконно придобито, но в  проекта за новия антикорупционен орган  няма такава разпоредба. Добре познати планове И в този управленски мандат фигурират планове, познати от предишни управления: - реформа на детското правосъдие, така че децата в конфликт със закона да бъдат превъзпитавани, а не превръщани от деца-жертви в престъпници; - нова наказателна политика и Наказателен кодекс; - промени в Гражданско-процесуалния кодекс /ГПК/; - електронно правосъдие като средство против корупцията; - въвеждане на единен държавен изпит в юридическото образование; Няма нито една мярка за реформиране или оптимизиране на работата на прокуратурата като господар на досъдебната фаза. Същевременно сред приетите досега законодателни изменения преобладават препоръчаните от главния прокурор в негови изявления. Да се обучат 6000 полицаи да разследват Да се обучат 6000 действащи полицаи да разследват - тази мярка е записана в раздела\"Обществен ред и сигурност\" на програмата. Това голямо число се набива в очи и по него може да се съди в какво състояние е разследването в момента. Тези 6 000 полицаи ще бъдат заделени от действащите. За малките населени места се предвиждат \"звена към РПУ, които да оказват помощ на гражданите\", като не се планират нови щатове, а попълване на незаетите. В управленската програма фигурират и твърде конкретизирани действия, например в борбата с кражбите на автомобили - да се проверяват автоморгите. Както и да се монтира видеонаблюдение на \"криминогенните участъци от пътищата\". И, разбира се - и в тази програма е планирано, както във всички програми на всички правителства досега:  . Целта е автоматизирано проследяване на всеки конкретен случай от подаването на сигнала в полицията или прокуратурата, през предварителната проверка и досъдебното производство до окончателния съдебен акт.", "date": "2017.08.03", "title": "Правителствената програма за правосъдие: нови и добре познати стари мерки"}
{"url": "http://www.dnevnik.bg/photos/2017/08/03/3018368_fotogaleriia_svetut_na_pticite/", "text": "''Светът на птиците'' е тематичен зоопарк, най-големият парк за птици в Африка. Той се намира в най-големият град в Южноафриканската република Кейптаун, , разположен в живописната долина на залива Хаут,", "date": "2017.08.03", "title": "Фотогалерия: Светът на птиците"}
{"url": "http://www.dnevnik.bg/sviat/2017/08/03/3018472_izgubenoto_mlado_pokolenie_na_braziliia/", "text": "Когато Ана Каролина Гомис първа в семейството си получила диплома от колеж, последвана от магистърска степен по педиатрия, намирането на работа ѝ е изглеждало просто въпрос на време. Три години по-късно 26-годишната бразилка все още търси. \"Дипломирах се през юни 2014 г. и си мислех, че до декември ще имам работа\", разказва тя. \"Стигнах най-много до групово интервю\". Най-тежката рецесия в историята на Бразилия - двегодишен спад, вероятно приключил през първото тримесечие - остави без работа 14 милиона души, по-голямата част от които млади хора като Силва. Неотдавна дипломирали се се борят да изплащат студентски заеми и да трупат професионален опит, превръщайки демографския бум, някога приеман за двигател на бъдещия растеж, в спирачка за бразилската икономика, която може да се окаже обременена с изгубено поколение млади трудещи се. \"Ако младите се откажат да инвестират в образование и икономиката започне отново да нараства, може да има  недостиг на учители , лекари, адвокати и т.н.\", предупреждава Ренато Мейрелис, директор на изследователската фирма Instituto Locomotiva в Сао Пауло. Около 4.5 милиона трудоспособни на възраст от 18 до 24 години, повечето от които с по-високо образование от родителите си, са били безработни през първото тримесечие. Това е над една четвърт от всички млади активни бразилци, сочат данни на правителството. Равнището на безработицата сред тийнейджърите между 14 и 17 години, станали част от работната сила и често решаващ източник на доходи за бедното семейство, е скочило до 45 %, допринасяйки за обща безработица от близо 14 %. Според анализ на местен институт онези, които се опитват да работят, докато ходят на училище, или пък зарязват ученето, за да си намерят работа, имат още по-малки шансове да бъдат наети. Проучването на научния институт Fipe, свързан с Университета на Сао Пауло, е установило, че вероятността работещите с незавършена гимназия или колеж да запазят работата си е намаляла с 4 % между 2014 и 2016 година. Чувството на неудовлетвореност сред младото трудоспособно население засилва яда към политиците след  поредица от корупционни скандали . Рейтингът на президента  Мишел Темер  спадна до едноцифрени равнища, а депутатите открито обсъждат възможността политически аутсайдер да спечели президентските избори през 2018 г. Изгубени възможности Високата  младежка безработица  подчертава дълбокото трайно отражение на неотдавнашната рецесия. Милиони трудоспособни бразилци са харчили време, спестявания и държавни субсидии в безпрецедентен бум на висшето образование, но сега губят възможността да превърнат тези научни степени в кариери. Ана Клара Ферейра, на 26 години, все още е длъжница на държавата за студентските си заеми, но никога не е използвала степента си по педагогика. През 2010 година тя влиза в частен колеж благодарение на държавна субсидия, известна като FIES, която бе разширена при 13-годишното управление на правителството на лявата Работническа партия, приключило през 2016 г. Миналия месец Ферейра започва нископлатена работа като секретарка, за да върне дълга си. Тя казва, че работата не изисква никое от уменията, придобити в колежа, и не се отказва да си намери работа по специалността. \"Много е обезсърчаващо\", казва тя за търсенето. \"Дори бях одобрена в няколко подборни процедури, но така и не бях повикана да започна работа\". Все още има 2.5 милиона действащи договори FIES, с около 20 милиарда реала (6.3 млрд. долара) годишно в програмата, според данни на министерството на образованието. По оценки на правителството към 30 % от студентите, подпомагани с FIES, са успели да върнат заемите си, допринасяйки за нарастване на бюджетния дефицит, струвал на страната инвестиционната категория на кредитния ѝ рейтинг през 2015 г. \"Инвестициите в образованието не носят възвръщаемостта, която очаквахме\", заключава Марсело Нери, бивш министър на стратегическите въпроси и настоящ директор на FGV Social, подразделение на мозъчния тръст Fundaco Getulio Vargas. След като през 2015 и 2016 г. бразилската икономика загуби близо 3 милиона работни места, през първата половина на тази година тя бавно възобнови създаването на заетост. Само че повечето възможности са временна работа в неофициалната икономика, сочат правителствени данни от миналата седмица. Все повече бразилци продават домашни сладки или работят за таксиметровата компания Uber, за да свързват двата края, без гаранция за работното място и с ограничен достъп до социални придобивки като платен отпуск за майчинство и ваканция. И макар икономически данни да сочат постепенно възстановяване на растежа, 19-годишният Ерик Собрал и 17-годишната му сестра са загубили работата си в маркетингова компания в Сао Пауло преди няколко месеца. Също като много други безработни, Собрал прекарва дните си в сърфиране из уеб мрежата за работа, продължавайки в същото време учението си. Той се нуждае от висока оценка на държавния зрелостен изпит тази година, за да следва мечтата си за кариера в областта на рекламата. Без работа обаче той няма пари за подготвителен курс, какъвто ще вземат хиляди негови конкуренти. \"Живеем с майка си, но и тя е безработна\", уточнява Собрал. \"Не разбирам къде сгрешихме, за да стигнем дотук\", пита се той. /БТА", "date": "2017.08.03", "title": "Изгубеното младо поколение на Бразилия"}
{"url": "http://www.dnevnik.bg/biznes/2017/08/03/3018478_chehiia_purva_v_es_zapochna_da_vdiga_lihvite/", "text": "Централната банка на Чехия стана първата в Европейския съюз, която реши да започне повишаване на лихвите от глобалната финансова криза през 2008г. насам. Според \"Ройтерс\" този ход отразява растящото желание на централните банкери да се разделят с изключително щедрата към кредиторите монетарна политика. Но повечето не успяват да съберат кураж - основно заради несигурността около темпото на растеж на икономиката и инфлацията. Бордът на Националната банка на Чехия, обаче, прецени, че икономическият растеж и инфлацията, която надхвърли очакванията, са основание да повишат лихвата по двуседмичните репо сделки с 0.25 пункта. Досега тя бе на ниво от 0.5%, определено през ноември 2012г. \"Определено това е реакция на движението на инфлацията и на сигналите за прегряване в някои сегменти на икономиката като заплатите и имотите\", коментира Радомир Яц, главен икономист на Generali Investments CEE. Сега виждаме чешката крона да се засилва, но бъдещата посока и реакции на финансовите пазари ще зависят от новата перспектива на централната банка.\" След решението кроната поскъпна с до 0.8% до 25.90 спрямо еврото, което е най-силният курс, откакто централната банка се отказа през април от поддържането на коридор за обменния курс, в който кроната се поддържаше около 27 крони за евро. Няколко анализатори подобриха прогнозите си за тазгодишния ръст до над 3% от БВП. От декември насам инфлацията надмина 2%, икономиката набира скорост, а заплатите се повишават на най-трудния за намиране на служители трудов пазар в ЕС - безработицата е едва 2.9% (според методологията на Евростат). Цените на жилищата също бързо се повишават, основно заради недостатъчно предлагане и стимулирано от ниските лихви кредитиране. На предишното заседание през юни управителят на централната банка Иржи Руснок даде да се разбере, че повишаване на лихвите може да започне през третото тримесечие. Но половината от анализаторите, до които се е допитала агенция \"Ройтерс\", очакваха това да стане още днес. Преди хода на банката в Прага по-значително повишаване на лихвите направи Полша през май 2012г.. През януари миналата година Дания направи козметична корекция нагоре, но и след това основната лихва остана на ниво -0.65%. На пресконференцията в четвъртък Руснок потвърди, че единодушното решение се основава на изброените фактори. Но той предупреди, че банката не е решавала нищо за срока на следващи стъпки и че завръщането към \"нормални лихвени равнища\" ще отнеме време. През юни инфлацията е достигнала 2.3% - над целта от 2% годишно - но се очаква да слезе догодина под 2%, което според банката ограничава периметъра за ново затягане на лихвената политика. Забавящ ефект ще играе политиката на ЕЦБ, която тепърва трябва да изясни как ще прекрати програмата си за изкупуване на активи. Централната банка повиши прогнозата си за икономически растеж с цели 0.7 пункта до 3.6% от БВП и преценява, че темпото ще остане над 5% и в 2018-2019 година. Руснок добави, че банката не е можела да бездейства, когато наблюдава \"драматично по-добра заетост - за разлика от Западна Европа, забележим ръст на заплатите и най-бързото поскъпване на жилищата\".", "date": "2017.08.03", "title": "Чехия първа в ЕС започна да вдига лихвите"}
{"url": "http://www.dnevnik.bg/evropa/zemedelie/2017/08/03/3019111_es_uvelichava_parite_za_zdravoslovna_hrana_na/", "text": "Обща училищна схема за предлагане на прясно мляко, плодове и зеленчуци бе подновена в целия Европейски съюз за учебната 2017/2018 от 1 август, съобщи Европейската комисия. Досега осигуряването на пресни плодове и зеленчуци, както и на прясно мляко на децата в учебна възраст вървеше в две отделни схеми, но от тази година те ще бъдат консолидирани в цялостна единна програма, съобщава  \"Капитал Daily\". Промяната е част от проекта по опростяване на Общата селскостопанска политика на ЕС на еврокомисаря по земеделието Фил Хоган, като цялата стойност на проекта за целия ЕС струва общо 250 млн. евро.150 млн. евро от тях предстои да бъдат изразходвани за плодове и зеленчуци, а другите 100 млн. евро- за прясно мляко. В България програмите \"Училищен плод\" и \"Училищно мляко\" се изпълняват от 2007 година, като за предходната 2016 г. са обхванали близо 500 хил. деца. Администрирането на програмата се извършва от Министерството на земеделието и храните, а финансирането се осигурява от Европейския фонд за гарантиране на земеделието и от държавния бюджет.  В отговор на запитване от \"Капитал\" от Държавен фонд \"Земеделие\", които се занимават с изплащането на средствата, отговориха, че за предходната година изплатените средства до момента по схема \"Училищен плод\" за учебната година 2016/2017 възлизат на 6.6 млн. лв. на 306 бенефициента, като изплатеното ДДС е 1.2 млн. лв. По схемата \"Училищно мляко\" са изплатени 7.1 млн. лв. и ДДС в размер на 1.4 млн. лв. на 163 бенефициента. По новата обединена схема през предстоящата година България предстои да получи близо 5.3 млн. лева за предлагане на пресни плодове и зеленчуци в училищата, което е с близо 200 хил. по-малко от предходния период. Средствата от ЕС за прясно мляко обаче са почти удвоени и ще бъдат 2.3 млн. лв. Основната цел на схемите \"Училищен плод\" и \"Училищно мляко\" е да предостави здравословна храна, както и да промотира здравословното хранене сред децата от ЕС. ", "date": "2017.08.03", "title": "ЕС увеличава парите за здравословна храна на учениците"}
{"url": "http://www.dnevnik.bg/biznes/2017/08/03/3018560_angelkova_shte_prekusne_dogovora_za_plaja_v_lozenec/", "text": "Министерството на туризма ще прекрати договора за наем на морски плаж \"село Лозенец\" от 1 октомври, се казва в прессъобщение на ведомството. Договорът е сключен така, че да не може да бъде прекратен преди края на летния сезон. До решението се стига след  скандал със строителството на заведение там . Морският плаж \"с. Лозенец\", наричан още Мидения плаж, е отдаден под наем на 5 юли миналата година на фирма \"Даймънт ивент\" ЕООД.  В края на май 2017 г. наемателят започна да строи заведение върху емблематична за курорта скала. Последва протест от местните жители и заповед на кмета за замразяване на строителството. Според репортаж на Нова телевизия от днес плажът не се почиства и не се охранява от началото на сезона. В съобщението на министерството се казва, че договорът се прекратява както защото обществеността не приема дейностите, извършени от наемателя, така и поради \"обективна невъзможност той да реализира както права, така и задължения по него\".", "date": "2017.08.03", "title": "Ангелкова ще прекъсне договора за плажа в Лозенец след сезона"}
{"url": "http://www.dnevnik.bg/sviat/2017/08/03/3018558_komandir_halifa_haftar_shte_protivodeistva_na_chujdi/", "text": "Командващият самопровъзгласилата се национална армия на Либия в източните части на страната Халифа Хафтар е наредил на военноморските бази под негов контрол да противодействат на всякакви плавателни съдове, навлезли в либийски териториални води без разрешение, предаде \"Асошиейтед прес\". Според съобщение, разпространено от силите под командването на  фелдмаршал Халифа Хафтар , заповедта е разпратена до базите в градовете Бенгази, Рас Лануф и Тобрук, както и до тази в столицата Триполи на запад след пристигането там на италиански патрулен кораб. Вчера италианският парламент даде разрешение  за започване на военноморска мисия в териториалните води на Либия, която да окаже техническа подкрепа на либийската брегова охрана в борбата срещу трафикантите на хора. Мисията бе предприета по искане на съставеното под егидата на ООН  правителство на националното единство  в Триполи. Парламентът в източна Либия, който е съперник на властта в Триполи и съюзник на Хафтар, беше категорично против решението да се иска помощ от италианската страна. След гражданската война през 2011 г.  Либия потъна в хаос . Сега контролът над територията ѝ се поделя между съперничещи помежду си властови центрове и милиции./ БТА", "date": "2017.08.03", "title": "Командир Халифа Хафтар ще противодейства на чужди кораби, навлезли в либийски води"}
{"url": "http://www.dnevnik.bg/zelen/2017/08/03/3018567_niakolko_partii_poiskaha_ot_prezidenta_da_naloji_veto/", "text": "Няколко партии поискаха от държавния глава Румен Радев да наложи вето на промените в Закона за опазване на околната среда (ЗООС). Представители на \"Зелените\", \"Движение Да, България\", ДСБ, ДЕОС, БЗНС и още няколко други партии от демократичното пространство внесоха днес в президентството мотивите си. Измененията на закона бяха гласувани през последната седмица преди лятната отпуска на депутатите. С промените се премахва втората съдебна инстанция по делата за обжалване на одобряване на оценка за въздействието върху околната среда (ОВОС) на т.нар. обекти от национално значение. Такива са например  строителството на автомагистрала \"Струма\"  през Кресненското дефиле и инвестиционните намерения за ново строителство над Банско в Национален парк \"Пирин\". Пред два дни  27 неправителствени организации също внесоха искане до президента  да наложи вето върху измененията. Те обявиха, че промените в закона ще отслабят съдебния контрол върху законосъобразността на мегапроектите в областта на преноса на газ и нефт, автомагистралите, ТЕЦ-овете и ядрената енергетика. Според представителите на петте партии управляващите силно ограничават съдебния контрол върху собствените си актове, като премахват касационното производство срещу решения на министъра на околната среда и водите за обекти с национално значение. В мотивите си те посочват, че това е \"класически пример за приемане на законодателство спрямо ситуацията, което нарушава основополагащи принципи на правото с моментни цели и скрити намерения, които имат за цел да обслужат нечий интерес\". Според съпредседателя на \"Зелените\" Владислав Панев измененията в Закона за опазване на околната среда не решават абсолютно никакви проблеми. Той добави, че до момента има обжалвани само няколко административни актове по ОВОС за обекти с национално значение и за всички тези обекти е било допускано предварително изпълнение, така че в практиката не е имало забавяне в изпълнение на съответните проекти. \"Ясно е, че управляващите правят тази промяна с оглед желанието им да разпределят огромните средства предназначени за магистрала \"Струма\" при занижен съдебен контрол, а именно като премахнат касационната проверка\", пише в мотивите. Освен това се давало възможност на Министерския съвет по своя преценка да определя нови обекти от национално значение. По този начин ще може да се премахва касационния съдебен контрол за обекта който кабинетът е преценил, че не иска да подлежи на касационно обжалване. Представителите на петте партии подчертават, че с премахването на касационния контрол се нарушава драстично общия принцип на двуинстанционен съдебен контрол върху административните актове. Според тях е недопустимо да се отнема възможността да бъде извършена проверка на законосъобразността на постановения първоинстанционен съдебен акт. Те твърдят още, че с приемането на промените е нарушен Закона за нормативните актове, като не е спазен предвиденият 30-дневен срок за обществено обсъждане. Целта била \"депутатите от управляващото мнозинство да бъдат наградени с почивка за \"заслужената работа\" и да се ограничи общественото недоволство, като закона се приеме през месец август, когато огромна част от гражданите са в отпуск\". В мотивите е обърнато внимание и на това, че има премахване на касационната инстанция за обекти с национално значение, а за по–малките обекти, които имат по–слабо въздействие върху околната среда, се предвижда запазване на касационното производство.", "date": "2017.08.03", "title": "Няколко партии поискаха от президента да наложи вето на Закона за опазване на околната среда"}
{"url": "http://www.dnevnik.bg/sport/2017/08/03/3018346_fotogaleriia_znamenitata_kariera_na_stomaneniia_chuk/", "text": "След 21 години в професионалния бокс  Украинецът се оттегли след 64 победи (53 с нокаут) в 69 мача и едно десетилетие на абсолютна хегемония в тежката категория.", "date": "2017.08.03", "title": "Фотогалерия: Знаменитата кариера на Стоманения чук"}
{"url": "http://www.dnevnik.bg/bulgaria/2017/08/03/3018393_studentskite_obshtejitiia_shte_se_obnoviavat_s/", "text": "Студентските общежития също ще могат да бъдат обновявани със средства по Оперативната програма \"Региона в растеж\". Това уточниха за \"Дневик\" от Министерството на регионалното развитие и благоустройството. Днес бе публикувана програмата на правителството. Според една от мерките в нея се предвижда \"обновяване на многофамилни жилищни сгради и студентски общежития\". Мярката е в частта, засягаща жилищната политика, в която не се посочват други програми, освен Националната програма за енергийна ефективност на многофамилни жилищни сгради, която се финансира от бюджета. От министерството междувременно съобщиха и че преди да бъдат сключвани нови договори по програмата за саниране, е необходимо да приключат дейностите по вече одобрените за финансиране 2022 сгради в цялата страна. Към 3 август толкова сгради са със сключени договори за целево финансиране, 541 са въведени в експлоатация. В процес на изпълнение на строително-монтажни работи са 594 сгради. Мерки по подобряване на енергийната ефективност предстои да бъдат реализирани и по още 887 сгради. След приключване на всички дейности по обновяването на одобрените сгради, ще бъде направен анализ на свободния финансов ресурс, преди да бъде подновен приемът на документи в Българска банка за развитие за сключване на нови договори за целево финансиране. В частта на правителствената програма, засягаща жилищната политика, се казва и че ще се търси подобряване на условията за живот на малцинствата, насърчаването на повторното използване на строителни материали, рециклирането на строителни отпадъци и използването на екологични природни суровини. Контролът над качеството на строителните материали ще се повиши, като ще бъдат въведени допълнителни механизми при изпълнението на програмата за саниране. В програмата се посочва, че Министерството на регионалното развитие ще извършва проверки на място по сигнал. В края на май министърът на регионалното развитие  Николай Нанков разпореди да бъдат направени проверки на 30 санирани сгради в различни общини , където има  сигнали за проблеми . Месец по-късно Нанков съобщи, че  Дирекция национален строителен контрол ще провери 10% от санираните сгради в цялата страна . Обект на проверките бяха използваните материали, като се изискваха сертификатите им за качеството, произход и дали отговарят на противопожарните норми.", "date": "2017.08.03", "title": "Студентските общежития ще се обновяват с европейски средства (коригирана)"}
{"url": "http://www.dnevnik.bg/sviat/2017/08/03/3018608_polet_na_boing_narisuva_ogromen_samolet_vurhu_sasht/", "text": "Американската компания \"Боинг\" осъществи внушителна по мащаб ПР акция, за която използва полет на един от самолетите си \"Дриймлайнър\". След като получи разрешение от авиационните власти един Боинг 787-8 измина в небето на САЩ близо 6500 км по маршрут, който очертава на радара силует на същия модел самолет.", "date": "2017.08.03", "title": "Полет на \"Боинг\" нарисува огромен самолет върху САЩ"}
{"url": "http://www.dnevnik.bg/detski_dnevnik/2017/08/03/3018627_zlaten_i_3_bronzovi_medala_za_bulgariia_na/", "text": "Един златен и три бронзови медала ще придружат олимпийският отбор по информатика към България, съобщиха от Сдружението на олимпийските отбори по природни науки (СООПН). Българските ученици се състезаваха наред с участниците от 83 държави в престижното състезание, което се проведе от 28 юли до 4 август в Техеран, Иран. С тези постижения България стана на 5-то място в класирането по медали за всички години, а от тази олимпиада влезе в \"Клуб 100\", т.е. броят на медалите, получени от български състезатели досега надмина 100. Само още 4 страни са постигали този успех. Тази година отборът беше представен от:  , Ямбол, МГ \"Атанас Радев\", 12 клас - златен медал , Русе, ПМГ \"Баба Тонка\", 10 - бронзов медал , София, СМГ, 11 клас - бронзов медал , Пловдив, МГ \"Акад. К. Попов\", 10 клас – бронзов медал Ръководители на олимпийския отбор по информатика са Емил Келеведжиев и Руско Шиков. С най-голям опит сред състезателите е Енчо Мишинев, който представя България успешно на поредица международни олимпиади. С този си успех той заема 7-мо място в класирането на състезанието, а благодарение и на сегашния си златен медал се издига на престижното 18-то място сред първите 100 най-добри информатици за всички времена. Петър Няголов, Виктор Терзиев и Радослав Димитров участват в международни олимпиади от 8 клас, но през 2017-та за първи път се събират в този състав. Отборът пристига утре в 20.45 ч. на летище \"София\", Терминал 2.", "date": "2017.08.03", "title": "Златен и 3 бронзови медала за България на международната олимпиада по информатика"}
{"url": "http://www.dnevnik.bg/razvlechenie/2017/08/03/3018638_na_79_godini_sur_antuni_hopkins_stana_lice_na_modna/", "text": "И на 79-години сър Антъни Хопкинс е търсено лице не само в киното, но и в модата. Актьорът позира с костюми, кашмирени пуловери и шалове от новата колекция на луксозната италианска марка мъжко облекло Brioni, предаде ", "date": "2017.08.03", "title": "На 79 години сър Антъни Хопкинс стана лице на модна марка"}
{"url": "http://www.dnevnik.bg/bulgaria/2017/08/03/3018446_osem_grajdanski_organizacii_prizovaha_prezidenta_za/", "text": "С писмо до президента Румен Радев сдружение \"Правосъдие за всеки\" и още седем граждански организации го призовават да наложи вето над приетите миналата седмица изменения на Закона за съдебната власт /ЗСВ/ и Наказателно-процесуалния кодекс /НПК/. \"В последните дни на лятната си сесия, почти на тъмно и при видимо разредено предваканционно мнозинство, 44-ото Народно събрание прие \"ударно\", в съкратени срокове и в нарушение на Закона за нормативните актове и Правилника на Народнвото събрание промени в едни от най-важните закони за съдебната власт – а именно устройствения Закон за съдебната власт и Наказателно-процесуалния кодекс\", се казва в писмото. Призива към държавния глава отправят освен \"Правосъдие за всеки\", също и гражданските сдружения \"БОЕЦ\", \"Граждански блок\", \"Обединени реформатори\", Атлантическият съвет на Република България, Асоциация на българите в Република Македония \"РАДКО\", Движение \"Обществен натиск\", Асоциация на парковете в България. за членовете на отиващия си Висш съдебен съвет да се \"самоназначат\" без конкурс в който си пожелаят орган на съдебната власт, което дискриминира останалите магистрати, заявяват гражданските организации в обръщението до президента. Наред с това пряко нарушават чл. 132 от Конституцията, като се създават условия и предпоставки за \"автоматично\" отстраняване на всеки неудобен за някого съдия - само чрез повдигане на обвинение за извършено престъпление от общ характер, без никаква преценка на Висшия съдебен съвет, който е овластеният орган да назначава е освобождава магистратите. \"По този начин - се казва в писмото, прокуратурата се превръща в напълно всевластен господар на съдебната система, като може чрез централно дирижирано повдигане на обвинения с оглед на конкретна неудобна личност, да манипулира състава на съда и да си осигурява послушни и удобни съдии по конкретни дела\". Под предлог за ускоряване на наказателния процес се създава специален, извънреден ред за разглеждане на дела пред специализираните съдилища. А това, съчетано с преместването в тях на подсъдността не просто по вид престъпления, но и по длъжностното качество на обвинените лица, ги превръща на практика в извънреден трибунал в нарушение на чл. 119, ал. 3 от Конституцията, предупреждават гражданските организации. Във вторник с призив към президента да наложи вето на двата съдебни закона  се обърна Съюзът на съдиите , а преди приемането на ЗСВ -  Съюзът на юристите в България се възпротиви срещу него. По-рано днес обръщение към държавния глава да върне освен ЗСВ и НПК, също и Закона за опазване на околната среда.  отправиха и пет политически партии. А на 1 август  27 граждански организации , а днес и няколко извънпарламентарни политически партии призоваха президента да наложи вето на Закона за опазване на околната среда.", "date": "2017.08.03", "title": "Осем граждански организации призоваха президента за вето на съдебните закони"}
{"url": "http://www.dnevnik.bg/analizi/2017/08/03/3017946_trump_i_nastuplenieto_na_kongresa/", "text": "Към края на шестия месец като президент Тръмп не може да се похвали с политическо постижение. Може да се похвали с интриги, скандали и систематично производство на хаос в собствената си администрация. Това състояние еволюира и след половин година доведе до два резултата. Единият е най-силният трус от уволнения в рамките на няколко дни. Другият е видимото вече преформулиране на отношения между властите в САЩ. В края на юли Белия дом почти експлодира в Масирано напускане и уволняване в такива мащаби едва ли се помни при друг президент. То се разви в следния ред. Десетина дни след встъпването си в длъжност Тръмп уволнява Сали Йейтс, действащия главен прокурор (министър на правосъдието, една от най-силните и важни длъжности в изпълнителната власт). Още на третата седмица на поста си съветникът по национална сигурност Майкъл Флин е принуден да напусне заради необявени контакти с Русия (съветникът не се потвърждава от Сената, но от времето на Труман има влияние, съизмеримо с държавен секретар). С него се зареждат заместникът му, отговорен за Западното полукълбо, Крег Диър; заместник-началник щаба на Белия дом Кейти Уолш и други недотам видими служители. Най-скандалното уволнение на Тръмп, направено през бутафорна препоръка на Департамента по правосъдие, е на  Джеймс Коми , директор на ФБР, който има десетгодишен мандат, прекъснат на четвъртата година; един напълно безпрецедентен случай в стогодишната история на Бюрото. Сред по-видните напуснали е Илън Мъск, основателят на Тесла, Спейс Х, Пей Пал, шефът на важната служба по етика в управлението Уолтър Шауб, чиято агенция направи редица пояснения за конфликти и непотизъм в администрацията на Тръмп, и така нататък доста други. Тази серия уволнения и оставки тече ритмично, но в края на шестия месец изригва вече в Шефът на администрацията, едно от петте най-вътрешни лица, така нареченият началник щаб в Белия дом Рейнз Прибъс, е принуден да напусне. Известно време преди да си подаде оставката е обект на атаки по мрежите, както и на невиждани брутални сарказми от страна на бъдещия нов шеф на пресслужбата  Антъни Скарамучи . Самият Скарамучи поставя рекорд и на десетия ден на поста си е изхвърлен. Малко преди Рейнз Прибъс напусна шефът на пресслужбата на Белия дом Шон Спайсър, който стана любимец на всички комични предавания и шоута по американските телевизии. Сред всички тези оставки и уволнения има знакови и известни публични фигури. Но има и недотам прочути лица, които обаче са установени фигури в различни кръгове на Вашингтон. Тези напускания, какъвто е случаят на Рейнз Прибъс, влошават допълнително отношенията на Тръмп с Републиканската партия. След това уволнение много наблюдатели на партийния живот и политиката във Вашингтон казват, че Всъщност той никога не е имал партия, а и американският политически процес допуска, както се видя, един външен човек, дори пълен аутсайдер, да превземе партийната номинация за президент. Както хаосът в Белия дом, така и хаотичното поведение на Тръмп във всички посоки на управлението, а оттам и липсата на солидни политики, имат пряко отношение и към втория ефект, който стана видим и доста релефен на шестия месец. Конституцията на САЩ, но по принцип това е характеристика на всеки основен закон на национална държава с конституционно управление, дава гъвкава формула на отношенията между законодател и изпълнителна власт. В случай на сериозни несъгласия или на откровени изстъпления, какъвто все повече става казусът на Тръмп, законодателят може да навлезе в територията на екзекутивата, да й отнеме правомощия и да започне да ги изпълнява, както реши за добре. Това не става едноактно, нито непременно е шумен процес. Напротив, в САЩ тази тенденция тихо и постепенно се налага в последните три-четири месеца, а на шестия месец от мандата на Тръмп се очерта доста ясно. Разбира се, трябва да се направи уговорката, че подобно преместване може да настъпи, докато страната се управлява в рамките на конституцията, както и доколкото конституцията се практикува автентично, в духа на конституционната идея. Ако тя бъде суспендирана, подменена, или скрито дублирана, както става било в Третия Райх, било в някоя африканска диктатура, било в съвременна Русия, ре-балансиране на властите с цел съхраняване на самата конституционна държава няма как да настъпи. В САЩ обаче точно това се случва днес. То е израз на вътрешния капацитет на конституционната държава да формира механизми за лекуването и оцеляването си. В нормално функционираща конституционна държава тази възможност е зададена и тя може да се активира при необходимост. Тя е и символно маркирана в структурата на описание на властите, например в българската Конституция, която дава върховенство на Народното събрание и го описва на първо място, като първа и основана власт. В британския конституционен модел (наследник на който в ред отношения е и американският) макар да се развива без единен позитивно-правен текст, аналогичен на повечето съвременни конституции, тази възможност е зададена в прецедентно-обичайното публично право. Тя присъства и символно в израза \"суверенитет на парламента\". Британският суверен е парламентът и макар това да е наглед доста неопределена квалификация, в особени, още повече в извънредни ситуации, тя действа. И тя по необходимост е неопределена, защото няма как да се предвиди в даден момент какво може да се окаже извънредна ситуация в произволен бъдещ. Тъкмо затова и парламентът е суверен, той сам ще реши която ситуация следва да се третира като изключителна, а оттам и да действа по съответен начин, който също сам като суверен ще определи. В Америка на Тръмп превземането на територии от Конгреса се осъществява не само като възпиране на президента чрез противодействие на негови актове, което е нормална конституционна практика. То се развива и като Засега сме свидетели на следните значителни действия, които показват как балансът в относителната тежест на властите се е преместил. При това преместил значително в сравнение с предишни мандати на президентския пост в САЩ. Може би най-значителната собствена инициатива на Конгреса са санкциите срещу Русия от края на юли. В закона за санкциите Русия знаково е поставена заедно със Северна Корея и Иран, двете най-проблематични държави от гледна точка на рисковете за сигурността пред САЩ днес. Гласуването засяга трите в пакет, а не поотделно, което е интересно послание за целия свят. При гласуването в Камарата на представителите законът за санкциите се приема с 419 гласа \"за\" и 3 \"против\" (при общ състав от 435 представителя). В Сената преди това гласуването е 98 \"за\" срещу 2 \"против\". При тези пропорции, или дори отсъствие на пропорции и практическо единодушие, Тръмп беше принуден да подпише закона. При упражняване на правото си на вето той щеше създаде забавната ситуация ветото му да бъде автоматически обърнато. На практика Конгресът предварително блокира упражняването на вето с недвусмислените числа при гласуванията. Този акт е най-интересен в международен план. Той съобщава на света, че в нейните най-съществени измерения. За президента Путин това състояние на нещата със сигурност е или неразбираемо или нелепо – как е възможно да има президент, избран с народен вот, а някой друг, при това нещо като разпилян в множество лица колективен орган да води външна политика? Това не е лесно за проумяване, а и не е нужно да се проумява. Съществено е, че то работи пълноценно и руската държава ще трябва да се съобразява. Тя може да твърди, че американският президент е слаб, че на него не може да се разчита, че дори изглежда вече провален. Но това не променя нищо. Русия се е ускорила по трасето на своите фалити поради неразумните си икономически политики през последните десетина години, постановката с референдума Крим и с намесата в суверенен изборен процес. Конгресът на САЩ й казва, че това няма да бъде простено, особено хакерското разбойничество. Какво ще си мислят в Русия за Тръмп никого в случая не интересува. Нещо повече: какво в случая със санкциите си мислят в ЕС също не трогва американския Конгрес, но това вече е съвсем друга тема. Тази ситуация създаде впечатление, че САЩ сякаш нямат президент. На второ място, Сенатът на САЩ преживя тежка драма във връзка с най-съществения въпрос на вътрешните политики в днешна Америка, сектора на публичното здравеопазване. Както и в много други страни, от Англия до България, той е в крайно проблематично състояние. Никой в последните десетилетия не е в състояние да го реформира и постави на рационални основи. САЩ харчат на федерално равнище повече за здравеопазване от всички развити страни в света. Не само това, те харчат по два, три, дори до четири пъти повече от държави, които имат добре работещ публично-здравен сектор. Опитите на Тръмп в тази сфера са като всичко останало: да се отмени т. нар. Обамакеър, здравната система от времето на Обама, знакова за предишния президент, без да е ясно какво ще я смени. В резултат Републиканската партия, в една дълга серия препирни, вътрешни кампании, лобирания, партийни акции и какво ли не друго, не успя да събере нужните гласове за отмяна на действащия Закон за достъпно здравеопазване. Тъй като републиканците имат мнозинства в двете камари, опозицията трябваше да дойде от по-разумни и непокорни републикански сенатори. И тя дойде от трима члена на Сената. Това е голям провал за Тръмп, за партията му, за нейния ръководен състав в Конгреса. Но каквито и да са следствията в техните среди, остава една генерална картина: Сенатът, в зависимост от вътрешните си динамики и взаимодействия, реши какво засега да бъде положението в здравната сфера. Тръмп публично се подигра със сенаторите, но това само усложнява положението му, тъй като ги мотивира да обявят открито трудно прикриваното си мнение за него. На трето място, най-шумната и разгласявана инициатива на Конгреса е самият процес на разследване на руската намеса, в резултат на което бяха гласувани и санкциите. Разследването е интересно в контекста на конфликта между властите, отнемане на територия от президента и изолацията му. Отдавна стана ясно, че Тръмп е готов на всичко да спре работата на комисии, агенции или специални прокурори, ангажирани в разследване на хакерските атаки и други канали за влияние. Ако това бе нормален американски президент, не толкова високоотговорен, колкото просто снабден със здрав разум, той би съдействал както може. Вместо това Тръмп видимо изпада в бяс и се оставя на импулсите да прави обичайните публични атаки срещу когото му хрумне. Жертва на тази истерия стана директорът на ФБР. След него Тръмп обмисля как да уволни специалния прокурор Робърт Мюлер, също бивш директор на ФБР, човек с безупречна репутация в средите на Конгреса. Има начини Тръмп да уволни Мюлер. Но от Конгреса се чуват недвусмислени сигнали, че подобна стъпка ще има последствия, за които президентът ще съжалява сериозно. Засега уволнението е само слух и напрежение, но нищо чудно неуправляемият Тръмп да извърши и този произвол. В акциите си срещу разследванията на кампаниите, а оттам и на връзките на сътрудници и членове на фамилията си Тръмп се насочи и срещу главния прокурор  Джеф Сешънс . Той бе един от най-откровените му поддръжници по време на кампанията и една от най-спорните, а за либералните среди скандална, кандидатура за главен прокурор. Сешънс, както диктува правилото, макар това да е практика, а не императивно задължение, се оттегли от надзора върху разследванията на руската връзка. Това вбесява Тръмп, който, по познатия маниер, започва да обсипва Джеф Сешънс с подигравки, обиди, закани и какво ли не в Туитър и в интервюта. Този конфликт е много контрапродуктивен, тъй като макар краен консерватор, Сешънс има солидна подкрепа в Сената, където е прекарал 20 години. Идеята да бъде уволнен накара някои републикански сенатори да предупредят, включително шумно публично Тръмп, че ако Сешънс напусне поста си, кабинетът на Тръмп ще остане дълго без главен прокурор. Просто Сенатът ще бойкотира потвърждаването на друга кандидатура. В този казус Тръмп се сблъсква с директна опозиция и превенция срещу вероятен свой произвол. Трите казуса са показателни в каква посока конституционна система е в състояние да мобилизира вътрешен капацитет и да преодолява безумията, които тя сама може да породи. По тези координати ще се развиват и други съществени политически акции в САЩ тази година. Може това да става шумно, може, както по-скоро виждаме, да става по един бавен, систематичен и премерен начин. Във всеки случай свидетели сме на рядко в историята изплуване на Конгреса и активизацията му като инициатор и изпълнител на основни политики. Конституционна държава не може да се управлява от Конвент като френския по време на Революцията. Това е друг тип хаос. Но в ситуация на защита на конституционния ред това, макар временно, е по-добрата възможност.", "date": "2017.08.03", "title": "Тръмп и настъплението на Конгреса"}
{"url": "http://www.dnevnik.bg/sport/2017/08/03/3018678_domuschiev_poiska_ludogorec_da_igrae_vseki_mach_kakto/", "text": "Собственикът на \"Лудогорец\" Кирил Домусчиев поздрави футболистите си за играта им в  мача с \"Апоел\" (3:1)  и поиска те да играят винаги по този начин. Отборът отпадна от Шампионската лига, а бизнесменът постави за цел влизане в групите на Лига Европа. \"Благодаря на момчетата и треньора за играта и характера, който показаха по време на снощния мач с \"Апоел\". Благодаря и на нашите фенове, които препълниха стадиона и за пореден път подкрепиха \"Лудогорец\" във важен двубой\", написа Домусчиев във \"Фейсбук\". \"Късметът и Бог не бяха на наша страна. Невинаги по-добрият отбор продължава напред в Шампионска лига. Нашата цел сега е участие в групите на Лига Европа и силно представяне в шампионата. Момчета, горе главите\", продължи той. Домусчиев призова футболистите да продължават да се раздават на терена \"и с подобна игра да радват окото на любителите на футбола\". \"Всеки мач оттук нататък, независимо дали от първенство или Лига Европа, е от значение и трябва да го изиграете както реванша с \"Апоел\"! Успех, момчета и поздрави на феновете, които ни подкрепиха\", допълва собственикът на шампионите.", "date": "2017.08.03", "title": "Домусчиев поиска \"Лудогорец\" да играе всеки мач както в реванша с \"Апоел\""}
{"url": "http://www.dnevnik.bg/photos/2017/08/03/3018692_snimka_na_denia_borisov_v_helikoptera/", "text": "От сряда български военен хеликоптер помага на Македония в борбата с горските пожари и българската делегация, начело с премиера Бойко Борисов, се срещна с екипажа. Македонският му колега Зоран Заев, който също бе на срещата, благодари в \"Туитър\" за \"солидарността на българските пожарникари, които безрезервно поддържат нашите екипи в справянето с пожарите в Македония\". Заев публикува и снимки от разговора вътре в хеликоптера, както и от срещата преди това на пистата заедно с македонски екипаж. Българският хеликоптер пристигна от Черна гора, където също помагаше за гасенето на горски пожари.", "date": "2017.08.03", "title": "Снимка на деня: Борисов в хеликоптера"}
{"url": "http://www.dnevnik.bg/sport/2017/08/03/3018437_povecheto_fenove_v_angliia_smiatat_che_klubovete_ne_se/", "text": "Голяма част от  привържениците в Англия  смятат, че клубовете от Висшата лига не се интересуват достатъчно и не зачитат мнението на своите фенове. Според тях има огромна дистанцията между отборите и запалянковците. Това показва проучване на Асоциацията на футболните фенове (FSF) в Англия, в което са участвали 8500 души. Около 68% от анкетираните са недоволни, че клубовете не се вслушват в мнението им. \"Феновете искат от клубовете да чуят техните проблеми, свързани с цените на билетите и въпроси по сигурността. Отборите трябва да поемат истински ангажимент както онлайн, така и в реалния свят\", каза председателят на FSF Майкъл Кларк. Според него превръщането на клубовете в глобални брандове вреди сериозно на феновете. Английската футболната лига (ЕFL) отчита най-високата обща посещаемост, като около 18 млн. души са присъствали на мачовете от Висшата лига през миналия сезон. Според организацията проучването е направено сред твърде малко хора, за да бъдат правени задълбочени изводи. \"Уверени сме, че повечето фенове са доволни от управлението на техния клуб и смятаме, че отборите поддържат връзка с тях\", каза говорител на EFL пред Би Би Си. Той даде за пример факта, че общата заетост на местата по стадионите в Англия за миналия стадион е 96.5%, което е най-високият процент в Европа.", "date": "2017.08.03", "title": "Повечето фенове в Англия смятат, че клубовете не се грижат достатъчно за тях"}
{"url": "http://www.dnevnik.bg/biznes/2017/08/03/3018688_novi_merki_za_sigurnost_uduljavat_proverkite_na_niakoi/", "text": "Хиляди туристи, които почиват в Европа - в и извън Шенген, това лято са принудени да чакат с часове проверките за сигурност преди да достигнат до избраните от тях летни дестинации като Палма де Майорка, Мадрид, Лисабон, Милано и Париж, пише  \"Капитал\" , позовавайки се на \"Файненшъл таймс\".  Проблемът идва от въведените преди две години и половина мерки след терористичните атаки в Париж и Брюксел. Те вече се прилагат на някои летища. Служителите проверяват освен личните документи на пътниците, но преглеждат и в база данни дали не са източник на потенциална опасност. Това би трябвало да отнема 2 минути на човек.  \"Летища като Мадрид, Палма де Майорка, Лисабон, Лион, Париж-Орли, Милано или Брюксел изграждат срамна картина от уморени пътници в опашки от неколкостотин метра пред имиграционните бюра\", казва управляващият директор на Airlines for Europe (A4E) Томас Рейнърт пред БиБиСи. Не е известно защо летищата, въвели тези проверки, са избрали най-натоварения сезон за пътувания. В сравнение с миналата година през сегашните летни месеци броят на закъснелите полети е нараснал с 300%, сочат данни на представителя на превозвачи, сред които нискотарифните Easyjet, Ryanair, A4E. \"Има огромни задръствания сега и ще става по-лошо, тъй като не всички страни следват новите правила\", смята представителят на А4Е Идж Дуенхопт. Според него проблемите се дължат на малкия брой летищни служители.  Според говорител на Европейската комисия това е цената на сигурността. От Брюксел прехвърлиха отговорността за справяне с проблема на 28-те правителства, които трябва да осигурят достатъчно персонал. Освен това според тях допълнителната проверка би трябвало да се прави едновременно с тази на самоличността. Някои авиокомпании съветват пътниците си да предвидят повече време на летището преди излитане. ", "date": "2017.08.03", "title": "Нови мерки за сигурност удължават проверките на някои летища"}
{"url": "http://www.dnevnik.bg/sport/2017/08/03/3018763_neimar_se_e_otkupil_ot_barselona_s_istoricheskite_222/", "text": "Бразилският нападател Неймар вече не е футболист на \"Барселона\". Клубът обяви, че адвокатите на играча са платили историческите за футбола 222 млн. евро, колкото е клаузата за откупуването му. Първоначално екипът, представляващ Неймар,  опита да плати сумата в офисите на Ла Лига, но получи отказ . Това принуди адвокатите да се насочат към Барселона, където са превели парите в офисите на клуба. Очаква се сега бразилецът да подпише с ПСЖ. Твърденията са, че  заплатата му ще е 45 млн. евро годишно . Преди дни беше съобщено, че  \"Барселона\" обмисля да сезира УЕФА с искане за разследване  за евентуално нарушаване на финансовия феърплей. В съобщението си от тази вечер каталунците пишат, че ще предоставят всички детайли на УЕФА, за да може в европейският футболен съюз да са наясно кой каква отговорност носи при трансфера. \"В четвъртък следобед адвокатите на Неймар посетиха лично офисите на клуба и платиха 222 млн. евро от името на играча\", обявиха от \"Барселона\". Правилата в испанския футбол са такива, че даден играч сам трябва да плати каузата си за откупуване. Финансовият феърплей, въведен от УЕФА през 2011-12 г., гласи, че клубовете не могат да харчат с 30 млн. евро повече от това, което са изкарали. Президентът на испанската лига Хавиер Тебас обвини ПСЖ, че получава \"финансов допинг\". Според изказването му пред \"Ас\" подобна помощ може да дестабилизира европейския футбол.", "date": "2017.08.03", "title": "Неймар се е откупил от \"Барселона\" с историческите 222 млн. евро, обяви клубът"}
{"url": "http://www.dnevnik.bg/biznes/2017/08/03/3018757_amazon_usileno_investira_vuv_video_sudurjanie/", "text": "\"Амазон\" (Amazon) бързо увеличава милиардите долари годишно, които харчи за създаване и лицензи за телевизионни предавания и филми, което е признак, че компанията за онлайн търговия планира за дълго да остане в шоу бизнеса, отбелязва Ройтерс. Темата влезе в полезрението на инвеститорите миналата седмица, когато \"Амазон\" съобщи, че увеличаването на разходите по видеопроектите може да е една от причините компанията евентуално да отчете загуба това тримесечие, въпреки че очаква продажби за над 39 милиарда долара. Акциите на компанията за годината бележат растеж от 33 процента, но след предупреждението поевтиняха с 5 на сто. Според анализатори от Уолстрийт разходите на \"Амазон\" за съдържание ще се утроят до над 4.5 милиарда долара до края на годината спрямо 2014 година. Привличането на вниманието на клиентите с видео сега представлява една от най-големите инвестиции на компанията, посочват хора, запознати с въпроса. \"Амазон\" не прави разбивка на данните и отказа да коментира въпроса. Компанията видимо е засилила присъствието си в Холивуд, след като откри студио наблизо през 2010 година и взе първите си Оскари по-рано тази година. Очакваме \"Амазон\" бързо да изпревари годишните разходи на \"Нетфликс (Netflix) за видео, казва анализаторката от \"Нийдхем\" (Needham) Лора Мартин, според която Нетфликс, водещата компания в предоставянето на онлайн телевизионни услуги, ще похарчи 6 милиарда долара за съдържание тази година. Въпреки че печели награда за разпространението на \"Манчестър край морето\" и продуцирането на телевизионни сериали като Transparent холивудските усилия на \"Амазон\" не са напълно успешни. Компанията планираше по-рано да набира мнения, които сериали да продуцира, но в крайна сметка изостави те намерения. Някои изразиха притеснения, че \"Амазон\" се съсредоточава върху нишова аудитория, която вероятно вече е потребител на услугата на Амазон Прайм, с проекти с режисьора Уди Алън. Същевременно разходите растат. Амазон плати 10 милиона долара за правата за разпространение на \"Манчестър край морето\" - една от най-големите сделки на филмовия фестивал \"Сънденс\". Освен това плаща около 50 милиона долара да предава 10 мача в четвъртък вечер на професионалната лига по американски футбол. Това е с пет пъти повече, отколкото плащаше \"Туитър\" (Twitter) за същите права. ", "date": "2017.08.03", "title": "\"Амазон\" усилено инвестира във видео съдържание"}
{"url": "http://www.dnevnik.bg/bulgaria/2017/08/03/3018760_policiiata_otkri_orujieto_s_koeto_spored_neia_se_e/", "text": "Полицията откри оръжието, с което според нея преди седмица в Пловдив се е самоубил местен бизнесмен, съобщи Нова телевизия. Още след като се разбра за случая от полицията обявиха, че работят по версия за самоубийство. Обяснение за това беше открито макар и не при първоначалния оглед писмо в дрехите на загиналия. Днес се разбра, че човекът, който е открил трупа, бивш военен, е прибрал оръжието в дома си и едва сега е съобщил за него.", "date": "2017.08.03", "title": "Полицията откри оръжието, с което според нея се е самоубил бизнесменът в Пловдив"}
{"url": "http://www.dnevnik.bg/bulgaria/2017/08/03/3018764_bulgari_uchastvali_v_prestupna_grupa_sa_predadeni_na/", "text": "Осем българи, част от престъпна група за трафик на хора, с цел сексуална експлоатация, бяха предадени на испанските власти. Това стана на летище \"София\", съобщи БНТ. Международната операция с название \"Европа\" стана факт след разследване, започнало в края на 2015 г. Повечето от жертвите в България са били набирани чрез измама, възползвайки се от техния социален статус. В Испания жените са принуждавани да крадат пари, кредитни карти и ценности от клиентите си, които след това са продавани на нелегалния пазар. Групата е работела в Испания, Германия и Швейцария. Процедурата е осъществена по силата на издадена от Кралство Испания европейска заповед за арест.", "date": "2017.08.03", "title": "Българи, участвали в престъпна група, са предадени на Испания"}
{"url": "http://www.dnevnik.bg/sport/2017/08/03/3018766_botev_prikljuchi_evropeiskiia_si_put_s_porajenie/", "text": "\"Ботев\" приключи участието си в евротурнирите този сезон. \"Канарчетата\" отстъпиха с 0:2 срещу \"Маритимо\" в реванша от третия предварителен кръг в Лига Европа и след  нулевото равенство в Бургас  вече са извън надпреварата. И трите български отбора, започнали във втория по сила турнир - \"Дунав\", \"Левски\" и \"Ботев\", отпаднаха последователно. След неуспеха си в Шампионската лига \"Лудогорец\" се премества в плейофния кръг в Лига Европа и остава единственият представител на Първа лига в Европа. Головете за \"Маритимо\" вкараха Родриго Пино от дузпа и Рикардо Валенте. Двубоят започна с тактическо надлъгване, каквото отборите показаха и в Бургас. Португалците се стараеха да държат контрола, но нямаха опасности пред вратата на съперника. В 32-ата минута съдията Сърджан Йованович отсъди дузпа, като прецени, че Пламен Димов е избутал Пиньо с ръце при центриране от фаул. Пиньо стреля в средата и даде преднина на отбора си. В 44-ата минута Ерден Шен с глава насочи топката към близката греда, но Иван Чворович изби. Секунди след това Виктор Генев стреля опасно с глава след центриране от ъглов удар, но топката премина на сантиметри в аут. Четири минути след почивката Едер Беса спечели единоборство с Цветомир Панов до тъчлинията. Играчът на \"Маритимо\" напредна и подаде за Рикардо Валенте, който отляво със силен удар в близкия ъгъл удвои.  Четвърт час преди края на двубоя резервата Тони Тасев стреля от разстояние, но вратарят Шарлес спаси. В 83-ата минута Пиньо шутира по диагонала, а Чворович се справи. До края домакините имаха още една опасна бърза атака, но не се възползваха. Това е първата загуба за \"Ботев\" от шест мача в Лига Европа този сезон.", "date": "2017.08.03", "title": "\"Ботев\" приключи европейския си път с поражение срещу \"Маритимо\""}
{"url": "http://www.dnevnik.bg/bulgaria/2017/08/03/3018770_sudut_vurna_v_aresta_bivshiia_koordinator_na_patriotite/", "text": "Окръжният съд в Пловдив върна в ареста бившия координатор на партията на Валери Симеонов в Костинброд Анелия Велева, съобщи Нова телевизия. Тя беше задържана заедно с петима души за трафик на мигранти, но по-късно бе освободена срещу подписка. Тогава Велева заяви, че е невинна и е подала оставка от партията, за да не опетнява името й. На днешното съдебно заседание обаче прокуратурата е протестирала освобождаването и е представила снимков материал като ново доказателство. На него се вижда как задържаните пият заедно кафе на магистралата, а досега Велева отричаше връзка между нея и останалите арестувани за трафик. Групата беше заловена да превозва нелегално шестима бежанци.", "date": "2017.08.03", "title": "Съдът върна в ареста бившия координатор на \"Патриотите\""}
{"url": "http://www.dnevnik.bg/sport/2017/08/03/3018776_nacionalite_trugnaha_s_pobeda_v_seriiata_kontroli_za/", "text": "Българският национален отбор по волейбол започна с победа серията приятелски срещи, които ще изиграе в подготовката си за европейското първенство. Съставът се наложи с 3:2 (20:25, 25:18, 21:25, 25:23, 15:8) срещу Иран в контрола в Истанбул. Селекционерът Пламен Константинов пусна в основния състав завърналия се в отбора посрещат Тодор Алексиев. Освен него срещата започнаха Георги Братоев, Цветан Соколов, Николай Пенчев, Виктор Йосифов, Николай Николов и либерото Теодор Салпаров. В хода на мача треньорът направи няколко промени. От всички състезатели единствено либерото Владислав Иванов не влезе в игра. Най-резултатен стана Розалин Пенчев с 15 точки, а неговият брат Николай Пенчев добави 13. В петък България ще играе приятелска среща с Турция. След това ще има два мача с Белгия във Варна, като първият ще е без публика.", "date": "2017.08.03", "title": "Националите тръгнаха с победа в серията контроли за Евроволей 2017"}
{"url": "http://www.dnevnik.bg/sviat/2017/08/03/3018773_amerikanka_e_osudena_na_zatvor_zaradi_predizvikvane_na/", "text": "Съд в щата Масачузетс създаде прецедент в САЩ като изпрати в затвора млада американка по обвинение, че чрез SMS-и е накарала приятеля си да се самоубие. Мишел Картър е била на 17 години, когато през юли 2014г. кара 18-годишния Конрад Рой да се върне в пикапа си, който е бил пълен с въглероден оксид от аспуха. Според съдията Лоурънс Мониц именно това настояване е причинило смъртта на паркинг във Фейрхевън и тя бе осъдена на две години и половина лишаване от свобода заради \"неволно убийство\". Картър можеше да получи 20 години затвор, а сега присъдата най-вероятно ще бъде обжалвана и дори защитата ѝ да изгуби, след 15 месеца тя може да бъде сменена с пробация. Случаят привлече голямо внимание заради обстоятелствата, при които с текстови съобщения може да се внуши на друг човек да отнеме живота си. По време на делото бе издирен в архивите случай от преди 200 години, в който се е случило нещо подобно, но с писмо. Адвокатът на Мишел Картър твърдеше, че приятелят ѝ и без това бил готов да отнеме живота си и той я повлякъл \"по своя тъжен път\". Психиатър свидетелства, че момичето първо опитало да разубеди Рой, но след това решила, че трябва да му помогне \"да отиде на небето\", защото се убедила, че с нищо не може да го спре. Прокуратурата описа съвсем различна картина. Според обвинението Картър е подтикнала приятеля си да се самоубие, защото отчаяно се нуждала от това да привлича вниманието и съчувствието на съучениците си и искала да играе ролята на разбито от мъка гадже. В случая не става дума за размяна на няколко съобщения преди трагичния край, а за десетки и десетки послания за обсъждане на самоубийството и точно къде, как и кога да го направи. \"Не може само да мислиш за това. Просто трябва да го направиш. Ти каза, че ще го направиш. Не схващам защо не го сториш\", е само едно от нейните съобщения. Обвинението поиска затвор от 7 години и половина, а защитата - 5 години пробация. В момента на самоубийството Картър е била малолетна (в Масачузетс непълнотелен се става на 18 години) и ще стане пълнолетна на 11 август, когато ще навърши 21 години. Поради това тя бе съдена като дете и съдията имаше широк избор от наказания - от това да я изпрати в затвор за малолетни до налагане на максимално наказание от 20 години лишаване от свобода.", "date": "2017.08.03", "title": "Американка е осъдена на затвор заради предизвикване на самоубийство със SMS"}
