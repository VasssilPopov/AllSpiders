{"url": "https://www.dnevnik.bg/sport/2018/04/09/3160013_mesi_stana_poslanik_na_svetovnata_turisticheska/", "text": "Звездата на \"Барселона\" Лионел Меси беше назначен за посланик на Световната туристическа организация към ООН. Аржентинският футболист ще бъде натоварен със задачата да промотира отговорния туризъм. \"По време на моите пътувания имах възможността да опозная много култури и общества. Видях света по различни начини и това е доста обогатяващо. Щастлив съм, че се присъединявам към тази мисия - промотирането на отговорния туризъм\", каза Меси, цитиран от ООН. Базираната в Мадрид организация определя \"отговорния туризъм\" като туризъм, който \"помага да се максимизират ползите от сектора, като същевременно се минимизира потенциално отрицателното му въздействие върху околната среда, културното наследство и обществата по света\". Президентът на Световната туристическа организация към ООН Зураб Пололикашвили определи като \"огромна чест\" бъдещето участие на Меси в промотирането на \"положителните ценности и ползи, които представлява туризмът\". \"Меси е уникален спортист и пример за това как волята и упоритата работа дават добри резултати\", допълни грузинецът.", "date": "2018.04.09", "title": "Меси стана посланик на Световната туристическа организация към ООН"}
{"url": "https://www.dnevnik.bg/photos/2018/04/09/3159919_snimka_na_denia_nosorozite_na_veneciia/", "text": "Повторната поява на носорога Кинг Конг, кръговратът на живота\" се нарича серията от скулптури на китайския артист Ли-Жен Ших, които \"обитават\" Венеция. Създадени за миналогодишното издание на Венецианското биенале за съвременно изкуство, те могат да бъдат видени в града и до днес.", "date": "2018.04.09", "title": "Снимка на деня: Носорозите на Венеция"}
{"url": "https://www.dnevnik.bg/sviat/2018/04/09/3159920_i_na_borsata_v_london_masovo_biagat_ot_sankcioniraniia/", "text": "Цената на депозитарните разписки на En+, едната от трите компании на санкционирания в петък от САЩ руски олигарх Олег Дерипаска, се срина с 25% в началото на днешния ден и търговията на лондонската борса с тях бе преустановена. Няколко часа преди това акциите на Rusal - основният бизнес на Дерипаска, се сринаха с повече от 50% на борсата в Хонконг заради бягството на инвеститорите от изолираният от американския пазар и кредитиране руснак. В Лондон регулаторът на фондовия пазар Financial Conduct Authority (FCA) обясни, че заради наложените от финансовото министерство на САЩ забрани търговията за инвеститори от САЩ. За останалите инвеститори е позволено да търгуват с ценните книжа на En+, но не е ясно дали те ще възползват от това, тъй като американските санкции предупреждават с последици и чуждестранни физически и юридически лица, които правят бизнес с Дерипаска или неговите компании. \"Борсата продължава да следи ситуацията и поддържа връзка с британските власти\", се казва в съобщението на LSE. От борсата напомнят, че участниците в търговете самостоятелно трябва да оценяват рисковете и да предприемат необходимите мерки, за да избягнат санкции. От регистрираната на Остров Джърси компания En+ обявиха, че и американската банкова група Citi в петък е спряла търговията с нейни депозитарни разписки и е закрила съответните сметки. В Москва търговията с акции на En+ бе прекратена в понеделник, защото при отварянето на търговията те се обезцениха с 15%. Всичко това носи загуби от милиарди долари за бизнеса на Дерипаска, но вицепремиерът Аркадий Дворкович заяви, цитиран от РИА \"Новости\", че правителството ще помогне на бизнесмените, пострадали от американските санкции, както и че това е било обсъждано още преди решението на САЩ. \"Подкрепа на тези компании се оказва, и то постоянно. Много внимателно се отнасяме към водещите си компании - това са хиляди работници, много важни работни места за нашата страна\", казва Дворкович пред \"Интерфакс\". Според агенция \"Блумбърг\" среща на Дерипаска и санкционирания Виктор Векселберг с правителството може да има още тази седмица.", "date": "2018.04.09", "title": "И на борсата в Лондон масово бягат от санкционирания Олег Дерипаска"}
{"url": "https://www.dnevnik.bg/bulgaria/2018/04/09/3159924_nad_polovinata_bulgari_ochakvat_globalna_voina_vseki/", "text": "Повече от половината българи смятат, че в момента има реална опасност от глобален военен конфликт. Около 53%, или 2.9 млн. души, са на това мнение. Общо 34% (близо 1.9 млн. души) пък смятат, че в следващите няколко години някоя от глобалните ядрени сили може да използва ядрено оръжие при евентуална война. Данните са от национално представителното изследване на социологическата агенция \"Галъп интернешънъл\", проведено на 3 и 4 април сред 801 пълнолетни българи. При допитването повечето хора са заявили, че харесват балансираната външна политика. В същото време обаче искат и далеч по-безкомпромисна вътрешна политика. Общо 62% от запитаните са на мнение, че премиерът Бойко Борисов се справя добре с външнополитически дейности като председателството на Съвета на ЕС и дипломацията. Същият процент хора смятат, че с президента на Турция Реджеп Ердоган трябва да се водят преговори, докато всеки трети твърди, че те са излишни. В същото време участвалите в допитването продължават да очакват далеч по-ефективни и твърди действия срещу проблемите в страната и особено спрямо корупцията. Така например скорошните акции на прокуратурата в болници срещат практически единодушно одобрение – 93%. Радикални позиции като тези на вицепремиера Валери Симеонов срещу рекламата на хазарт също срещат солидна подкрепа – 71%.", "date": "2018.04.09", "title": "Над половината българи очакват глобална война, всеки трети допуска използването на ядрено оръжие"}
{"url": "https://www.dnevnik.bg/sport/2018/04/09/3159926_ovechkin_specheli_za_sedmi_put_nagradata_za_golmaistor/", "text": "Крилото на \"Вашингтон кепитълс\" Александър Овечкин спечели за рекорден седми път трофея \"Морис Ришар\", който се връчва на най-добрия реализатор в Националната хокейна лига (НХЛ). 32-годишният руснак завърши редовния сезон с 49 попадения в 82 мача. Той отбеляза пет гола повече от крилото на \"Уинипег джетс\" Патрик Лaйне и шест повече от центъра на \"Вегас голдън найтс\" Уилям Карлсон. Трофеят \"Морис Ришар\" за най-добър реализатор в редовния сезон се връчва от сезон 1998-1999. Овечкин е единственият, който го е печелил повече от два пъти. Той вдигна отличието за пръв път през 2008 г., следващата година го защити, след което го спечели в четири поредни сезона между 2012 и 2016 г. Овечкин изравни рекорда на легендата на \"Чикаго блек хоукс\" Боби Хъл, който единствен досега беше ставал голмайстор в седем различни сезона. Фил Еспозито е трети във вечната класация с шест, а по пет пъти с най-много попадения са завършвали Уейн Грецки, Морис Ришар, Чарли Конашър и Горди Хау. На 32 години и 203 дни Овечкин е най-възрастният голмайстор на НХЛ от Еспозито през 1974-1975 г. Руснакът има 607 попадения в 1003 мача, което му отрежда 19-ото място във вечната голмайсторска листа. От действащите играчи в НХЛ с повече голове е само Джаром Иджинла (625). Грецки е рекордьор с 894, следван от Хау с 801 и Яромир Ягър със 766. Със средно по 0.61 гола на мач Овечкин притежава четвъртия най-добър коефициент в историята на НХЛ (при най-малко 400 изиграни срещи) след Павел Буре (0.62), Марио Лемьо (0.75) и Майк Боси (0.76). Конър Макдейвид  Центърът на \"Едмънтън ойлс\" спечели за втора поредна година трофея \"Арт Рос\", който се връчва на играча с най-много точки в НХЛ. Той завърши редовния сезон със 108 точки след 41 гола и 67 асистенции. 21-годишният канадец, който беше избран под №1 в драфта през 2015 г., има 87 попадения и 169 асистенции в 209 мача за трите си сезона в НХЛ. Макдейвид е първият играч, който защитава трофея \"Арт Рос\", от Яромир Ягър, който го спечели четири поредни пъти между 1997 и 2001 г. Центърът на \"Едмънтън\" е едва вторият хокеист, който завършва с най-много точки в повече от един сезон, преди да е навършил 22 години. Първият е Грецки, който печели наградата три пъти преди 22-ата си годишнина. Освен Макдейвид от действащите играчи в НХЛ само Сидни Крозби (2007 и 2014 г.) и Евгений Малкин (2009 и 2012 г.) са печелили повече от веднъж трофея \"Арт Рос\". Джонатън Куик Наградата за най-добър вратар отиде при Джонатън Куик от \"Лос Анджелис кингс\". \"Кралете\" допуснаха най-малко голове в редовния сезон - 203. Куик взе участие в 64 от 82-ата мача на отбора, като в тях бяха постигнати 33 победи. Куик печели трофея \"Уилиям Дженингс\" за втори път след 2013-2014 г., когато \"ЛА кингс\" завоюва втората си купа \"Стенли\". 32-годишният вратар се нуждае от седем победи, за да стане петият американски играч на тази позиция, който достига границата от 300. Плейофите Битката за купа \"Стенли\" започва на 11 април. \"Нешвил предатърс\" завърши редовния сезон с най-добри показатели - 117 точки при 53 победи. \"Хищниците\" ще се изправят срещу \"Колорадо аваланч\" (95 т.) в първия кръг на плейофите в Западната конференция. Победителят от този сблъсък ще срещне в полуфиналите \"Уининпег джетс\" (114 т.) или \"Минесота уайлд\" (101 т.). Другите два двубоя от първия кръг в Западната конференция противопоставят \"Вегас голдън найтс\" (109 т.) срещу \"Лос Анджелис кингс\" (98 т.) и \"Анахайм майти дъкс\" (101 т.) срещу \"Сан Хосе шаркс\" (100 т.). На изток с най-добри показатели завърши \"Тампа бей лайтнинг\" - 113 точки и върховите за сезона 54 победи. Съперник на Стивън Стамкос, Никита Кучеров и компания в първия кръг на плейофите ще е \"Ню Джърси девилс\" (97 т.). Победителят от тази двойка ще играе в полуфиналите с \"Бостън брюинс\" (112 т.) или \"Торонто мейпъл лийф\" (105 т.). Другият полуфинал ще бъде излъчен от сериите \"Вашингтон кептиълс\" (105 т.) срещу \"Кълъмбъс блу джакетс\" (97 т.) и \"Питсбърг пенгуинс\" (100 т.) срещу \"Филаделфия флайърс\" (98 т.).", "date": "2018.04.09", "title": "Овечкин спечели за седми път наградата за голмайстор на НХЛ"}
{"url": "https://www.dnevnik.bg/bulgaria/2018/04/09/3159936_kratki_novini_dvama_dushi_zaginaha_pri_tejka/", "text": "Новата система на митниците вече функционира 19 часа по-рано от очакваното беше възстановена автоматизираната обработка на пътните превозни средства, които преминават през граничните пунктове на страната ни. Подмяната на софтуера, която започна снощи, е предварително планирана заради по- малкия трафик на тежкотоварни автомобили през почивните дни. Системата заработи отново в 13 ч., но и преди това нямаше проблеми заради ръчната обработка на документите на граничните пунктове. Служителите на затворите ще протестират отново във вторник, този път в подкрепа на колегите си, били на смяна по времето на  бягството на двамата лишени от свобода от Централния софийски затвор.  Близо 500 души от системата ще се съберат утре пред затвора, за да поискат увеличаване на броя на надзирателите, нова и по-модерна техника и промени в закона, за които настояват повече от 10 години, съобщи Би Ти Ви.  Сблъсък между ТИР и микробус край Разград взе една жертва Мъж е загинал при сблъсък между ТИР и микробус на пътя Русе – Шумен край Разград, съобщи \"Фокус\", позовавайки се на ОДМВР-Разград. Сигналът е подаден около 17 ч. Катастрофата е станала на прав участък, между Исперихското кръстовище и кръстовището с улица \"Добруджа\", където са входните пътища на Разград. По неизвестни причини микробусът \"Форд Трназит\" с разградска регистрация е започнал да криволичи из пътя и се е ударил насрещно в камиона, който е с турска регистрация. Загинал е шофьорът на микробуса. В момента движението на мястото на инцидента е ограничено. \"Луфтханза\" и \"Ер Франс\" отменят стотици полети заради стачки Германската авиокомпания Луфтханза (Lufthansa) обяви, че анулира над 800 полета утре, 10 април, заради стачката на служителите в държавния сектор, предаде БТА. Протестните действия могат да засегнат около 90 000 пътници, след като по-рано днес синдикатът \"Ферди\" (Verdi)  призова държавните служители да стачкуват  на четири германски летища - Франкфурт, Мюнхен, Кьолн и Бремен. Заради  общата транспортна стачка във Франция  е отменен и всеки четвърти полет на \"Ер Франс\" за утрешния ден. Компанията смята да осигури 75 процента от полетите си утре. Московските борсови индекси се сринаха с 10% заради новите санкции на САЩ Московските борсови индекси днес се сринаха с близо 10 процента след обявените нови санкции на САЩ срещу руски бизнесмени и техни компании - сериозен удар за руската икономика, съобщи БТА. Индексът на Московската борса RTS (на дружествата, които се котират в долари) изгуби 11,5 на сто към 11:15 по Гринуич, а индексът Micex (на дружествата, търгувани в рубли) спадна с 9,2 на сто. Русия ще подкрепи компаниите, попаднали по удара на американските санкции, \"ако техните позиции се влошат\", заяви днес вицепремиерът на Русия Аркадий Дворкович. Трима души загинаха при тежка катастрофа край Вършец Двама души загинаха при тежка катастрофа на пътя между Монтана и Враца. Инцидентът е станал в района на разклона за Вършец. По първоначални данни челно са се ударили два леки автомобила. Сигналът за катастрофата е подаден към 12 ч., като движението в района беше спряно за около час. По-късно от врачанската болница съобщиха пред  Dariknews , че жертвите са вече три. В болницата са приети още четирима от пътниците в двата автомобила, като трима са в тежко състояние. Борисов поздрави Орбан за изборната победа в Унгария Премиерът Бойко Борисов поздрави унгарския си колега Виктор Орбан за победата на ръководената от него партия ФИДЕС на  парламентарните избори вчера . Българския министър-председател е изразил увереност в бъдещото развитие на сътрудничеството между двете страни. \"Държавите в Европа повече от всякога имат нужда от диалог и единство и България ще разчита на подкрепа и съдействие от Унгария за реализиране на успешно председателство на Съвета на ЕС в интерес на нашите граждани и за просперитета на обединена Европа\", посочва в телеграмата си премиерът Борисов, като пожелава на Виктор Орбан здраве, благополучие и успехи.", "date": "2018.04.09", "title": "Кратки новини: Служители на затворите ще протестират отново"}
{"url": "https://www.dnevnik.bg/photos/2018/04/09/3159935_snimka_na_denia_prenasianeto_na_sveta_bogorodica_v/", "text": "Стотици богомолци от цялата страна пренесоха рано тази сутрин копието на чудотворната икона на Света Богородица от Бачковския манастир по пътя до местността Клувията.", "date": "2018.04.09", "title": "Снимка на деня: Пренасянето на Света Богородица в Бачково"}
{"url": "https://www.dnevnik.bg/sport/2018/04/09/3159944_ludogorec_privleche_bivsh_kondicionen_trenyor_na_seltik/", "text": "Българският шампион \"Лудогорец\" привлече шотландския кондиционен треньор Йън Коул, който работеше в първия отбор на \"Селтик\" от 2012 до 2017 г. Преди това 47-годишният специалист беше част от академията на \"детелините\" в продължение на четири години и половина. \"Знам много неща за \"Лудогорец\". Клубът е популярен навсякъде по света заради участието си в Шампионската лига. Радвам се, че след кратко прекъсване отново имам шанс да работя във футболен клуб, който има големи цели. Такъв е \"Селтик\", с който съм печелил много трофеи. Надявам се на още много успехи с \"Лудогорец\", каза Коул, цитиран от официалния сайт на разградския клуб. Шотландецът е работил в екипите на трима мениджъри на \"Селтик\" - Нийл Ленън, Рони Дейла и Брендъд Роджърс. В периода, в който кондиционният треньор беше част от първия отбор, \"детелините\" спечелиха четири титли, Купата на Шотландия, две суперкупи на страната и записаха две участия в групите на Шампионската лига и две в Лига Европа. Коул е завършил Западния шотландски университет в Хамилтън със специалност \"Спортни науки\". През последните осем месеца той е работил като консултант на всички национални отбори на Обединените арабски емирства. \"Първите ми впечатления от клуба, базата и екипа са страхотни. Професионализмът на \"Лудогорец\" е забележителен\", допълни Коул.", "date": "2018.04.09", "title": "\"Лудогорец\" привлече бивш кондиционен треньор на \"Селтик\""}
{"url": "https://www.dnevnik.bg/sviat/2018/04/09/3159946_stachka_shte_narushi_utre_trafika_na_letishtata_vuv/", "text": "Стачки на работници ще нарушат трафика на две от най-големите летища в Германия - във Франкфурт и Мюнхен, предаде БТА, цитирайки синдиката \"Ферди\". Оттам са призовали към протестните действия да се включат още летищата в Кьолн и Бремен. Тя е част от спора по заплащането в Германия в държавния сектор, който обхваща и компании за комунални услуги, детски градини и общински администрации, уточнява АП. Синдикатът настоява за увеличение от 6 процента или най-малко 200 евро за близо 2.3-те милиона души, работещи в държавния сектор. Заради стачката германската авиокомпания Луфтханза (Lufthansa) обяви, че анулира над 800 полета на 10 април. Протестните действия могат да засегнат около 90 000 пътници.", "date": "2018.04.09", "title": "Стачка ще наруши трафика на летищата във Франкфурт и Мюнхен"}
{"url": "https://www.dnevnik.bg/biznes/2018/04/09/3159947_doiche_bank_osvobodi_izpulnitelniia_si_direktor/", "text": "Най-голямата германска търговска банка Дойче банк (Deutsche Bank) освободи предсрочно изпълнителния си директор Джон Крайън, съобщиха ДПА и \"Асошиейтед прес\", цитирани от БТА. Постът му ще бъде бъде зает от 47-годишния Кристиан Севинг, един от досегашните вицепрезиденти. Слуховете, че Крайън ще бъде отстранен на фона на нарастващото недоволство от продължаващите загуби на банката, се потвърдиха след заседание на борда в неделя вечерта. Договорът му бе до 2020 година, но през близо трите години на управление той не успя да съживи някога процъфтяващия бизнес на Дойче банк за търговия с ценни книжа. За миналата година загубата на банката възлиза на 735 милиона евро (904 милиона долара). Кристиан Севинг, който работи в банката 25 години, неведнъж е доказвал, че притежава лидерски качества и способността да претворява на практика намеренията си, заяви председателят на надзорния съвет на банката Паул Ахлайтнер.", "date": "2018.04.09", "title": "Дойче банк освободи изпълнителния си директор"}
{"url": "https://www.dnevnik.bg/sviat/2018/04/09/3159949_rusiia_ne_otkri_sledi_ot_himicheska_ataka_v_siriia/", "text": "Руски специалисти, изпратени на разследване в сирийския град Дума, не са открили следи от предполагаемата  химическа атака от вчера, за която бе обвинен режимът на сирийския президент Башар Асад.  Това заяви руският външен министър Сергей Лавров, съобщава БТА. Той заяви, че твърденията, че сирийското правителство е извършило газова атака, са фалшива провокация, за която Москва нееднократно е предупреждавала. \"Нашите военни специалисти отидоха на място. Те не откриха нито една следа от хлор или от каквато и да е химическа субстанция, използвана срещу цивилни\", посочи той. Междувременно постоянният представител на Русия в Организацията за забрана на химическото оръжие (ОЗХО) Александър Шулгин заяви, че сирийските власти са съобщили за готвещи се провокации с използване на хлор в Източна Гута. Саудитска Арабия, Кувейт, Катар и Бахрейн осъдиха остро предполагаемата атака. Британският външен министър Борис Джонсън каза, че Лондон иска силен международен отговор. Този призив бе отправен и в телефонен разговор на Джонсън с френския му колега Жан-Ив Льо Дриан. Според базирания в Париж Съюз на организациите за медицински грижи и за спасителните операции, обединяващ международни хуманитарни агенции, които финансират болници в Сирия, в предполагаемата химическа атака са убити най-малко 60 души, а над 1000 са ранени. Вчера някои източници съобщаваха за 100 убити и за 500 ранени. Повече от 24 часа след атаката са молети атакуваха военна база в Централна Сирия . Според сирийския Център за наблюдение на правата на човека в тази атака са убити 14 бойци, сред които и иранци. В базата Т-4 е имало руснаци, иранци и бойци на \"Хизбула\". Няма убити руснаци, вече съобщи руското министерство на отбраната.САЩ и Франция отрекоха да имат нещо общо с удара. Сирия и Русия казаха, че ударът е бил нанесен от два израелски самолета F-15 от ливанска територия, без навлизане в сирийското въздушно пространство, с ракети с насочване. По повод на този удар Лавров днес каза, че това е едно много опасно развитие на ситуацията. \"Надявам се, че поне американските военни и тези на страните, участващи в коалицията, ръководена от САЩ, ще разберат това\", заяви Лавров, предаде \"Франс прес\".", "date": "2018.04.09", "title": "Русия не откри следи от химическа атака в Сирия"}
{"url": "https://www.dnevnik.bg/sport/2018/04/09/3159951_golemiiat_taktik_fabio_kapelo_prekrati_trenyorskata_si/", "text": "Един от най-успешните футболни треньори за последните три десетилетия, Фабио Капело, обяви край на кариерата си. 71-годишният италианец се оттегля след 841 мача и 13 трофея като треньор в мъжкия професионален футбол. За последно бившият треньор на \"Милан\", \"Реал\" (Мадрид), \"Рома\", \"Ювентус\", Англия и Русия водеше китайския \"Джансу сънинг\", откъдето беше уволнен на 14 март. Капело беше един от вариантите за селекционерския пост в италианския национален отбор, но е отхвърлил предложението. \"На скамейката на Италия? Вече казах не. Имам известен опит с национални отбори начело на Англия и Русия. Исках отново да се върна в клубния футбол и \"Джансу\" беше моето последно футболно преживяване\", заяви Капело пред \"Рай уно\". \"Постигнах всичко, което исках. Много съм щастлив от това, което направих във футбола. Сега ще се радвам да заема ролята на футболен коментатор. На тази позиция винаги печелиш\", допълни италианецът, който остава в историята като един от най-универсалните треньори. Въпреки че последните години от кариерата му не бяха много успешни, Капело винаги е бил оценяван високо заради способността си да използва различни тактически схеми и да ги адаптира така, че да пасват най-добре на играчите, с които разполага. Капело е роден на 18 юни 1946 г. в Сан Канциан д'Изонцо. Той е юноша на СПАЛ, където прави и първите си стъпки в професионалния футбол. През 1967 г. полузащитникът е привлечен от \"Рома\". След три сезона при \"римските вълци\" преминава в \"Ювентус\", където играе от 1970 до 1976 г. Следват четири години в \"Милан\", които са последните му като футболист. Между 1972 и 1978 г. Капело изиграва 32 мача с националния отбор на Италия, в които отбелязва осем гола. Най-паметното му попадение е срещу Англия на \"Уембли\" за победата с 1:0 през ноември 1973 г. Това е първият в историята успех на \"скуадра адзура\" при гостуване на \"трите лъва\". Славната треньорската кариера на Капело започва в академията на \"Милан\". Той води юношеския отбор до 19 години от 1982 до 1986 г., след което временно е назначен за старши треньор на мъжкия тим - за седем мача (три победи и три равенства) през 1987 г. През 1991 г. Капело се връща начело на \"росонерите\" като постоянен треньор. В петте сезона, в който той е старши треньор, тимът от Милано печели четири пъти титлата в Серия А, Шампионската лига (1994 г.), Суперкупата на Европа и три пъти Суперкупата на Италия. През 1996 г. Капело поема \"Реал\" (Мадрид). Той води отбора само един сезон, в който го извежда до титлата. Италианецът има важна роля за бъдещите успехи на мадридчани заради привличането на Роберто Карлош, Предраг Миятович, Давор Шукер и Кларънс Зеефорд и утвърждаването в първия състав на Раул Гонсалес. Капело се връща за един сезон в \"Милан\" (1997-1998), a след година пауза застава начело на \"Рома\", където остава до 2004 г. През 2001 г. той изведе \"вълците\" до третата им и последна титла в Серия А, както и до първата в историята на клуба Суперкупа на Италия. През 2005 и 2006 г. Капело стана шампион на Италия с \"Ювентус\", но впоследствие титлите бяха отнети заради скандала с уредени мачове, който изпрати \"старата госпожа\" в Серия Б. През сезон 2006-2007 г. италианският треньор изкара втори период начело на \"Реал\" и отново стана шампион. Поредното отпадане в осминафиналите на Шампионската лига обаче доведе до смяната му. След титлата с \"Реал\" Капело се насочи към международния футбол. Той водеше Англия между декември 2007 и февруари 2012 г. Под негово ръководство отборът не успя да се класира за Евро 2008, а на световното първенство през 2010 г. отпадна в осминафиналите от Германия. След Евро 2012 Капело стана селекционер на Русия. Той успя да класира \"сборная\" за световното в Бразилия през 2014 г., където отборът отпадна в групите след две равенства и една загуба. През лятото на 2015 г. той беше уволнен. Последният му период като треньор продължи девет месеца.", "date": "2018.04.09", "title": "Големият тактик Фабио Капело прекрати треньорската си кариера"}
{"url": "https://www.dnevnik.bg/bulgaria/2018/04/09/3159007_ruskite_noshtni_vulci_pak_idvat_za_da_propagandirat/", "text": "Мотористите от клуба \"Нощните вълци\", наричани рокерите на Путин, пак ще минат през България между 4 и 6 юли. Мотопоходът, наречен \"Славянский мир 2018\" (\"Славянски свят\"), ще започне в Москва и ще мине през всички държави от Източна Европа според сайта на руската федерация по мототуризъм. Вълците ще влязат в България на 4 юли от Македония и преди да стигнат до София, ще минат през Руенския манастир, Кюстендил и Скрино. На следващия ден ще посетят храма \"Св. Александър Невски\", Руската църква, Паметника на съветската армия, църквата \"Света София\" и ще дадат пресконференция. На 6 юли те ще поемат към Сърбия. Целият маршрут на пробега от 8,5 хил. км. е: Русия, Беларус, Полша, Словакия, Унгария, Сърбия, Република Сръбска (Босна), Черна гора, Албания, Македония, България, Сърбия, Хърватия, Словения, Словакия, Полша, Беларус, Русия. Проектът \"Слявянский мир\" е подкрепен от министерството на външните работи на Русия, московските власти и е финансиран от президентството на Русия. Справка на \"Дневник\" показа, че президентският грант за пробега е от 2 966 600 рубли (81 821 лв.). Получател на финансирането е Междурегионалната обществена организация \"Руски мотоциклетисти\". Тя е ръководена от Евгений Строгов, който е деен член на \"Нощните вълци\". Според проекта, основната му е цел е \"обединение на обществените организации на Русия и страните от Източна Европа в развитието на институтите на обществената дипломация, междурегионалното и междунационалното сътрудничество, тяхното взаимодействие в този процес с държавните организации, други некомерсиални и благотворителни организации, общественици и граждани с активна позиция.\" Мероприятието е насочено към реализиране на славянската култура и история, пропаганда на християнските общочовешки ценности, е казал Строгов на пресконференция за мотопробега на 15 март. Заради дейността на \"Нощните вълци\" в Крим лидерът на организацията Александър Залдостанов – Хирурга е в списъка на ЕС със санкции. Организацията му е имала и \"заслуги\"  в неуспешния опит за преврат  в Черна Гора. Залдостанов и лидерът на сръбския клон Саша Савич не бяха допуснати в Босна и Херцеговина миналия месец при турнето \"Русские Балканы\". Посещението на \"Нощните вълци\" в България преди две години бе  белязано от сблъсъци  и  провокации , а в колоната им попаднаха лица,  познати от февруарските протести,  след които първото правителство на Борисов подаде оставка.", "date": "2018.04.09", "title": "Руските \"Нощни вълци\" пак идват, за да пропагандират славянската култура"}
{"url": "https://www.dnevnik.bg/photos/2018/04/09/3159915_fotogaleriia_vtora_sedmica_protesti_v_gaza/", "text": "Големия поход на завръщането\" - така палестинците наричат протестите по границата с Израел, които започнаха на 30 март и трябва да продължат всеки петък в продължение на 6 седмици до 15 май - на годишнината от обявяването на независимосстта на Израел.", "date": "2018.04.09", "title": "Фотогалерия: Втора седмица протести в Газа"}
{"url": "https://www.dnevnik.bg/sviat/2018/04/09/3159959_stachkata_vuv_frenskite_jeleznici_veche_struva_sto/", "text": "Стачката в държавната жп компания на Франция Ес Ен Се Еф (SNCF) вече струва стотина милиона евро, обяви шефът й Гийом Пепи вчера, цитиран от АФП и БТА. Днес е четвъртият ден  на протестите , които би трябвало да продължат до края на юни и ще засегнат и дните, когато няма спиране на работата. В стачката участват 43% от служителите на Ес Ен Се Еф - машинисти, кондуктори, стрелочници, леко отстъпление спрямо 48-те процента стачкували във вторник и сряда. Въпреки това по линиите се движат повече влакове, отколкото миналия път, смята Пепи. Констатацията ми е, че Франция не е парализирана, заяви президентът на Ес Ен Се Еф, въпреки че призна, че клиентите на железниците са силно затруднени. От началото на април железничарите във Франция започнаха стачка маратон. Те се противопоставят срещу реформа, която \"цели да \"ще унищожи обществената жп услуга\". Протестът е насочен срещу премахването на специалния железничарски статут при новоназначените, условията за отваряне към конкуренцията и превръщането на компанията в дружество с ограничена отговорност (ООД), което според синдикатите открива пътя за бъдеща приватизация. Според тях реформата няма да реши проблема с дълга (46,6 милиарда евро към края на 2017 година), нито с проблемите във функционирането. Всеки четвърти полет на \"Ер Франс\" утре е отменен Стачка на персонала има и в националния авиопревозвач. Всеки четвърти полет на компанията за утре, 10 април, е отменен, съобщиха оттам. \"Ер Франс\" смята да осигури 75 процента от полетите си. Обявеният процент е сходен с този от първите четири дни стачка, които се проведоха между 22 февруари и 3 април. В събота, пети ден на стачните действия, се изпълниха 70 процента от полетите. Единайсет синдиката настояват за 6-процентно увеличение на заплащанията. Те призовават за нови стачни действия в сряда, а след това на 17 и 18 април и на 23 и 24 април. По оценки на ръководството стачкуват 35,3 процента от пилотите, 20,2 процента от стюардите и стюардесите и 13 процента от наземния персонал. Въпреки това френският премиер Едуар Филип каза днес в интервю за в. \"Паризиен\", че правителството няма да отстъпи. Той заяви, че всеки ден получава писма от поддръжници, които го призовават \"да извърви целия път\".", "date": "2018.04.09", "title": "Стачката във френските железници вече струва сто милиона евро, изчисли директорът им"}
{"url": "https://www.dnevnik.bg/sport/2018/04/09/3159977_fernando_tores_shte_napusne_atletiko_sled_kraia_na/", "text": "Нападателят на \"Атлетико\" (Мадрид) Фернандо Торес ще напусне отбора след края на сезона. 34-годишният испанец обяви, че ще потърси възможност за повече игрово време. \"Решението не беше лесно, но ако погледнем реалността и обстоятелствата, може би е най-доброто. Приемам факта, че нямам толкова голяма роля (в отбора), така че това е моментът да се оттегля и да дам път на други\", каза Торес, цитиран от \"Марка\". Испанецът кара втори престой в своя роден клуб. Той се завърна в Мадрид в началото на 2015 г. и оттогава изигра 139 мача, в които отбеляза 34 гола. Нападателят получаваше доста игрово време в предишните два сезона, но след завръщането на Диего Коща през януари се появява предимно от резервната скамейка. \"Трудно е да си взема довиждане за втори път, защото исках да прекратя кариерата си като футболист на \"Атлетико\". Нещата обаче не винаги се развиват така, както ти се иска\", каза още Торес. \"Чувствам се физически и психически способен да продължа да играя. В добра форма съм и ще потърся място, където ще имам повече мачове\", допълни юношата на \"дюшекчиите\". Торес постъпва в академията на \"Атлетико\" през 1995 г., когато е на 11. Нападателят пробива до мъжкия отбор, за който дебютира през 2001 г. Той отбеляза 91 гола в първите си 244 мача с екипа на \"дюшекчиите\", след което беше привлечен от \"Ливърпул\" за 20 милиона паунда през лятото на 2007 г. Испанецът изкара много силни три години и половина на \"Анфийлд\" и вкара 81 попадения в 142 срещи, но не успя да спечели нито един трофей. В началото на 2011 г. беше купен за 50 милиона паунда от \"Челси\", откъдето кариерата му тръгна надолу.", "date": "2018.04.09", "title": "Фернандо Торес ще напусне \"Атлетико\" след края на сезона"}
{"url": "https://www.dnevnik.bg/sviat/2018/04/09/3159796_orban_i_nacionalistite_prevzeha_nad_tri_chetvurti_ot/", "text": "Партията на премиера Виктор Орбан запазва конституционното мнозинство от две трети от депутатите в парламента и заедно с национал-популистите от \"Йобик\" изтласкват в периферията всички останали политически сили. Това сочат първите офицални прогнозни данни на Централната избирателна комисия на Унгария след неделните парламентарни избори. Те преминаха при рекордна активност, а резултатите сочат, че управляващата \"Фидес\" е успяла да мобилизира избирателите си максимално. При преброени 74.6% от гласовете \"Фидес\" получава почти 50% от гласовете или 134 (над 67.3%) от 199 места, а \"Йобик\" - 20% или 26 депутати (13% от народните представители). Това означава, че всички други алтернативи за развитие на Унгария ще бъдат представени от 39 депутати. От тях социалистите ще контролират 20 места. Спрямо предишните избори \"Фидес\" добавя един депутат, \"Йоббик\" - 4, но социалистите губят 12. Две малки леви партии - DK и LMP, печелят 9 и 8 депутатски места и с това приключва представителството на политически сили в парламента. Габор Вона, лидерът на \"Йоббик\", и цялото ръководство на социалистическата партия веднага подадоха оставки. Първите коментари пред картата с резултатите от секциите са, че в селските райони и малките градове на практика опозицията е ликвидирана. \"Йоббик\" ще опонира на Орбан крайно десни позиции, включващи и силни симпатии към авторитарните действия на турския президент Реджеп Тайип Ердоган. Либералните и проевропейски сили са критикувани, че са останали с оскъдна подкрепа в някои райони на космополитната столица отчасти заради удобната за управляващите избирателна система, но и заради \"интелектуално високомерие\" и неспособност да създадат близост с обикновените унгарци. Орбан печели трети пореден премиерски мандат (и четвърти, ако се брои този от 1998-2002 г.) и то с още по-убедителен резултат. Реакциите на това са разнопосочни. От една страна има такива, които го възхваляват като забележителен дясноцентрист, който в ЕС отстъпва по продължителност на управлението си само на канцлера Ангела Меркел. От друга го критикуват, че с все по-авторитарни методи е използвал демократичния инструмент на изборите, за да накара унгарците в крайна сметка да гласуват за евроскептични и за антиевропейски сили. В първото си изявление в изборната нощ Орбан каза, че високата избирателна активност е отхвърлила всякакви съмнения за това какво иска унгарският народ. Резултатите ни дават възможност да защитим Унгария, добави премиерът и благодари за пряката подкрепа, която получи от управляващите в Полша. \"Ройтерс\" коментира, че сега вероятно следва засилване на централноевропейския евроскептичен алианс с Полша, подкрепян от новата власт в Австрия. Те критикуват опитите на Париж и Берлин за задълбочаване на интеграцията в ЕС и създават все по-задълбочаващ се разлом във визията на Централна и Западна Европа за посоката, в която трябва да се развива съюзът. Орбан на практика проведе предизборна кампания, посветена на една тема - да сплашва унгарците как Европа ще остави страната им да бъде залята от имигранти мюсюлмани. Това послание бе усилвано от контрола на партията му над държавните медии и бизнес съюзниците му, притежаващи регионалните вестници. В провинцията унгарците научават новините изключително от телевизионните канали, по които се въртят репортажи как имигранти денонощно създават проблеми из градовете на Западна Европа. Резултатът от неделните избори само окуражава симпатизиращите му из ЕС да повторят подобен подход и в своите държави, след като в Унгария той носи такъв успех. В същото време се засилват призивите в държавите донори на бюджета на ЕС да бъдат силно намалени евросредствата за страни като Унгария и Полша. \"Орбан не е измислил \"нелибералната демокрация, той просто копира Латинска Америка\", написа в \"Туитър\" Полнер Гергели от лондоската консултантска компания Hanbury Strategy. \"А фондовете на ЕС помагат да се финансира системата му по същия начин, по който петродоларите действаха в някои части на Латинска Америка.\"", "date": "2018.04.09", "title": "Орбан и националистите превзеха над три четвърти от парламента"}
{"url": "https://www.dnevnik.bg/sport/2018/04/09/3151996_pitur_tompsun_maratonec_vajno_e_horata_da_budat/", "text": "- Предизвикателството се роди от желанието да преоткрия фокуса си в бягането. Тичам повече от десет години, като започнах на 20. Постепенно вниманието ми се насочи в това да бягам по-бързо дори и в маратона. Бях се концентрирал върху скоростта, сърдечния ми ритъм и други подобни фактори. Бях обсебен и бягането престана да ми носи удоволствие. Реших да променя бягането, като усещах, че трябва да се откъсна към нещо различно. Включих се в инициатива за събиране на пари за програма на хора с проблеми с психическото здраве. Това приключение ми позволи да видя различни места и да се срещна с нови хора. Имах нужда от ново предизвикателство. Бях пробягал два маратона в Амстердам и мисля, че бях първият финиширал британец. Постигнах нещо значимо и се чувствах горд. Няколко месеца по-късно загубих връзка с приятелите ми, защото бях толкова обсебен да бягам все по-бързо. Осъзнах, че съм загубил представа за реалността и значимите неща в живота ми. Аз съм много конкурентен като състезател и не бих се задоволил дори с поставянето на световен рекорд. Ще бъда щастлив за ден, но след това се питам \"Какво следва\". Исках това изпитание да ми помогне да се откъсна и да събера пари за благотворителност. Също исках да повдигна темата как съзнанието ми влияе върху бягането. Когато се разделих с приятелката ми и загубих връзка с приятелите ми, намразих бягането и не исках повече да го правя. В продължение на три-четири месеца не се чувствах добре. Имах нужда да се върна обратно към живота и да бъда себе си. Исках да го направя, но по различен и положителен начин. Предполагам, че така се роди идеята за изпитанието. Това беше повратна точка в живота ми. - Досега сме събрали около 90 хиляди паунда от благотворителности, свързани с душевното здраве. Един от проектите се намира в близост до мястото, където живея. Хора с проблеми с душевното здраве посещават градина с цветя за ден или седмица. Намира се на открито и общността от хора е невероятна. Това е специално място, където хората могат да отидат и да излекуват проблемите си. Другата благотворителност е със статута на национална кампания. Тя има горещи линии за помощ, предоставя много информация и работи съвместно с много хора. Виждал съм много хора с проблеми с психиката в работата си, имал съм много бивши приятелки и приятели, които са се сблъсквали с подобен проблем. Виждал съм през какво преминават, като нивото на подкрепа към тях не е достатъчно. Има подобрение, но разликата между парите, които се харчат за физическото здраве спрямо психическото в една държава, е твърде голяма. Работата ми с такива хора ми помага да разбера собственото ми психическо здраве. Това ми помага да бъда по-отворен да говоря за чувствата си. Всеки може да извлече полза, ако е по-отворен към споделяне на проблемите си. Приемат те за слаб, ако плачеш или не можеш да се справиш с нещо. Може би съм се заобиколил с хора, които преминават през същите проблеми. Когато си в бара с приятели, можеш да споделиш, че имаш проблем в къщата с бойлера или те болят колената. Но много малко хора ще кажат, че са тъжни. Хората не говорят за подобни неща. Важно е да го правят. Много хора страдат в тишина и това ескалира срещу тези, които искат да влязат в живота им. Мотивира ме опитът да убедя хората да говорят и да бъдат по-отворени. Самият аз съм като затворена книга и винаги изпитвам трудност да споделя чувствата си. По време на предизвикателството се научих да говоря за неща, за които обикновено не го правя. Хората виждат промяната у мен, което е позитивно в личен план. - Имах трудности при логистиката, преди да започна. Осъзнах какво означава да премина 44 маратона в 44 страни. Помислих си: \"Добре, откъде да започна.\" Никой не го беше правил преди. Прекарах много, загледан в картата. Планът беше да започна от Русия – държавата, до която беше най-трудно да се придвижа. Времето беше голям фактор, защото потенциално можеше да е много горещо или много студено. Прекарах месеци в разучаване на разписания за полети, автобуси или фериботи. Често попадах в ситуации, когато влакът или самолетът няма да пътува, и трябваше да се върна и да планирам всичко наново. Получих невероятна подкрепа от приятел, който обиколи Европа с мен. Заедно измислихме маршрута. Загубих багажа си още преди да съм започнал. Пътувах до Русия и пристигнах два дни по-рано в Санкт Петербург, но се прекачихме в Полша, където остана багажът ми. Ден преди състезанието бях останал без екипировка. След това имаше автобуси, които не пътуваха, или влаковете закъсняваха. Една вечер автобусът от Босна до Хърватия беше спрян от пътуване. Успяхме да се качим на такси, за да ни закара през нощта. Нямаше къде да отседнем, а сутринта ми предстоеше маратон. Свързахме се с местния бегачески клуб в Хърватия. Жени от клуба ни приеха и ни подслониха в 3 през нощта. Пазя много спомени на милосърдни хора, които са разбрали за предизвикателството. Подкрепата от другите ми помогна да го завърша. - Когато си през повечето време в самолет, краката ти са свити и не можеш да ги изпънеш. Върху глезените и колената връзвах пакети със замразен грах и царевица, за да намаля отока в краката. Опитвах се да спя възможно най-много по време на пътуванията. Не знам дали ми е било достатъчно времето за възстановяване, защото нямах друга алтернатива. Нямах масажист или терапевт с мен. Нямах време дори да спра за момент, за да си почина добре. Когато свършех, се връщах до хотела и всичко започваше наново. Всичко беше въпрос на оцеляване. Нямах време за възстановяване и имах контузии, но за щастие желанието ми беше твърде голямо. - Голяма част от ограниченията ни се намират в главата. Мозъкът ти спира, преди тялото да откаже. Хората рядко се озовават в ситуация, когато стигат по-далеч, отколкото всъщност могат. Ключова роля в приключението ми изигра силата на мисълта. Аз тичах по четири часа на ден и имах цели 20, за да мисля колко ме болят краката. Ако имаш силна психика и голямо желание да постигнеш нещо значимо, тогава тялото ти помага. - Идеята е да се състезавам с колоездачите от \"Тур дьо Франс\". Не буквално, разбира се. Ще тръгна седем седмици преди старта на състезанието и искам да пристигна ден преди края на надпреварата. Планът е да го направя за 70 дни, като тичам по 30 мили на ден, или близо 50 километра. За това време ще изкача три пъти височината на Еверест. Ще бъде различно приключение. За мен е важно да следвам някаква крайна цел. Тогава съм фокусиран и мотивиран да го направя. Харесва ми идеята да не знам дали мога да се справя с нещо и какъв ще бъде крайният резултат.", "date": "2018.04.09", "title": "Питър Томпсън, маратонец: Голяма част от ограниченията ни се намират в главата"}
{"url": "https://www.dnevnik.bg/kultura/2018/04/09/3157611_za_dobriia_stopanin_otkus_ot_ikonomika_antichnite/", "text": "Чух го веднъж да разговаря и за стопанисването. – Кажи ми, Критобулос [1] – рече Сократ, – дали думата \"стопанисване\" е название на някакво специфично знание подобно на медицината, леярството или строителството? – Така ми се струва – отвърна Критобулос. – А дали както можем да кажем каква е целта на всеки от тези занаяти, така бихме могли да кажем и каква е целта на стопанисването? – Според мен – отвърна Критобулос – от добрия стопанин се очаква да управлява добре домашното си стопанство. – А дали, ако желае, той би могъл да управлява добре не само своето, но и някое чуждо стопанство, ако му го поверят? Защото например вещият строител би могъл да построи и за някой друг онова, което строи за себе си. Така ли е и със стопанина? – Изглежда, че да, Сократе. – В такъв случай – рече Сократ – онзи, който познава въпросния занаят, но няма имущество, може да се наеме, за да управлява някоя чужда къща, както ако би трябвало да я построи. – Кълна се в Зевс – отвърна Критобулос, – би трябвало да получи голяма отплата, ако след като се захване с някое чуждо стопанство, успее да го разшири и направи богато. – А какво по-точно влиза в домашното стопанство: дали само къщата, или и онова, което някой притежава извън нея? Цялото имущество ли влиза в стопанството? – Поне според мен – отвърна Критобулос, – всичко, което някой притежава, влиза в стопанството, дори и да не се намира в същия град, в който се намира стопанинът. – Но нали някои притежават и врагове? – Кълна се в Зевс, някои – цял куп. – А дали бихме казали, че и враговете са ценност? – Страшно смешно би било – рече Критобулос, – ако някой получава заплата, за да ти увеличава враговете. – Ние нали приехме, че стопанството е един вид ценност? – Кълна се в Зевс – отвърна Критобулос, – нещо добро, а не някакво зло бих нарекъл ценност. – Ти, изглежда, наричаш ценност само полезното, което някой притежава. – Ама разбира се! – отвърна той. – Вредното намирам повече за наказание, отколкото за ценност. – Излиза, че ако някой си купи кон, но не знае как да го използва, а все пада и се наранява, конят няма да му бъде истински ценен, така ли? – Не и щом като ценността е някакво добро. – Значи и земята не би била ценна за човека, който я обработва по такъв начин, че да си наврежда? – Нито пък земята, която вместо да те храни, те прави беден. – Значи същото е и с овцете: ако някой си наврежда поради незнание как се гледат овце, в този случай овцете няма да му бъдат ценност? – Според мене си прав. – Както изглежда, според теб само полезното е наистина ценност, а вредното не е? – Така е. – Значи, ако някой умее да използва определени неща, те за него са ценни, а ако не умее – не са, както за знаещия да свири на флейта флейтите със сигурност са ценност, а за незнаещия – нищо повече от безполезни камъни. – Освен ако не ги продава. – В този случай ще приемем ли, че флейтите са ценност за продаващите ги, а за тези, които не ги продават, но ги притежават, без да могат да ги използват, не са? – Доколкото, Сократе, казахме, че полезното е ценност, то разсъждението ни е съвсем логично. Защото, ако човек не ги продава, тези флейти не са ценни, понеже от тях няма никаква полза; ако обаче ги продава, стават ценни. На което Сократ отвърна: – Стига да знае да ги продава. Ако обаче ги продава за нещо, което не знае да използва, то според твоите думи излиза, че те не са ценност, дори когато се продават. – Изглежда, Сократе, според теб и среброто не е ценност, ако някой не знае да го използва. – Според мен и ти би се съгласил, че ценност е онова, от което някой може да има полза. Ако някой използва среброто, за да си купи например хетера [2], и тя вземе, че му навреди не само на тялото и душата, но и на имота, как среброто да му е от полза? – Така е. Освен ако не определим за ценност и т. нар. свински боб [3], който кара ядящите го да полудяват. – В такъв случай, Критобулос, излиза, че ако някой не знае да използва среброто, то изобщо не трябва да се смята за ценност. Но нека попитам и за приятелите: ако някой знае да ги използва така, че те да са му полезни, те какви ще му бъдат? – Ценност, кълна се в Зевс – отвърна Критобулос. – И при това много по-голяма, отколкото воловете, стига да са му по-полезни от тях. – Но от твоите думи излиза, че и враговете ще са ценност за онзи, който умее да извлече полза от тях. – Така ми се струва. – Следователно, добрият стопанин трябва да знае как да си послужи и с враговете, така че да извлече полза от тях. – При всички положения. – Ти сам виждаш, Критобулос, че немалко частни и тирански домове се разрастват по време на война. – Да, и ми се струва, Сократе, че дотук всичко беше казано чудесно – отвърна Критобулос. – Какво обаче да си помислим, когато виждаме, че някои хора притежават знания и ресурси, с които биха могли да направят по-богати своите стопанства, ако ги разработват, но очевидно не искат да го направят, поради което и всичките им знания са безполезни? Едва ли можем да си помислим друго, освен че и знанията, и имотът не са никаква ценност. – Според мен, Критобулос – рече Сократ, – ти отваряш разговор за робите. – О не, кълна се в Зевс! – отвърна той. – Говоря за едни благородни люде, за които знам, че имат и военни, и всякакви умения в мирно време, но хич не желаят да ги развиват, което според мен се дължи най-вече на това, че нямат господари над себе си. – Че как да нямат? – отвърна Сократ. – Та нали те все се молят да са щастливи и да вършат онова, което им доставя удоволствие, но техните управници им забраняват. – А какви са тия невидими управници? – рече Критобулос. – Кълна се в Зевс, хич не са невидими – отвърна Сократ, – ами са си съвсем явни. И ти чудесно знаеш, че те могат да бъдат извънредно опасни, ако смяташ за зло мързела, изнежената душа и немарливостта. Но има и цял куп коварни поробителки, преоблечени като удоволствия – разните там игри на зарове и безполезни връзки, – които с течение на времето вече открито демонстрират и пред измамените, че са всъщност едни страдания, преправени на удоволствия, изцеждащи полезните сили на хората. – Има и друг сорт удоволствия, Сократе – отвърна той, – които не пречат на работещите, ами ги карат да измислят всякакви чалъми за печеленето на приходи. Но всъщност не знам. В крайна сметка и тия хора свършват в съсипия и бедност. – Защото и те са роби – рече Сократ, – при това на твърде сурови господари: един на своята лакомия, друг на разврат, трети на пиянство, четвърти на глупави и излишно скъпи амбиции, които управляват с такава жестокост хората, които са докопали, че докато ги виждат млади и жизнени, всячески ги принуждават да дават всичко изработено единствено за техните желания, а като ги видят, че са омаломощени от старост, ги зарязват нещастни и хукват да търсят следващи роби. Срещу тия, Критобулос, ние трябва да воюваме за свободата си не по-малко, отколкото срещу онези, които идват да ни поробят с оръжие. Защото вече се е случвало, когато някой бъде поробен от благороден враг, търпейки принудата на разума, той да стане по-добър и животът му да е по-лесен отпреди. Изброените от мен поробителки обаче, завладеят ли някого, цял живот го измъчват телесно и душевно и отгоре на това профукват имота му. [1] Този Критобулос (425 г. пр. Хр. – нач. IV в. пр. Хр.) е син на известния Сократов ученик и приятел Критон и също ученик на Сократ, вероятно от най-близкия му кръг, тъй като присъства при смъртта на философа. Споменава се и на други места: в \"Апологията\" и \"Федон\" на Платон, в \"Пирът\" и \"Спомени за Сократ\" на Ксенофонт. [2] Хетерите били нещо като куртизанки или гейши. Образовани да водят разговор, да свирят, пеят и танцуват, по правило те били единствените свободни жени, които присъствали в компанията на свободните мъже, докато съпругите и дъщерите стоели в женското отделение на къщата. [3] Става въпрос за растението Hyoscyamus niger, по-известно като \"блян\".", "date": "2018.04.09", "title": "За добрия стопанин (откъс от \"Икономика. Античните философи за дома и стопанството\" )"}
{"url": "https://www.dnevnik.bg/sviat/2018/04/09/3159051_borisov_obsujda_evrointegraciiata_na_zapadnite_balkani/", "text": "Тази година Международният икономически панаир в Мостар ще е нещо повече от най-мащабното търговско изложение на Босна и Херцеговина. Причината е, че покрай откриването му премиерът Бойко Борисов ще се събере с лидери от няколко западнобалкански държави на вечеря и двустранни срещи, заради които ще е в един от най-живописните градове на страната днес и утре. За пътуването на Борисов дълго (до тази сутрин) нямаше съобщение на Министерския съвет, а само неофициални публикации. За него пишат и медии в Сараево и Баня Лука и отбелязват факта, че премиерът на страната, ротационен председател на Съвета на Европейския съюз, идва на подобни срещи във време, когато се говори за интеграцията на региона, месец и половина преди срещата на върха ЕС-Западни Балкани в София.. Кой ще е на срещите В програмата на Борисов според сараевски издания има разговори с хърватския член на президентството на Босна и Херцеговина, Драган Чович (който до средата на март беше и негов председател) днес в 18:15 ч. българско време. Утре той би трябвало да се срещне със сръбския президент Александър Вучич на откриването на  панаира в Мостар  (Сърбия е тазгодишният партньор на събитието). Според ТАНЮГ двамата ще разговарят за \"конкретни инфраструктурни и енергийни проекти\". Други сръбски и български издания говорят за Косово като тема на разговор, а  в. \"24 часа\"  писа, че Вучич е поискал срещата с Борисов, за да получи  съдействие  на фона на напрежението между  Белград и Прищина  от последните седмици. Каквато и да е истината, двамата ще имат възможност за взаимодействие отвъд формалните двустранни канали. Ще ги събере вечеря в един от най-известните ресторанти край Мостар с представители на общо четири западнобалкански държви (една членка на ЕС и 3 с надежда за присъединяване). Радио и телевизия Република Сръбска (РТРС)  изброява в списъка  на участниците домакина Драган Чович, лидерите на Хърватия (премиера Андрей Пленкович), Сърбия (президента Вучич), Черна гора (президента Филип Вуянович) и председателя на Съвета на министрите на Босна и Херцеговина Денис Звиздич. Там ще са и други босненски представители - председателят на федералния парламент Боряна Крищо и президентите на двете съставни части на страната, Милорад Додик (Република Сръбска) и Маринко Чавара (Федерация Босна и Херцеговина). Според босненското онлайн издание Klix важни за Босна и Херцеговина теми \"няма да са на дневен ред\" заради отсъствието на ключови политици като председателстващия (от средата на март) босненското президентство Бакир Изетбегович и члена му от Република Сръбска Младен Иванич. Те няма да пътуват до Мостар нито за вечерята, нито за панаира. Мирише на избори \"Мостар от утре е културно, политическо и икономическо средище,\" пише босненското издание  \"Вечерни лист\" . \"Много е важно, че на тази среща идва българският премиер Борисов, чиято страна председателства ЕС и която добре изтъкна значението на интеграцията на Западните Балкани и на самата Босна и Херцеговина.\" Дали обаче тази интеграция стимулира политически реформи и дебат какво трябва да се промени в най-трудно управляемата балканска държава? \"В повечето страни в региона този хоризонт - 2025 г. - означава сериозен размисъл какво трябва да се направи, от кого и кога. Тук обаче сме в калъпа на единствения времеви хоризонт, с който се съобразяват нашите политически елити и това е хоризонтът на предизборните кампании,\" каза за \"Дневник\" Лейла Рамич-Месихович, изпълнителен директор на изследователския център Foreign Policy Initiative - Bosnia-Herzegovina. Тя има предвид и предстоящите национални избори през октомври. \"Макар в декларативен смисъл европейската интеграция да е абсолютен приоритет за страната, това не се отразява нито в действията, нито в практиките на сегашните политически лидери.\" По-рано \"24 часа\" писа, че сегашният босненски премиер Денис Звиздич е поискал българска помощ, за да бъде пренаписан Изборният кодекс на Босна и Херцеговина. Според Лейла Рамич-Месихович подобна молба не е на дневен ред (не и от централните власти), но не е изключено да се стигне до разглеждането ѝ по-късно - на срещата в София. \"Сараево не е отправяло такова искане до София, доколкото знам. Има обаче политически сили, които имат определена и достатъчна власт, за да поискат това по време на срещата, в кулоарите ѝ като нещо, което трябва да се приоритизира.\" Прелюдия към срещата в София  Дали и какво ще говорят Борисов и Вучич за Косово? Самият сръбски президент миналата седмица даде сигнал, че срещата в Мостар ще даде начало на редица важни разговори по темата. На пресконференция с лидера на босненските сърби Милорад Додик (издействал 5 млн. евро помощи за Република Сръбска) миналата седмица Вучич  обяви , че няма решение дали Сърбия ще присъства на срещата в София на 17 май и че дотогава има време и \"други срещи\", които трябва да се случат. По думите му става дума за \"много важни\" срещи на 10, 11 и 12 април, а на тях ще се говори и за Косово. След Мостар за Вучич предстои \"дипломатическа совалка\" из Европа - той ще разговаря с лидери като германския Ангела Меркел ( по нейна покана ), френския президент Еманюел Макрон и върховния представител на ЕС във външната политика Федерика Могерини. \"И двете страни (Белград и Прищина) за жалост не успяват да направят стъпки една към друга,\" каза Лейла Рамич-Месихович, която, попита за косовската криза и ролята на България, гледа по-скоро към срещата в София другия месец. \"Интензификацията на конфликта беше само ускорена от срещата в София и стратегията (за разширяване) на ЕС, която казва, че ако искате да влезете, не може да превърнете двустранните в многостранни въпроси, както правеха много държави досега. Стратегията на ЕС казва, че това вече не може да се случва. Този нов контекст върна Косово на масата, не само като тема, но и като участник в процеса. Това е пресечната точка, на която Белград трябва да дава обяснения на собствения си народ.\" Според Рамич-Месихович, \"ако за тези 6 месеца целият шаблон и парадигмата на конфликтите се променят и има дори сантиметър напредък към разрешаване, това ще бъде исторически принос за българската външна политика\". Отвъд политиката панаирът в Мостар дава икономически перспективи, от каквито според изследователя София и Сараево се нуждаят. \"България е стар приятел на Босна и Херцеговина. За съжаление... има връзки с далечната история, но не много в близкото минало. В настоящето обаче въпросът не е толкова за нуждата от близки политически отношения, а за това, че нямаме динамични икономически отношения.\"", "date": "2018.04.09", "title": "Борисов отива в Мостар на среща за Косово с Вучич и вечеря с балкански лидери"}
{"url": "https://www.dnevnik.bg/skorost/2018/04/09/3159696_zaradi_ochakvaniia_trafik_dnes_se_spira_dvijenieto_na/", "text": "Заради очаквания интензивен трафик в последния ден от великденските празници ще бъде ограничено движението на камиони над 12 тона по автомагистралите и най-натоварените пътища. Забраната ще важи от 14 до 20 часа, съобщи Агенция \"Пътна инфраструктура\". Оттам напомнят шофьорите да карат внимателно и със съобразена скорост, да не предприемат резки маневри и да спазват въведените ограничения, сигнализацията и указанията на Пътна полиция. Ограничено ще е преминаването на камионите над 12 тона по следните участъци от републиканската мрежа: автомагистралите; път I-1 с. Ребърково - Ботевград, като движението се пренасочва по път II-16 Ребърково - Своге – София; път I-1 - етапна връзка на лот 2 на АМ \"Струма\" при Благоевград – ГКПП Кулата; път I-4 п. в. \"Коритна\" - Велико Търново – Шумен; път I-5 Русе - Велико Търново; път I-8 ГКПП Калотина – София; път I-9 Варна – Бургас; път II-18 Околовръстен път на град София; път II-99 Бургас - Царево. Забраната не важи за камионите, които превозват бързоразвалящи се храни и товари на температурен режим, живи животни и опасни товари (ADR). За улеснение на трафика през Владая от 10 до 20 ч. днес ще има две ленти за прибиращите се към София. От 14 ч. до 20 ч. на магистрала \"Люлин\" в участъка от км 9+350 до км 10+875 ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Алтернативният маршрут за тежкотоварни автомобили до 12 тона е по път I-1 от пътен възел Драгичево – Владая – София и обратно, а за леки автомобили по път III-1801 Перник - Мало Бучино - Суходол и обратно.", "date": "2018.04.09", "title": "Заради очаквания трафик днес се спира движението на камиони по основните пътища"}
{"url": "https://www.dnevnik.bg/sport/2018/04/09/3159842_belgiiski_koloezdach_zagina_sled_sustezanieto/", "text": "Колоездачът Майкъл Голартс, който падна тежко и получи сърдечен удар по време на състезанието  Париж-Рубе , е починал. Състезателят на \"Веранда Вилем Крелан\" беше откаран в болница с хеликоптер, но от тима му съобщиха, че лекарите не са се преборили за живота му. Голартс, който е само на 23 години и е за втора година при професионалистите, падна на 109-ия километър, като живото предаване показа единствено, че лежи на шосето. Според френската телевизия France 3 медицинският екип на състезанието му е направил сърдечен масаж на място, след като колоездачът не е имал сърдечна дейност. Веднага е бил изпратен и хеликоптер, който да го откара в болницата в Лил. \"С невъобразима тъга трябва да съобщим за смъртта на нашия състезател и приятел Майкъл Голартс. Той напусна този свят в неделя вечер в 22.40 часа в болницата в Лил, в присъствието на своето семейство и най-близките си. Майкъл получи сърдечен удар и всички лекарски опити не дадоха резултат\", съобщиха от отбора му около полунощ. Голартс получи шанс да кара пълна кампания в пролетните класики, където се отчете с три влизания в Топ 20 – беше девети в класиката \"Йохан Мусеув\" и 20-и в Трите дни на Де Пан и Кюрне-Брюксел-Кюрне. Смъртта на белгийския колоездач помрачи  победата на Петер Саган , който триумфира за пръв път в Ада на Севера. След разпространението на новината за Голартс целият колоездачен свят изказа съболезнования. Това е първият смъртен случай в професионалното колоездене след 27 март 2016 г., когато в еднодневното състезание Гент-Вевелгем загина французинът Антоан Демоате. Колоездачът на \"Ванти-Груп Гобер\" падна при спускане от изкачването Кемелберг, след което беше ударен от един от съдийските мотоциклети и почина по-късно от раните си в болницата в Ипр.", "date": "2018.04.09", "title": "Белгийски колоездач почина след тежко падане в състезанието Париж-Рубе"}
{"url": "https://www.dnevnik.bg/sviat/2018/04/09/3159083_shte_vliazat_li_cipras_i_zaev_v_pregovorite_za_imeto/", "text": "За пореден път през последните няколко месеца външните министри на Македония и Гърция, Никола Димитров и Никос Коциас, вероятно ще се срещнат в Охрид този четвъртък, съобщават източници от гръцките власти, цитирани от електронното издание МКД. Очаква се Коциас да започне \"минибалканско турне\" според кореспондента на агенция МИА в Атина, като обиколката може да включва Белград, Охрид и Прищина. Ако срещата в македонския град се потвърди, това би било третият път, в който двамата първи дипломати се срещат за по-малко от месец. Новите им разговори идват на фона на информация за застой в преговорите за името на Македония. Диалогът беше подновен в края на миналата година, а същинските преговори - през февруари, под егидата на специалния пратеник на ООН. Коциас и Димитров обаче се срещат и на двустранно ниво, а разговорите им зачестиха, откакто се очерта същинският препъникамък в спора - дали е нужно да се промени и македонската конституция. Истинското развитие обаче би било преминаването на диалога на ниво премиери при достатъчно голям напредък. Премиерите Алексис Ципрас и Зоран Заев, когато се срещнаха през януари и се договориза за първи отстъпки по темата, \"повериха\" преговорите на външните си министри вместо на дотогавашните дипломати Адамантиос Василакис и Васко Наумовски. За възможността Заев и Ципрас да поемат преговорите напълно в свои ръце обаче заговори лидерът на гръцката партия \"Реката\", Ставрос Теодоракис, след среща с Коциас. По думите на Теодоракис - който беше сред няколкото лидери, информирани от Коциас за хода на преговорите - тази възможност се разглежда от властите в Атина. От гръцкото правителство обаче нямаше официален коментар.", "date": "2018.04.09", "title": "Ще влязат ли Ципрас и Заев в преговорите за името на Македония"}
{"url": "https://www.dnevnik.bg/bulgaria/2018/04/09/3159694_putuvashtiiat_gotvach/", "text": "Хората, които се интересуват от всички аспекти на готвенето - от конкретни рецепти до това как изглежда животът на професионалните шефове, знаят, че последните прекарват дълги и тежки часове в кухнята и работата им далеч не се изчерпва със заслужената слава, светлината на прожекторите и красиво оформените ястия. За Том Халпин пък готвенето е начин да пътува по света. Австралийският шеф-готвач тъкмо така започва кариерата си, която в момента е достигнала до Москва, а в края на март заедно с участници и победители в българското издание на \"Мастър шеф\" (Божана Кацарова през 2017 г. и Севда Димитрова през 2016 г.) приготвиха вечери за гурме ценители в София. Желаещите да се гмурнат дълбоко в дебрите на кухнята имаха възможност да посетят и майсторски класове. От Австралия до Москва Том Халпин учи и започва работа в първия ресторант в Австралия. Пред \"Дневник\" разказа, че изобщо не се е насочил към кухнята като професия, защото изведнъж се е влюбил в готвенето. Установил обаче в тийнейджърските си години, че през деня може да се отдаде на любимите си занимания - сърф или сноуборд, а вечер да готви в някоя кухня по света. Бързо разбрал, че това съвсем не е лека работа, но много му харесвало, че се работи в екип. Отрича майка му, колкото и добра да а в кухнята, да е имала някакво влияние за избора на кариера. Даже доскоро изобщо никога не е готвел вкъщи. Нужна ли е диплома  Според Том Халпин, ако не се стремиш към високите върхове в готвенето и започнеш работа в по-непретенциозно място, изобщо не се налага да готвиш в готварско училище. \"Най-много съм научил от работата в кухнята\", казва той. В същото време обаче, ако искаш да развиваш възможностите си и да достигаш свои върхове в готвенето, тогава е добре първо да си минал през професионално обучение. Явно този стремеж го отвежда първо към един от най-добрите австралийски ресторанти Becasse, където изучава тънкостите на френската кухня. През 2010 г. започва в смятания за най-добрия ресторант в света - Noma в Копенхаген. Там остава да работи 4 г. за Рене Реджепи. Страстта към пътуването му обаче не му позволява повече да остане в тази макар и престижна кухня. Пътят го отвежда в Банкок, където печели местната версия на телевизионното предаване Iron Chef. Завръща се в Австралия, за да отвори с приятеля си от Noma Сам Милър свой ресторант - Silvereye. Запознай се с продуктите Едно от съвременните клишета, разгласявани от топ готвачите, е :Мисли локално, готви глобално. С други думи, новата вълна в кухнята е да се ползват колкото се може повече местни продукти, а не основно такива, които се доставят от далечни дестинации. Дали е възможно пълното посвещение на местните съставки? Според Том Халпин това е напълно възможно. На това смята да основе и храната в ресторанта си в Москва, чието отваряне е насрочено за май. Смята да покаже на клиентите си от Русия своята трансформация на добре познатите им храни. В следващите няколко години смята да остане в Москва, където освен потенциала на пазара го води и тайнствено дамско присъствие. За него говори така, че човек не може да е сигурно дали сериозно говори или се шегува. Едно се знае, че след някоя и друга година ще се премести на ново място. Принос за увереността, че навсякъде ще успее, му дава опитът в Noma. Както сам го описва, това е място, което непрекъснато те подлага на предизвикателства, учи те непрекъснато да се развиваш и да вървиш напред. Храната да говори за себе си Противно на очакването, че след като досега се е стремял непрекъснато да е по гребена на вълната, ще предлага храна, която не можеш да познаеш, като я опиташ, Том обяснява, че неговият стил в готвенето е придържане към простотата. Когато опиташ едно ястие, да усещаш онова, което то ти казва, а не да е претрупано, като са използвани твърде много съставки и техники. Въпросът е да използваш добри продукти и да ги оставиш да говорят сами за себе си, обобщава той.", "date": "2018.04.09", "title": "Пътуващият готвач"}
{"url": "https://www.dnevnik.bg/sport/2018/04/09/3159848_ferari_poluchi_globa_50_hiliadi_evro_zaradi/", "text": "Комисарите в  Гран при на Бахрейн  наложиха глоба от 50 хиляди евро след инцидента в гаража на \"Ферари\". При второто си влизане в бокса Кими Райконен тръгна по-рано и удари един от своите механици, който получи тежка контузия. От екипа потвърдиха, че механикът, който отговаря за задна дясна гума има двойна фрактура на крака – счупени тибия и фибула. \"На пистата Себастиан имаше тежка битка с Ботас от \"Мерцедес\", но в бокса ни стана неприятен инцидент. Победата е за теб, Франческо, чакаме те възможно най-бързо отново на пистата\", написаха от отбора. Наказанието за скудерията е за създаване на опасна ситуация, която води до контузии. Това е втори проблем за отбора, след като и  по време на свободните тренировки  Райконен имаше затруднения при тренировъчно спиране. Иначе след инцидента с механика си финландецът трябваше да се откаже от състезанието, след като гумата не беше добре закрепена. \"Не знам какво стана, светна зеления светофар и тръгнах, това е моята работа. Надявам се да няма нищо сериозно с него (механика)\", лаконичен беше Райконен след състезанието.", "date": "2018.04.09", "title": "\"Ферари\" получи глоба 50 хиляди евро заради контузения си механик"}
{"url": "https://www.dnevnik.bg/sviat/2018/04/09/3159851_siriia_suobshti_za_raketen_udar_po_neina_baza_ima/", "text": "Сирийската държавна телевизия съобщи за загинали и ранени след ракетен удар по нейна военновъздушна база. В репортажа се казва, че за атаката са подозирани САЩ, но Пентагонът обяви, че в момента не провежда никакви подобни операции. Журналисти потърсиха коментар от Израел, но правителственият говорител отказа да направи изявление по случая. Според телевизията е атакувана база \"Тиас\" край Хомс в централната част на Западна Сирия, известна като Т-4. \"Ройтерс\" обяснява, че тя е близо и до Палмира, и до основна база на подкрепяните от Иран шиитски милиции от иранци и ливанци. Районът е от стратегическа важност, включително защото наблизо са основните газови полета на Сирия. Летището бе под контрола на \"Ислямска държава\" до миналата година, когато с руска помощ сирийската армия си го върна. Анализатори, цитирани от \"Ройтерс\", казват, че на Т-4 има значителен руски контингент и че от базата редовно излитат самолети за бомбардировки срещу противниците на Башар ал Асад. Военен източник от Сирия, цитиран от телевизията в Дамаск, твърди за свалени 8 ракети. Базираната в Лондон организация Сирийска обсерватория за правата на човека, казва, че поне 14 души са убити във въздушния удар, включително чужденци, но няма независимо потвърждение на това. Преди година САЩ атакуваха военновъздушна база в Сирия, от която твърдят, че е била извършена атака с химическо оръжие. След съобщенията от уикенда за десетки загинали от газова атака в град Дума на 7 април президентът Доналд Тръмп се закани, че \"животното Асад\" ще плати висока цена, а съветник на Белия дом не изключи употребата на военна сила. В понеделник Елисейският дворец в Париж съобщи, че в телефоен разговор президентите Еманюел Макрон и Доналд Тръмп са разменили информация, която потвърждава, че в Дума е извършено нападение с химическо оръжие и че се полагат всички усилия да се установи кой е отговорен. Вниманието за днешната бомбардировка се насочва към Израел, защото страната неведнъж е атакувала в Сирия обекти и конвои, за които смята, че се използват от Иран за снабдяване на \"Хизбула\" в Ливан с по-модерно оръжие за удари по израелски цели. От Израел са заявявали, че в базата Т-4 сирийците са оставили Иран да изгради комплекс за въоръжаване на \"Хизбула\" и че оттук е изпратен ирански дрон, свален над Северен Израел през февруари.", "date": "2018.04.09", "title": "Сирия съобщи за ракетен удар по нейна база, има загинали"}
{"url": "https://www.dnevnik.bg/sviat/2018/04/09/3159855_osnovnata_kompaniia_na_sankcioniraniia_deripaska_ruhna/", "text": "Руски алуминий\", или Rusal - основната компания на руския олигарх Олег Дерипаска, изгуби почти половината от капиталовата си оценка на борсата в Хонконг още в първия работен ден, след като той и бизнесът му бяха санкционирани от САЩ. Преди началото на търговията компанията обясни в специално изявление какви точно мерки са наложени срещу нея и предупреди, че мерките на Вашингтон може да доведат до техническо спиране на погасяването на поети задължения по кредити. Започва оценка на заплахата от подобен вариант, а годишният отчет на \"Русал\" се отлага за неопределено време. Това предизвика паническо бягство на инвеститорите от акциите на Rusal и до момента те са се обезценили с над 47%. Това се равнява на загуба от почти 4 млрд. долара от капиталовата оценка, и то след като вече компанията се обезцени с около 20% веднага след новината за новите санкции, разпространена след края на търговския ден. От Rusal заявяват, че в момента изпълнява всичките си кредитни и финансови задължения, включително за погасяване на дългове и възнамерява да продължи да ги спазва \"в съответствие с правните и нормативни изисквания\". Но решението на финансовото министерство по първоначални оценки \"с голяма степен на вероятност може да окаже неблагоприятно развитие върху бизнеса и перспективата на групата компании\". САЩ изрично посочиха три компании на Дерипаска, включително \"Базовый элемент\" (Basic Element Limited или BasEl) r En+ Group, както и лично милиардера. Активите на Rusal America Corp. - американското дружество на Rusal, се замразяват, а акциите на Rusal и En+ ще трябва в САЩ да бъдат изключени от борсата. На всички американски юридически и физически лица се забранява да правят бизнес с Дерипаска, трите негови корпорации и компаниите, в които има над 50% участие. Това трябва да стане факт до 5 юни - срок, в който трябва да бъдат приключени всички действащи взаимоотношения. Американците ще трябва да напуснат и работните си места в компаниите на олигарха. Освен това САЩ предупреждават, че компании и лица от други държави, които продължават да имат делови отношения с Дерипаска и бизнеса му, рискуват да изгубят достъпа до американския пазар и финансова система. Rusal е един от най-големите производители на алуминий и алуминиеви продукти в света и анализатори очакват сега цените на тези стоки да се повишат. Близо една пета от продукцията на Rusal се реализира в САЩ.", "date": "2018.04.09", "title": "Основната компания на санкционирания Дерипаска рухна на борсата и обяви опасност от фалит"}
{"url": "https://www.dnevnik.bg/sport/2018/04/09/3159877_pet_otbora_produljavat_bitkata_za_miasto_v_pleiofite/", "text": "Ню Орлиънс хорнетс\", \"Сан Антонио спърс\", \"Оклахома сити тъндър\", \"Минесота тимбъруулвс\" и \"Денвър нъгетс\" ще се борят за последните четири места в плейофите на Националната баскетболна асоциация (НБА). През изминалата нощ \"Юта джаз\" спечели безпроблемна победа със 112:97 при гостуването на \"Лос Анджелис лейкърс\" и стана 12-ият отбор, който се класира за директните елиминации. Новобранецът Донован Мичъл отново беше най-резултатен за \"джазмените\" с 28 точки, към които добави девет борби и осем асистенции. Джо Ингълс също изигра страхотен мач, като вкара девет от 12-те си стрелби от игра и завърши с 22 точки, десет асистенции и четири борби. Джей Краудър и Ройс О'Нийл се включиха солидно от пейката съответно с 18 и 15 точки. За \"Лейкърс\" най-силно се представиха Джо Харт с 25 точки, Тайлър Енис с 22 точки и Джулиъс Рандъл със 17 точки. \"Юта\" записа пети последователен успех и общи 47-и от 80 мача. \"Джазмените\" се присъединиха към \"Хюстън рокетс\", \"Голдън стейт уориърс\" и \"Портланд трейл блейзърс\", които вече си осигуриха място в плейофите на Западната конференция. \"Ракетите\", които имат 64 победи в 80 двубоя, ще завършат с най-добри показатели в редовния сезон и ще имат домакинско предимство до края на директните елиминации. \"Войните\", които преследват трета титла в последните четири години, са твърдо втори в конференцията с 58 спечелени и 23 загубени срещи. \"Портланд\" (48-32) може да загуби третото място само от \"Юта\" (47-33). За останалите позиции в плейофите битката е изключително оспорвана, като \"Ню Орлиънс\", \"Сан Антонио\" и \"Оклахома сити\" имат по 46 победи и 34 загуби, а \"Минесота\" и \"Денвър\" - по 45 победи и 35 загуби. Тези пет отбора имат да изиграят по две срещи до края на редовния сезон, който приключва на 12 април. На изток и осемте участника в плейофите бяха излъчени още в средата на миналата седмица. \"Торонто раптърс\" (58-22) спечели редовния сезон в конференцията, \"Бостън селтикс\" (54-26) ще стартира елиминациите от втора позиция, а \"Филаделфия 76\" (50-30) и \"Кливланд кавалиърс\" (49-31) ще си оспорват третото място. \"Филаделфия\" надигра \"Далас маверикс\" със 109:97 и записа 14-а поредна победа. \"Сиксърс\" изравни клубния си рекорд за най-голяма победна серия, поставен през 1983 г., когато отборът спечели последната си титла. \"Филаделфия\" си гарантира, че ще завърши редовния сезон в топ 4 и достигна границата от 50 победи за пръв път от 2000-2001 г., когато воденият от Алън Айвърсън състав достигна до финалите на НБА. \"Индиана пейсърс\" (48-33) ще завърши пети в Източната конференция, а \"Маями хийт\" (43-37), \"Милуоки бъкс\" (43-37) и \"Вашингтон уизърдс\" (42-38) ще си разпределят местата от шесто до осмо. Всички резултати от деня \"Шарлот хорнетс\" - \"Индиана пейсърс\" 117:123 \"Филаделфия 76\" - \"Далас маверикс\" 109:97 \"Бостън селтикс\" - \"Атланта хоукс\" 106:112 \"Мемфис гризлис\" - \"Детройт пистънс\" 130:117 \"Торонто рапърс\" - \"Орландо меджик\" 112:101 \"Лос Анджелис лейкърс\" - \"Юта джаз\" 97:112 \"Финикс сънс\" - \"Голдън стейт уориърс\" 100:117", "date": "2018.04.09", "title": "Пет отбора продължават битката за място в плейофите на НБА"}
{"url": "https://www.dnevnik.bg/razvlechenie/2018/04/09/3159876_video_purviiat_treilur_na_filma_za_han_solo_ot/", "text": "Официалният трейлър на самостоятелния филм за Хан Соло от вселената на \"Междузвездни войни\" е вече факт. Той разказва предисторията на героя и в ролята, която обичайно изпълнява Харисън Форд, е младият актьор Олдън Еренрайх. Освен спътника му Чубака на кадрите се вижда и друг познат образ - Ландо Калрисиян (Доналд Глоувър), комарджията и контрабандистът от \"Империята отвръща на удара\", с когото Соло има сложно минало. Уди Харелсън, Емилия Кларк, Танди Нютън и Пол Бетани са сред другите актьори във филма, който тръгва по кината на 25 май. Режисьор е Рон Хауърд, който замени първоначално избраните Фил Лорд и Крис Милър. Тези дни почитателите на \"Междузвездни войни\" научиха и друга изненада - \"Соло: История от \"Междузвездни войни\" ще направи премиерата си в рамките на престижния фестивал в Кан. Иначе в клипа Соло е показан като междузвезден каубой и любител на високите скорости, а много от екшън сцените се развиват на твърда земя - из пустини, задимени барове и влакове, носещи се по заснежени планини. Зрителите ще разберат и как Соло се сдобива с легендарния си кораб, \"бракмата\" \"Хилядолетният сокол\", с който спасява галактиката в серии III, IV и V. \"Соло: История от Междузвездни войни\" е част от поредица самостоятелни филми, които \"Дисни\" пуска паралелно на голямата поредица. Първият от тях беше Rogue One.", "date": "2018.04.09", "title": "Видео: Официалният трейлър на филма за Хан Соло от \"Междузвездни войни\""}
{"url": "https://www.dnevnik.bg/bulgaria/2018/04/09/3159882_mnozinstvoto_ot_bulgarite_podkrepiali_drastichno/", "text": "Осемдесет и три цяло и пет процента от българите подкрепят намерението на Министерството на регионалното развитие и благоустройството (МРРБ) да се повишат драстично глобите за кражба на вода, предава БТА, цитирайки ведомството. Това показва национално представително проучване на общественото мнение за основните политики на министерството, извършено от \"Екзакта рисърч груп\" сред 1500 българи в 98 населени места в периода февруари-март 2018 г., съобщиха от пресцентъра на МРРБ. Наскоро министърът на регионалното развитие и благоустройството Николай Нанков обяви, че санкциите за потребителите, които са се присъединили незаконно към мрежата или не плащат сметките си, ще бъдат увеличени пет пъти. Това ще стане с нов закон за ВиК. За тези, които не плащат и откажат да им бъде монтиран водомер, ще се предвиди възможността да бъдат изключвани от мрежата. За да се обезпечи достъпът им до вода, ще бъдат осигурени алтернативни възможности - чрез обществени водоизточници. Качеството на водата е основен проблем Проблемът с кражбите е от голяма обществена значимост и за потребителите. На въпрос \"Кой според вас е основният проблем на ВиК услугите\" 22.7% посочват качеството на водата, 21.8% - уличните течове, а 16.7% - кражбите на вода. Проучването показва още, че българите имат високо съзнание за значението на водата. 99.2% от запитаните я считат за ценен природен ресурс. В същото време 41.6% от участниците в допитването не са готови да плащат по-висока цена от сегашната. Други 36.2% са съгласни да приемат поскъпване на услугата, ако се подобри качеството, а 27.7% ще приемат повишение, за да се осигури по-добро пречистване с цел опазване на околната среда. 24.1% са съгласни да има вдигане на цената, за да няма прекъсване на водоснабдяването. Повече от половината анкетирани са доволни от качеството на ВиК услугите 62.5% от участниците в анкетата са доволни от качеството на обслужването от страна на ВиК операторите. 42.5% от българите оценяват нивото на предоставяните ВиК услуги като добро, 17.9% - като много добро, а 5.9% - като отлично, 11.1% са недоволни. По отношение на другите показатели 77.7% смятат, че налягането в тръбите е добро, а 17.7% изразяват неодобрение. 59.2% харесват вкуса на водата, а 60.5% са доволни от нейния цвят и мътност. Хората обаче нямат достатъчно информация за ВиК мрежата на България. 92% например не знаят, че общата дължина на тръбите е над 90 000 км, или колкото 240 магистрали като \"Тракия\", които трябва да се поддържат в изправност денонощно, 365 дни в годината. Повече от половината от запитаните (54.3%) знаят, че България е много богата на минерални води, но не и на такива, годни за постоянно пиене. В същото време 45.7% от анкетираните не са наясно, че страната ни не е особено богата на питейна вода.", "date": "2018.04.09", "title": "Мнозинството българи подкрепят драстичното увеличение на глобите за кражба на вода"}
{"url": "https://www.dnevnik.bg/bulgaria/2018/04/09/3159885_rekorden_broi_pacienti_sa_potursili_pomosht_v_pirogov/", "text": "Рекорден за последните 4 години брой пациенти са потърсили помощ в спешното отделение на \"Пирогов\" по празниците, съобщиха от лечебното заведение. Пострадалите са били над 1840, или с близо 400 повече от обичайното. Ръст на пациентите има и в детското спешно отделение. Медиците са приели 474 деца, с близо 130 повече, отколкото преди четири години. 41 от тях са посрещнали Великден в \"Пирогов\". През противошокови зали – за възрастни и за деца, са преминали близо 30 много тежки случая, които изискват високоспециализирана грижа. В реанимация са влезли 50 души, 4 от които са деца. Освен на пациенти от района на София в \"Пирогов\" са приели и над 50 тежко пострадали от други части на страната, тъй като само институтът има капацитет да ги лекува. Традиционно натоварени са били травматологичният, неврохирургичният, токсикологичният и хирургичният кабинет, където са постъпили пострадали от пътнотранспортни произшествия и хора с височинни травми. От \"Пирогов\" отбелязват, че са се увеличили и даренията на книги за пацинетите на детските хирургия и травматологията.", "date": "2018.04.09", "title": "Рекорден брой пациенти са потърсили помощ в \"Пирогов\" по празниците"}
{"url": "https://www.dnevnik.bg/bulgaria/2018/04/09/3159888_telefonen_izmamnik_uspial_da_otmukne_ot_jertvite_si/", "text": "Рекордната сума от общо 53 402 лв. за период от десет дни е успял да прибере задържаният от служителите на Районно управление – Камено, 57-годишен мъж от Бургас. Той е бил арестуван за телефонна измама на 78-годишна жена от с. Равнец, съобщиха от МВР. Мъжът е измамил възрастната жена на 28 март по класическата схема за оказване на съдействие на полицията за залавяне на телефонни измамници. Пенсионерката дала на криминално проявения сумата от 10 500 лева, след което той бил задържан. При разследването криминалистите са установили, че задържаният е извършил още шест подобни измами. Първото такова престъпление е направено на 19 март, а последното – на 30 март. Измамите са извършени в различни градове в страната. Арестуваният е направил пълни самопризнания. Той е задържан под домашен арест.", "date": "2018.04.09", "title": "Телефонен измамник успял да отмъкне от жертвите си над 53 хил. лв. за 10 дни"}
{"url": "https://www.dnevnik.bg/video/2018/04/10/3158997_bolest_li_e_proletnata_umora_video/", "text": "Пролет е и както всяка година по това време мнозина се чувстват уморени, отпаднали и раздразнителни. Милиони хора по света страдат от пролетна умора и търсят лек. На какво се дължи състоянието им и как може да бъде преодоляно - вижте във видеото. Още видео от рубриката \"С две думи\" -  тук.", "date": "2018.04.09", "title": "Болест ли е пролетната умора"}
{"url": "https://www.dnevnik.bg/sport/2018/04/09/3159889_grigor_dimitrov_shte_zapochne_sezona_na_klei_ot_petoto/", "text": "Григор Димитров ще започне сезона на червени кортове от петото място в световната ранглиста. Българският тенисист запазва позиция при обновяването на класацията в понеделник, като има 4635 точки. Димитров изостава с 290 точки от четвъртия Александър Зверев и с 350 точки от третия Марин Чилич. Роджър Федерер, който  пропуска целия сезона на клей , е втори с 8670. Рафаел Надал има 100 точки повече и оглавява ранглистата за втора поредна и общо 169-а седмица в кариерата си. В челната десетка не настъпиха никакви промени. Хуан Мартин дел Потро е пети с 4470 точки, следван от Доминик Тийм с 3665, Кевин Андерсън с 3390, Джон Иснър с 3125 и Давид Гофен с 3110. Сезонът на червени кортове започва тази седмица с турнирите от категория \"АТП 250\" в Хюстън и Маракеш. Единственият тенисист от топ 10, който ще участва в тях, е Иснър. Американецът ще играе на родна земя и трябва да спечели един мач, за да запази деветото място. Ако вдигне титлата, той ще се доближи на 60 точки от Андерсън преди големите турнири на клей. Освен него в Хюстън ще играят другите двама водещи тенисисти от САЩ - Сам Куери и Джак Сок, както и Ник Кириос. Шампионът от 2017 г. Стив Джонсън ще защитава титлата си, а останалите поставени в основната схема са Фернандо Вердаско, Райън Харисън и Тенис Сандгрен. В Маракеш водач в схемата е испанецът Алберт Рамос. Другите поставени са Кайл Едмънд, Филип Колшрайбер, Ришар Гаске, Робин Хаазе, Беноа Пер, Александър Долгополов и Миша Зверев. Същинската част от сезона на червени кортове започва в понеделник с турнира от сериите \"Мастърс 1000\" в Монте Карло. Димитров е заявил участие в него, както и в другите четири големи състезания на клей - \"АТП 500\" в Барселона, мастърсите в Мадрид и Рим и \"Ролан Гарос\". Българският тенисист има да защитава само 200 точки за целия сезон на червени кортове. През 2017 г. той отпадна още на старта в Маракеш, Монте Карло и Рим, а в Мадрид и \"Ролан Гарос\" беше елиминиран в третия кръг.", "date": "2018.04.09", "title": "Григор Димитров ще започне сезона на клей от петото място в света"}
{"url": "https://www.dnevnik.bg/sviat/2018/04/09/3159881_rusiia_i_siriia_obviniha_izrael_za_raketniia_udar_po/", "text": "Руското министерство на отбраната и сирийски държавни медии обвиниха израелските военновъздушни сили за ракетното нападение срещу сирийска база край Хомс, съобщиха руски издания и \"Ройтерс\". Тази сутрин режимът на сирийския президент Башар Асад съобщи, че база \"Тиас\" в централната част на Западна Сирия  е била атакувана , като най-вероятно Съединените щати са отговорни. Пентагонът отрече часове след като американският президент  Доналд Тръмп обеща , че за подкрепяните от Русия действия в Сирия ще има \"висока цена\" заради съобщенията за химическа атака в град Дума, убила десетки според местни източници. По-късно и френските власти обявиха, че силите им не са отговорни за въздушния удар.  Преди година  по това време беше американското ракетно нападение по сирийската база \"Шайрат\" заради  химическата атака в град \"Хан Шейхун\" , за която САЩ, редица европейски държави и Турция обвиниха Асад. Според Дамаск и Москва твърденията  за химическа атака  са \"изфабрикувани\", за да спрат офанзивата на Сирийската арабска армия и руската бойна авиация в територията, която години беше владяна от бунтовници. По-късно днес Съветът за сигурност на ООН ще се събере, за да обсъди ситуацията. По-късно сирийската държавна телевизия заговори за \"израелска агресия\", като цитира военен източник, според когото бойни самолети F-15 са извършили нападението. Същият събеседник, чиито думи предава агенция САНА, казва, че \"няколко ракети\" са били изстреляни, докато изтребителите преминавали \"над ливанска земя\". Руското министерство говори за два самолета, изстреляли осем ракети, от които противовъздушната отбрана успяла да свали пет. Подобни обвинения са рядкост от Москва, макар  Израел да засили активността си  в Западна Сирия в последните месеци. Без коментар Базата край Хомс, известна като T4, вече беше сред целите на  израелските удари през февруари  - най-големите в Сирия от 35 г. насам. Според Израел Революционната гвардия на Иран отдавна има присъствие в базата и я използва, за да доставя оръжия на сирийските сили и на ливанското движение \"Хизбула\". В средата на миналия месец началникът на Генералния щаб на Русия Валерий Герасимов каза, че в случай на заплаха за руски военни при удари в Сирия руските въоръжени сили ще предприемат \"ответни мерки\", припомня РБК. Според министерството обаче нито един руски гражданин не е пострадал при атаката. Според някои близкоизточни медии, а и според Сирийския център за наблюдение на човешките права загиналите са общо 14 души, сред които по неофициална информация има и ирански военнослужещи. Израел не коментира информацията, макар израелски медии вчера да цитираха представители на страната, според които е необходимо САЩ да вземат мерки заради атаката. Докато международните сили разменят реплики за въздушните удари и химическата атака, Москва обяви, че военните действия в Източна Гута - които станаха повод за напрежението - за момента са спрели. Причината е, че автобуси от района продължават да превозват няколко хиляди бойци от групировки, сражавали се срещу режима, и семействата им - общо около 50 хил. души. Ако информацията се потвърди, тя означава, че силите на Асад напълно са овладели Източна Гута след продължилата месеци офанзива.", "date": "2018.04.09", "title": "Русия и Сирия обвиниха Израел за ракетния удар по база край Хомс"}
{"url": "https://www.dnevnik.bg/photos/2018/04/09/3153400_fotogaleriia_jan-pol_belmondo_na_85_g/", "text": "Жан-Пол Белмондо е една от иконите на новата вълна във френското кино от 60-те години на миналия век. Роден е на 9 април 1933 г. и днес навършва 85 г. Нищо в живота му не предвещава успех - нещастно детство, разведени родители, безпаричие... но бъдещият символ на френското кино с радост се връща към детските си години и си спомня с умиление и щастлива усмивка за тях. Приликата му с много от известните холивудски величия е, че и той искал да бъде актьор още от малък.", "date": "2018.04.09", "title": "Фотогалерия: Жан-Пол Белмондо на 85 г."}
{"url": "https://www.dnevnik.bg/evropa/2018/04/09/3156638_mejdu_severa_i_juga_kak_brekzit_shte_uslojni_jivota_po/", "text": "Гордън Крокет не иска да последва съдбата на прапрадядо си, който започнал да обработва земя близо до най-северния край на Ирландия, преди да бъде издигната границата на острова, разказва \"Ройтерс\". Фермата на семейство Крокет била разделена на две, когато Ирландия получила независимост от Великобритания през 1921 г. и островът бил разделен. Преди това прапрадядото доял крави, но веднъж митничарите му казали: \"Това е последният път, когато прекарваш крави през границата\", разказва Гордън, който е пето поколение фермер. Подобно на много други покрай дългата 500 км граница, която е един от най-трудните въпроси в преговорите на Великобритания за напускане на Европейския съюз, фермата на семейство Крокет се намира в Република Ирландия и в Северна Ирландия едновременно. \"В момента няма реален проблем, можете свободно да преминавате през границата. Можем да я пресичаме шест или осем пъти на ден, казва фермерът. Ако има някаква пречка, тя би забавила ежедневната ни работа.\" Лондон и Дъблин обещават да запазят свободното движение на стоки. Но договарянето на практическо решение за след Брекзит  до момента се оказва трудно . На стотина километра по-далеч, в град Клоунис, Браян Адамсън има само лоши спомени за границата. Тя беше трансформирана от мирното споразумение от 1998 г. и от създаването на единния пазар на ЕС, който премахна бариерите пред търговията между държавите членки. \"Мразех да пресичам границата, защото беше голяма разправия, можехте да стоите там 10 минути или два часа. Ако не са ви харесали, са два часа\", разказва Адамсън, който се преместил от Дъблин преди 36 години и държал заведение в града по време на трите десетилетия насилие по границата. Нормален живот Краят на митническите проверки беше от ключово значение за създаването на икономика за целия остров. Скорошно проучване на Института за икономически и социални изследвания показа значително ниво на взаимна свързаност на веригата за доставки. Макар Северна Ирландия да търгува основно с останалата част на Великобритания, според изследването именно сложността на тази свързаност може да направи прекъсването на връзките толкова проблемно. По-малко от една на всеки пет ирландски фирми, участвали в анкетата, осъществява двупосочна презгранична търговия, но те са отговаряли за над 60% от износа към британската провинция и над 70% от вноса през 2015 г. За Сиймъс Маккуейд, който продава на едро автомобилни части в гаража си точно до северната граница, евентуалното налагане на мита след Брекзит ще означава, че ще трябва да създаде компания на 200 метра по-надолу по улицата, за да обслужва същите клиени. Премахването на граничните проверки помогна за съживяването на някои места по границата. Сред тях е Мълън, селище в южния окръг Монахан, чиято единствена улица завършва точно на границата със Северна Ирландия. Мостът, който го свързва със севера, бил взривен от службите за сигурност по време на размириците, за да спрат контрабандата и незаконните пресичания. Повечето хора напуснали. \"Когато се върнах, това място навяваше тъга. Селището беше запуснато\", казва Бренда Макгин, чието предприятие Busy Bee Ceramics е едно от малкото, които възстановяват живота в общността. По думите й сега мястото се е съживило. Подобно на многото хора, които просто искат нормалният живот да продължи, жителите на Мълън и на други градове се страхуват, че част от постигнатия през годините напредък може да бъде загубен, когато преговорите за Брекзит, засягащи ежедневието им, достигнат критична точка през следващите месеци.", "date": "2018.04.09", "title": "Между севера и юга: Как Брекзит ще усложни живота по ирландската граница"}
{"url": "https://www.dnevnik.bg/bulgaria/2018/04/09/3159970_bulgariia_i_rumuniia_shte_vlojat_milioni_za_kulturen/", "text": "Над 16 млн. евро ще бъдат инвестирани в Добричка област и в румънски общини по партньорски проекти в областта на културния туризъм, инфраструктурата и реакцията при бедствия и аварии, съобщи областният информационен център на българския град, цитиран от БТА. Средствата са одобрени от началото на годината по програмата за трансгранично сътрудничество \"Interreg V-A Румъния-България 2014-2020\". Десет инициативи на общини, институции и неправителствени организации получават подкрепа за подобряване на инфраструктурата, за културни форуми, за оборудване за реакция при критични ситуации и други. Шабла и румънската община Черна вода получават 1 494 000 евро за популяризиране на културата Хаманджия - първата цивилизация на Стара Европа, съществувала между 5500 и 4500 г. пр.н.е. в на териториите на двете държави. Ще бъдат направени подобрения за туристите на Големия остров в Дуранкулашкото езеро, където са открити артефакти, оставени от първото културно уседнало земеделско население в Европа. Ще бъдат изградени три наблюдателни площадки, ще бъде разширена пешеходната алея, ще бъде направено ново покритие на пещерния храм на Кибела, информират от общината. Добричката община и Хършова ще създадат общ Маршрут на културни събития и ще привличат туристи на събора \"Песни и танци от слънчева Добруджа\" край село Дебрене и на фестивал на традициите и занаятите в румънския град. В рамките на проекта с общ ресурс от 1 410 000 евро ще бъдат модернизирани читалищни сгради в селата Черна и Ловчанци и къщата на културата Carsium в Хършова. Генерал Тошево и Мурфатлар също ще развиват със съвместен проект културната инфраструктура, ще обновяват обекти от историческото наследство и ще ги оборудват с модерни съоръжения. Финансова подкрепа за общи инициативи получават и Балчик и Мангалия, българската неправителствена организация \"Еврика\" и община Констанца и други, посочват от областния информационен център.", "date": "2018.04.09", "title": "България и Румъния ще вложат милиони за културен туризъм в Добруджанския край"}
{"url": "https://www.dnevnik.bg/sviat/2018/04/09/3159982_dvoino_poveche_britanci_sa_vzeli_drugo_grajdanstvo_v/", "text": "Броят на британците, получили гражданство в друга страна от ЕС, е нараснал повече от двойно между 2015 и 2016 г., годината, в която Великобритания избра да напусне евросъюза. Това съобщиха \"Ройтерс\" и ДПА, цитирайки данни на \"Евростат\". През 2016 г. 6555 британци са взели гражданство в друга страна на ЕС - ръст от 165% спрямо 2015 г., когато този брой е бил 2478 души. Великобритания трябва да напусне ЕС през март 2019 г. Както Брюксел, така и Лондон обещават да защитят правата на чуждестранните граждани, но Брекзит породи несигурност за около милион британци, живеещите в други държави от евросъюза. Гражданите на ЕС могат да запазят първоначалния си паспорт, ако кандидатстват за друго гражданство в рамките на 28-членния съюз, припомня ДПА. През 2016 г. ЕС е дал гражданство на почти един милион души, най-много на мароканци, следвани от албанци, индийци, пакистанци и турци,  сочат данните на Евростат.", "date": "2018.04.09", "title": "Двойно повече британци са взели друго гражданство в ЕС в годината на Брекзит"}
{"url": "https://www.dnevnik.bg/evropa/2018/04/09/3159987_es_ima_nai-mnogo_novi_grajdani_ot_maroko_indiia_i/", "text": "Държавите от ЕС са предоставяли най-често гражданство на мароканци, албанци и индийци през 2016 г., съобщи Европейската комисия, цитирана от БТА. Данните са на Евростат. За разлика от тази обща тенденция през същата година България е предоставяла най-често гражданство на руснаци (30 на сто), украинци (17,1 на сто) и турци (8,9 на сто) - общо 1626 души. В ЕС гражданство през посочената година са получили общо 994 800 чужденци. От над 100 хиляди мароканци, получили европейско гражданство, близо 90 на сто са придобили статут от Испания, Италия и Франция. Почти всички албанци (97 на сто) с европейски паспорти са получили документите си от Гърция и Италия. Индийци и пакистанци са с най-голям дял сред натурализираните от Великобритания. Измежду гражданите на държава от ЕС, получили паспорт от друга страна в общността, на челни места са поляците и румънците. За 2016 г. от близо 60 хиляди румънци с нови паспорти близо половината са получили гражданство от Италия. Сред поляците, сменили паспортите си (19 800), не се откроява ясно предпочитание към гражданство от определена друга държава от ЕС. От всички, придобили гражданство в държава от ЕС, една трета (32,5 на сто) са с произход от страна от общността, 29,6 на сто произхождат от държава от Африка, 20,9 - от Азия, а 15,2 на сто - от Америка, сочат данните.", "date": "2018.04.09", "title": "ЕС има най-много нови граждани от Мароко, Индия и Албания, в България - от Русия"}
{"url": "https://www.dnevnik.bg/bulgaria/2018/04/09/3159988_intenziven_e_trafikut_po_granicite_pikut_v_sofiia_shte/", "text": "Интензивен е трафикът на всички контролно-пропускателни пунктове в страната след четирите почивни дни, съобщи агенция \"Фокус\". По информация на \"Гранична полиция\" към 16 ч. най-големи струпвания на влизане има на ГКПП Кулата и Маказа, а на излизане - към Македония, Гърция и Румъния, предимно за товарни автомобили. И в днешния празничен ден по пътищата имаше инциденти. Катастрофа на пътя Монтана - Враца край Вършец взе три жертви, а четирима са приети в болница. Движението там вече е възстановено. Ограничено е движението на пътя Русе - Шумен край Разград, където сблъсък между ТИР и микробус взе още един живот. Верижна катастрофа затруднява и движението по главен път Е-79 при пътен възел ,,Симитли\" в посока Благоевград, но за щастие няма пострадали. Пътнотранспортно произшествие е станало между 95-ия и 93-ия километър на магистрала \"Тракия\" в посока София, като са възможни забавяния в участъка, съобщи МВР Пазарджик. В рамките на деня там са станали три леки катастрофи без пострадали, една от които верижна на главния път. Другите две са били вследствие на несъобразеното намаляване на скоростта от шофьори, проявили любопитство към първия инцидент. Шест екипа на КАТ \"Пътна полиция\" са разположени в пазарджишкия участък на автомагистрала \"Тракия\". От полицията апелират към водачите да се движат със съобразена скорост и да спазват необходимата дистанция. Колоните по пътищата ще се пренесат на входовете на София около 19.30 ч., съобщи пред агенцията началникът на \"Пътна полиция\" Тенчо Тенев. \"Приоритетно пускаме движението от Пловдив за София, на всички други останали входове на територията на София имаме наши патрулни екипи\", посочи той. Натоварено е още движението в района на Панчарево при разклона за Южната дъга в посока \"Младост\". \"Опитът ни последните няколко години показва, че освен през днешния ден хората през утрешния ще станат малко по-рано, за да влязат в София\", каза комисарят и увери, че и утре сутрин \"Пътна полиция\" ще има екипи на входните артерии на столицата.", "date": "2018.04.09", "title": "Интензивен е трафикът по границите, пикът в София ще настъпи в късния следобед"}
{"url": "https://www.dnevnik.bg/sport/2018/04/09/3159989_chetirikratniiat_olimpiiski_shampion_emil_hegle/", "text": "Четирикратният олимпийски шампион по биатлон Емил Хегле Свендсен продължи серията оттегляния на легендарни норвежци в зимните спортове. 32-годишният състезател обяви край на професионалната си кариера само седмица след като  това направи Краля на биатлона Оле Ейнар Бьорндален . В петък кариерата си прекрати и най-успешният спортист в историята на зимните олимпийски игри -  ски бегачката Марит Бьроген . Свендсен спечели две индивидуални олимпийски титли - в 20-те километра във Ванкувър през 2010 г. и в масовия старт на 15 километра в Сочи през 2014 г. Той има и два златни медала с щафетите - мъжката във Ванкувър и смесената в Сочи. С четири златни, три сребърни и един бронзов медал от олимпийски игри Свендсен е четвъртият най-успешен норвежец в зимните спортове след Бьорген, Бьорндален и Бьорн Дели, които имат по осем златни отличия. \"Взимането на това решение се оказа много по-трудно, отколкото си представях. Иска ми се да имах толкова голяма мотивация като Оле, но за съжаление нямам\", каза Свендсен на пресконференция. \"Исках да си дам малко време след олимпийския сезон, защото често усещах, че искрата може да се върне. За съжаление обаче не се върна\", допълни норвежкият биатлонист. Свендсен има 38 победи в Световната купа, което му отрежда четвъртото място във вечната класация след Бьорндален (95) и французите Мартен Фуркад (74) и Рафаел Поаре (44). 32-годишният норвежец дебютира в Световната купа през 2005 г. след четири световни титли при младежите. Той спечели големия кристален глобус през сезон 2009-2010 и има още четири световни купи в отделните дисциплини. При десетте си участия в световни първенства при мъжете Свендсен завоюва 12 златни и общо 21 медала. Формата му в последните две години беше далеч от нивото, което показваше преди това, но въпреки това успя да спечели три медала в Пьонгчанг - бронз в масовия старт и сребърни отличия в мъжката и смесената щафета.", "date": "2018.04.09", "title": "Четирикратният олимпийски шампион Емил Хегле Свендсен се оттегли от биатлона"}
{"url": "https://www.dnevnik.bg/zelen/2018/04/09/3159992_avstraliia_spria_tovaren_korab_s_50_000_jivi_ovce_sled/", "text": "Товарен кораб, който е трябвало да транспортира над 50 000 живи овце от Австралия до Близкия изток, бе спрян преди да отплава. Причината бе разпространено видео, на което се виждат плачевните условия за животните на борда, предаде \"Франс прес\", цитирана от БТА. Видеоматериалът е заснет на борда на товарния кораб \"Ауаси експрес\", плаващ под панамски флаг, по време на пет пътувания миналата година между Австралия и Катар, Кувейт и Оман. Той бе разпространен от асоциацията \"Австралийски животни\". Шокиращите кадри показват животни, които които агонизират в екскрементите си и не могат да дишат в малките пространства, които не се проветряват. Екипажът изхвърля десетки трупове зад борда. Овцете са били натъпкани зад заграждения на 10-те нива на кораба, принудени да стоят прави три седмици в непоносима горещина. \"Те умираха пред очите ни\", заяви Фейсал Улах, служител на кораба от Пакистан, който е направил видеата. \"Едно след друго, тези животни сякаш бяха хвърляни в пещ\", обясни той пред австралийски телевизионен канал. Австралийските власти, отговарящи за морската сигурност (АМСА), потвърдиха днес, че хиляди овце са загинали.\"Ауаси експрес\", който тази седмица трябваше да отплава от Австралия вероятно за Катар и Кувейт, бе задържан от АМСА, установила обезпокоителна липса на условие за проветряване в някои ограждения. Всяка година Австралия изнася живи животни за над 800 милиона австралийски долара (500 милиона евро). Това е доходоносен сектор, който понася все повече критики от защитниците на животни. През 2013 г. Австралия спря за няколко месеца износа на живи животни за Египет, след като бяха разпространени видеоматериали за лошо отношение към превозвани крави, припомня АФП.", "date": "2018.04.09", "title": "Австралия спря товарен кораб с 50 000 живи овце след скандалeн клип за условията на борда"}
{"url": "https://www.dnevnik.bg/sviat/2018/04/09/3159995_vuzdushnite_udari_v_siriia_sa_naneseni_ot_izrael/", "text": "Американски представители заявиха пред местната телевизия Ен Би Си, че  ударът по военно летище в сирийската провинция Хомс  е нанесен от Израел. Според цитираните източници САЩ са били уведомени предварително за удара, съобщава БТА. Атаката е била извършена сутринта срещу военното летище Т-4 в Хомс. Според Сирийския център за наблюдение правата на човека при удара са убити 14 души. Сред убитите има трима иранци. Сирийската информационна агенция САНА съобщи, като се позова на военен източник, че при удара има убити и ранени военнослужещи. По думите му израелски изтребители са изстреляли няколко ракети по военното летище от въздушното пространство на Ливан. Израелски генерал изказа мнение, че ударът, който не е потвърден официално от Израел, е свързан със съобщенията за  използване на химически оръжия от сирийската армия  в Източна Гута. Бившият командващ на израелските военновъздушни сили Ейтан бен Елияху косвено призна, че атаката срещу военното летище в Хомс е извършена от Израел. \"Не се съмнявам, че има връзка между тази атака и използването на отровни вещества в град Дума\", каза той. Според него Израел се опитва да не допусне концентрация на ирански сили в района.", "date": "2018.04.09", "title": "Въздушните удари в Сирия са нанесени от Израел, твърдят американски представители"}
{"url": "https://www.dnevnik.bg/sport/2018/04/09/3159999_etur_specheli_purva_pobeda_pri_krasimir_balukov/", "text": "Етър\" спечели първа победа под ръководството на Красимир Балъков. Тимът от Велико Търново спечели с 2:1 у дома срещу \"Дунав\" (Русе) и се измъкна от последното място в група Б на плейофите за оставане в Първа лига. Новакът в елита събра 24 точки и изпревари с две днешния си съперник. \"Септември\" (София) и \"Локомотив\" (Пловдив), които се срещат в 20.00 ч. в последния мач от 28-ия кръг, заемат първите две места в групата съответно с 34 и 32 точки. В седмия с Балъков като главен мениджър \"Етър\" сложи край на серия от осем поредни мача без победа. Последният успех на тима от Велико Търново беше с 2:1 срещу \"Славия\" у дома на 3 декември. Самб Бадара поведе \"Етър\" към край на серията без победа с гол в 48-ата минута. Той се разписа с хубав удар с глава след центриране от левия фланг на Димо Атанасов. Само четири минути по-късно домакините удвоиха аванса си чрез Велко Батрович, който получи отлично извеждащо подаване от Аласана Мане и прати топката между краката на вратаря Станислав Антонов. В 69-ата минута трето попадение на \"Етър\" беше отменено заради спорна засада, а пет минути по-късно Исмаил Мустафа намали изоставането на \"Дунав\". Гостите обаче не успяха да създадат достатъчно добри възможности за изравнително попадение в оставащото време.", "date": "2018.04.09", "title": "\"Етър\" спечели първа победа при Красимир Балъков"}
{"url": "https://www.dnevnik.bg/citat_na_deniia/2018/04/09/3160003_citat_na_denia_s_infrastruktura_shte_ima_prosperitet/", "text": "Това заяви премиерът Бойко Борисов след срещата си с Драган Чович, който е член на Председателството на Босна и Херцеговина и домакин на 21-ия Международен икономически панаир в Мостар. Българският министър-председател е специален гост на изложението, което си поставя за цел да засили икономическото развитие чрез среща на бизнеса от региона със световни компании. В него ще участват и политически лидери от държавите от Западните Балкани, с които Борисов ще проведе срещи днес и утре. \"На Балканите не може да подхождаме егоистично, проблем в която и да е държава засяга и другите, затова разчитам и на колегите за постигане на мир\", каза още Борисов. От своя страна Драган Чович заяви, че евроатлантическият път на Босна и Херцеговина е без алтернатива и страната ще търси помощ от България, за да го постигне.", "date": "2018.04.09", "title": "Цитат на деня: С инфраструктура ще има просперитет, другото го пробвахме и не се получи"}
{"url": "https://www.dnevnik.bg/evropa/2018/04/09/3160002_osse_ungarcite_uprajniha_izbornite_si_prava_vuv/", "text": "На изборите в Унгария опозиционните партии не бяха в равнопоставена позиция, имаше и множество проблеми, помрачили гласуването, но основните права бяха спазени. Това заяви днес на пресконференция мисията на Организацията са сигурност и сътрудничество в Европа, наблюдавала вчерашния вот, при който премиерът Виктор Орбан  убедително спечели трети мандат.  \"Големите разходи на правителството за агитационни материали, които засилваха посланието на щаба на управляващата коалиция, подкопа възможностите на опонентите да се състезават на еднаква база\", каза Дъглас Дюк от мисията на ОССЕ, цитиран от БТА. По думите му \"обидната и ксенофобска реторика, предубедеността на медиите и непрозрачното финансиране на кампанията\" са осуетили политическите дебати. Обществената телевизия е оказала \"явна подкрепа\" на управляващата коалиция, посочват още от ОССЕ, цитирани от \"Гардиън\". Кампанията на управляващата \"Фидес\" е била характеризирана от \"постоянното преплитане между държавни и партийни ресурси\". \"Като цяло основните права и свободи бяха спазени, но те бяха упражнени във враждебен климат [. . .]. Достъпът до информация, както и свободата на медиите и сдруженията бяха ограничени, вкл. чрез приетите наскоро законови промени\", посочи Дюк.", "date": "2018.04.09", "title": "ОССЕ: Унгарците упражниха изборните си права във враждебен климат"}
{"url": "https://www.dnevnik.bg/sviat/2018/04/09/3159693_feisbuk_shte_izvesti_potrebitelite_si_chiito_danni_sa/", "text": "Фейсбук\" ще уведоми потребителите си, чиито профили са сред 87-те милиона потенциално засегнати от скандала с употребата на лични данни от \"Кеймбридж Аналитика\", съобщи Би Би Си. Интернет гигантът ще изпрати на всеки от тях по две съобщения, започвайки в 17 ч. британско време (20 ч. българско) днес. Ползвателите на \"Фейсбук\" ще получат и информация за приложенията, за които са абонирани в мрежата и какви данни те събират за тях. \"Фейсбук\" съобщи още, че е прекъснала отношенията си с още една компания, която може да е злоупотребила с потебителски данни - Cubeyou, и ще проведе вътрешно разследване. Според CNBC компанията може да е продала данни, взети под претекст за академично изследване, извършвано съвместно с психометричния център на университета Кеймбридж. Данните са добити чрез приложение на име You Are What You Like (Apply Magic Sauce). Cubeyou отрича обвиненията. Според фирмата и според университета в приложението ясно се посочва, че данните се събират за изследователски и бизнес цели. Пред \"Блумбърг\" от \"Фейсбук\" заявяват, че приложенията на Cubeyou ще бъдат премахнати от платформата, ако компанията не сътрудничи на разследването или резултатите докажат злоупотреба. В настоящите условия за ползване на апликацията е посочено, че данните могат да се ползват само за академични цели. Междувременно основателят на \"Фейсбук\" Марк Зукърбърг се извини, че компанията му не е направила достатъчно, за да предотврати злоупотреби, и поднесе извиненията си. Той направи това в писмено изявление ден преди утрешното си изслушване в Конгреса на САЩ. \"Сега е ясно, че не направихме достатъчно, за да предотвратим тези инструменти да бъдат използвани за причиняване на вреди\", посочва Зукърбърг в изявлението до комисията по енергетика и търговия на Камарата на представителите. \"Възгледите ни за нашата отговорност не бяха достатъчно широки.\" \"Това бе моя грешка и съжалявам. Аз създадох Фейсбук, аз го управлявах и аз съм отговорен за това, което се случва\", пише Зукърбърг. Предприемачът днес се среща с американски законодатели, преди утре да започнат двудневните му изслушвания пред Конгреса. Скандалът избухна след като \"Ню Йорк таймс\" съобщи, че британската компания \"Кеймбридж аналитика\" е събрала личните данни на милиони потребители на социалната мрежа, за да разработи алгоритъм за анализ на политическите предпочитания на избирателите.", "date": "2018.04.09", "title": "\"Фейсбук\" ще извести потребителите си, чиито данни са били ползвани от \"Кеймбридж Аналитика\""}
{"url": "https://www.dnevnik.bg/photos/2018/04/09/3159813_fotogaleriia_svetovnite_snimki_na_denia_-_8_-_9_april/", "text": "Участник в т.нар. преследване на секс играчки в Белгия.", "date": "2018.04.09", "title": "Фотогалерия: Световните снимки на деня - 8-9 април 2018 г."}
