{"url": "https://www.dnevnik.bg/sport/2018/04/18/3165293_neochakvana_greshka_na_juventus_vurna_intrigata_za/", "text": "Интригата в битката за титлата в италианското първенство неочаквано се завърна след грешна стъпка на лидера \"Ювентус\". Шампионите завършиха 1:1 при гостуването си на намиращия се в зоната на изпадащите \"Кротоне\", а \"Наполи\" не пропусна да се възползва. Тимът от Неапол спечели с 4:2 след обрат в голово шоу срещу \"Удинезе\" у дома и се доближи на четири точки от първото място. В неделя \"Ювентус\" и \"Наполи\" се изправят един срещу друг в ключов двубой в Торино. След това шампионите имат гостувания на \"Интер\" и \"Рома\" и домакинства срещу \"Болоня\" и \"Верона\". \"Наполи\" играе с \"Торино\" и \"Кротоне\" у дома и с \"Фиорентина\" и \"Сампдория\" като гост в последните си четири двубоя. Мачът в Кротоне започна по план за \"Ювентус\". \"Бианконерите\" поведоха в 17-ата минута с попадение на Алекс Сандро. Левият бек отбеляза с глава след центриране от корнер на Дъглас Коща. Попадението успокои шампионите, които заиграха прекалено спокойно. С оглед предстоящия сблъсък с \"Наполи\" Масимилиано Алегри даде шанс за изява на доста резерви и това се оказа неуспешен ход. В 65-ата минута гостите бяха наказани за лежерното си поведения след страхотен гол със задна ножица на Сими Нванкво. В Неапол домакините два пъти се оказаха изоставащи в резултата срещу \"Удинезе\", който заема 14-ото място и е на пет точки от зоната на изпадащите. Тимът на Маруицио Сари обаче успя да измъкне трите точки с три попадения в рамките на 11 минути. Якуб Янкто откри резултата в 41-ата минута, но секунди преди последния съдийски сигнал за първото полувреме Лоренцо Инсиние изравни. Попадението не смути гостите, които отново излязоха напред с попадение на Сванте Ингелсон в 55-ата минута. Централният защитник Раул Албиол даде тон за жизненоважния обрат в 64-ата минута, когато се разписа с глава след центриране от корнер на Хосе Кайехон. Шест минути по-късно Аркадиуш Милик вкара за 3:2, след като направи добавка на празна врата след спасен удар на Кайехон. Испанският плеймейкър на \"Наполи\" имаше главна заслуга и за четвъртото попадение. При абсолютно идентична ситуация с втория гол той центрира от корнер към Лоренцо Тонели, който с глава оформи крайния резултат. В най-интригуващия двубой от този междинен 33-и кръг се игра във Флоренция. Водещият ожесточена битка за място в Шампионската лига \"Лацио\" изтръгна изключително драматична победа с 4:3 срещу \"Фиорентина\" и не допусна да изостане от \"Рома\" и \"Интер\". Двубоят започна вихрено, като още преди да е изминал четвърт част двата отбора останаха в намален състав. Марко Спортиело от \"Фиорентина\" получи директен червен картон в седмата минута, а седем по-късно същото се случи и с Алесандро Мургиа от \"Лацио\". \"Фиорентина\" се ориентира по-добре с човек по-малко и поведе с 2:0 след два гола на Жордан Верету в 16-ата и 27-ата минута. \"Лацио\" обаче бързо успя да се върне в мача. Луис Алберто намали в 39-ата минута, а Мартин Касерес изравни секунди преди почивката. С третия си гол в мача Верету отново изведе \"Фионретина\" напред в 54-ата минута. Фелипе Андерсон обаче успя да изравни в 69-ата, а четири по-късно Луис Алберто донесе инфарктната победа на \"римските орли\" с второто си попадение в двубоя. След 33-ия кръг на Серия А \"Ювентус\" е начело с 85 точки, следван от \"Наполи\" с 81. Градските съперници \"Рома\" и \"Лацио\" разделят третото място с по 64, а \"Интер\" е пети с точка по-малко. \"Милан\" се прости с надеждите за участие в Шампионската лига след равенство 1:1 при гостуването на \"Торино\", което го остави на десет точки от оп 4.", "date": "2018.04.18", "title": "Неочаквана грешка на \"Ювентус\" върна интригата за титлата в Италия"}
{"url": "https://www.dnevnik.bg/sport/2018/04/18/3165188_levski_shte_pochete_75-ata_godishnina_ot_rojdenieto_na/", "text": "Левски\" организира специален двубой в памет на клубната легенда Георги Аспарухов. По случай 75-ата годишнина от рождението на бившия футболист на 19 август ще се изиграе двубой срещу \"един от най-големите клубове в света\". От клуба уточниха, че името на съперника ще бъде разкрито на 4 май по време на шампионатния мач с \"Ботев\" (Пловдив) на \"Герена\". \"\"75 години Георги Аспарухов\" обещава да бъде не само приятелска среща, а и незабравим футболен спектакъл за цяла България. Пригответе се за изключително събитие с наелектризираща празнична атмосфера и оспорвана игра, което ще остане в историята като един от най-запомнящите се футболни сблъсъци\", съобщиха от клуба. Билетите за срещата ще са на цени от 19.14 до 194.30 лева. От \"Левски\" предвиждат и семеен пакет – два билета за възрастни и един билет за дете. Георги Аспарухов играе за \"Левски\" между 1959 и 1961 и 1963 и 1971 година, като вкарва 125 гола в 199 мача. Паметни в кариерата му са срещите с \"Бенфика\" с Еузебио в състава си, който е двукратен европейски шампион. Аспарухов бележи три гола в двата мача, които завършват 2:2 и 2:3.", "date": "2018.04.18", "title": "\"Левски\" ще почете 75-ата годишнина от рождението на Георги Аспарухов с мач срещу световноизвестен отбор"}
{"url": "https://www.dnevnik.bg/politika/2018/04/18/3165190_specialno_dovedena_agitka_vikala_sreshtu_lukarski/", "text": "Присъстващите на заседанието на Националния съвет на СДС, които посрещнаха лидера Божидар Лукарски с призиви за оставка, били група роми, специално организирани да дойдат. Те били водени от бащата на Георги Пилев (член на Националния съвет - бел. ред.) и виден кръчмар от Сопот според Лукарски. Той пък бил от хората на зам.-председателя Емил Кабаиванов. За него Лукарски каза, че напоследък му станало хоби да лъже. Така описа острата реакция срещу себе си лидерът на партията по време на насроченото за вторник заседание на Националния съвет на СДС. То протече със скандали - първо охраната не пускаше в залата представители на регионални структури, за които ръководството твърди, че не са си платили членския внос, по-късно ръководители на различни структури се сбиха, а след това Лукарски и хората му напуснаха заседанието. Случилото се на заседанието четете  тук , видео от конфликта вижте  тук . В крайна сметката оставането на поста на Лукарски  ще бъде подложено на гласуване на 12 май . Днес пред Би Ти Ви Лукарски обясни, че скандиращата против него агитка не била от членове на СДС, никой не бил виждал тези хора и го освирквали по даден сигнал. Не се разбра как са били допуснати до залата, след като не са членове на партията, при положение че той лично бе наел охрана, която проверяваше кой влиза. Лукарски коментира още, че сценарият, заради който двама членове на ръководството на партията се сбиха вчера, бил писан от външни сили и обслужвал чужди интереси. Според него е ясно, че има хора извън партията, които се страхуват от неговата линия на ръководене, а именно прокарването на тенденция за бъдещо обединение с носители на консервативно-патриотични идеологии. На въпрос кои са те той освен НФСБ посочи, че не изключва обединяване с ДСБ, но не допусна такова с \"Да, България\" и \"Зелените\". Последните три наскоро обявиха, че  създават обединение \"Демократична България\" , което да е алтернатива на сегашното управление. Сред уплашените от потенциални съюзи с участието на СДС Лукарски посочи Радан Кънев. Оценката на Лукарски е, че СДС има достатъчно потенциал, но не му било фикс идея да оглавява партията цял живот. Каза, че е допуснал много грешки, но се извинявал. Хората безапелационно ме избраха, но съм доста твърд и след вчерашната ситуация да не очакват да се откажа, обяви Лукарски и посочи, че противниците му едва ли ще са достатъчно, за да бъде свален от поста.", "date": "2018.04.18", "title": "Специално доведена агитка викала срещу Лукарски"}
{"url": "https://www.dnevnik.bg/evropa/2018/04/18/3165038_germaniia_bavi_golemite_planove_na_makron/", "text": "Еманюел Макрон вижда как големите му проекти за преустройване на Европа все по-често биват поставяни под въпрос заради блокиране от страна на Германия и канцлера Ангела Меркел, независимо дали става дума за общата отбрана или за еврозоната. Близо една година след избирането му начело на френската държава с изключително проевропейска платформа, последвана от тържествени обещания от двете страни на река Рейн за необходимия скок на ЕС след Брекзит, дойде времето на махмурлука. \"Очертава се много тежка работа и според мен тя ще доведе в най-добрия случай само до незначителни реформи\", каза за АФП Стефани Вайс, анализатор в германската фондация \"Бертелсман\". Списание \"Шпигел\" отива по-далеч: \"Европейската инициатива на френския президент е мъртва и погребана само след седем месеца.\" Идването в четвъртък в Берлин на Еманюел Макрон след  речта му в Европейския парламент  ще бъде повод да се види колко дълбока е пропастта. И това е свързано на първо място с усилията за укрепване на Европа на отбраната. Повече от големите речи - въздушните удари в Сирия  В ЕС само Франция и Великобритания - държава, която се готви да напусне блока - обединиха усилията си  със САЩ за бомбардировките . Германия веднага отказа всякакво участие, макар че подкрепи действията. Тази позиция на Ангела Меркел, въпреки че може да бъде обяснена със строгите германски парламентарни ограничения и дълбоко вкоренения пацифизъм на общественото мнение, предизвиква дебати. Както през 2011 г., когато Германия се въздържа при гласуването в Съвета за сигурност на ООН, което разреши употребата на сила за защита на цивилни в Либия. \"Когато убиват хора, трябва в определен момент да се премине към настъпление\", казва критично бившият германски министър на отбраната Карл-Теодор цу Гутенберг. Той осъди във всекидневника \"Билд\" \"кухите фрази\" на правителство, което повтаря, че иска да поеме повече международни отговорности, но \"оставя на другите мръсната работа\". Според всекидневника \"Велт\" \"в сирийския конфликт Макрон се обръща към Тръмп, а не към Меркел \", която наскоро заяви, че Европа трябва да разчита на себе си, изправена пред американския изолационизъм. Проблем: в нейната страна въпросът за използване на военна сила остава тема табу въпреки общите мисии с Франция на опасни места като Мали. Да не говорим, че дори Германия да иска да го направи, лошото състояние на нейното военно оборудване поради недофинансиране ограничава при всички случаи средствата й за действие. От това Париж се оплаква неофициално. Блокиране за еврото \"Германия е хваната в капан между липсата на воля и способност да действа\", а в случая със Сирия \"показа, че не може да претендира за статут на доминираща сила в Европа\", смята Томас Йегер, професор по международни отношения в Кьолн. Другият голям проект на Еманюел Макрон - реформата в еврозоната заедно със създаването на автономен бюджет за подпомагане на инвестициите и общ министър на финансите, съвсем не е в по-добро положение. Новото германско правителство, което е много крехко политически и поради това не е склонно да взима прибързани решения, проявява нарастващ скептицизъм и запазва традиционната си неприязън към идеята да плаща за другите. Консервативното семейство на Ангела Меркел каза тази седмица всички лоши неща, които мисли за плановете на френския президент, и постави строги условия за създаването на европейски валутен фонд. \"Не виждам защо да правя щастието на Макрон сърцевина на моята политическа програма\", каза иронично във вторник един от лидерите на консервативната парламентарна група, Александър Добринт. \"Дали в Берлин скачат от радост при думите \"Бюджет на еврозоната\"? Без съмнение не\", признава високопоставен френски представител, пожелал анонимност. \"Но не заради нездравословното френско удоволствие да се харчат държавни пари, а защото имаме нужда от това, и идеята, че инвестициите в еврозоната са недостатъчни, се споделя навсякъде, включително в Германия\", добавя той. /БТА", "date": "2018.04.18", "title": "Германия бави големите планове на Макрон"}
{"url": "https://www.dnevnik.bg/ot_vas/novini_ot_vas/2018/04/18/3165062_chitatelska_fotogaleriia_gurciia_-_dokosvane_do/", "text": "На път към   минахме покрай заснежения Олимп, обиталище на гръцките богове.", "date": "2018.04.18", "title": "Читателска фотогалерия: Гърция - докосване до древността"}
{"url": "https://www.dnevnik.bg/sport/2018/04/18/3165197_grigor_dimitrov_i_gofen_stignaha_chetvurtfinalite_na/", "text": "Григор Димитров и Давид Гофен се класираха за четвъртфиналите в турнира на двойки в Монте Карло. 26-годишният българин и 27-годишният белгиец победиха поставените под №8 Иван Додиг от Хърватия и Раджим Рам от САЩ след драматичен обрат - 5:7, 7:6 (4), 10:8. Двубоят беше много оспорван и продължи 1.41 ч. Димитров и Гофен реализираха само една от четирите си точки за пробив и загубиха два пъти подаванията си при трите възможности, които се откриха пред Додиг и Рам. Българско-белгийският тандем обаче показа по-добра игра в ключовите моменти и измъкна тайбрека във втората част и шампионския тайбрек в третата. В решаващата част те два пъти повеждаха с три точки аванс - при 4:1 и 8:5. Додиг и Рам успяха да изравнят при 8:8, но Димитров и Гофен спечелиха следващите две точки, за да си осигурят място в следващата фаза. В спор за място на полуфиналите българинът и белгиецът ще се изправят срещу едни от фаворитите за титлата - поставените под №2 Оливер Марах и Мате Павич. Австриецът и хърватинът победиха братята Саша и Миша Зверев с 6:2, 6:1. Димитров и Гофен, които играха един срещу друг във финалите на АТП в Лондон, могат да се срещнат и в четвъртфиналите на индивидуалната надпревара. За целта двамата трябва да спечелят по още един мач на сингъл. Българският тенисист ще играе с Филип Колшрайбер в третия кръг на първия за годината мастърс на червени кортове. Германецът постигна убедителна победа срещу поставения под №15 Алберт Рамос. Гофен ще срещне друг испанец - Роберто Батусита Агут, който надигра сънародника си Фелисиано Лопес с 6:3, 7:6 (5).", "date": "2018.04.18", "title": "Григор Димитров и Гофен стигнаха четвъртфиналите на двойки в Монте Карло"}
{"url": "https://www.dnevnik.bg/politika/2018/04/18/3165196_mareshki_shte_otvaria_i_magazini_za_hrani/", "text": "Лидерът на \"Воля\" и зам.-председател на Народното събрание Веселин Марешки обяви пред Би Ти Ви, че възнамерява да отвори и верига хранителни магазини, след като направи така с аптеки, а след това и с бензиностанции. Обясни, че в тях ще се продават продукти \"на реални цени\", което не било такава в съществуващите вече. Горивата на неговите бензиностанции са на по-ниски цени от другите, а борбата му срещу \"картела\" в сектора беше един от основните моменти в предизборната му кампания за президентските и парламентарните избори. По повод  отнетия лиценз от Агенция \"Митници\" за данъчен склад на фирмата \"Полисан\"  Марешки обяви, че тя не е била негов доставчик и подобни информации се появили, защото авторите им не са проверили фактите. След като стана известно отнемането на лиценза обаче, пред \"Капитал\" Марешки коментира, че няма проблем с това, тъй като имал \"и други доставчици\". Днес той обяви, че това било най-голямата фалшива новина и нямал и 1 литър, купен от нея. ", "date": "2018.04.18", "title": "Марешки ще отваря и магазини за храни"}
{"url": "https://www.dnevnik.bg/photos/2018/04/18/3164774_fotogaleriia_pobeditelite_v_world_press_photo_-_rasovo/", "text": "Снимката, уловила момента, в който автомобил се вряза в контрапротест срещу демонстрация на крайнодесни в Шарлоствил, Вирджиния взе втората награда на World Press Photo за единичен кадър в категория \"Новини от мястото на събитието\". Тя е дело на Райън Кели от The Daily Progress. (Първа награда бе дадена на фотографа Роналдо Шемид от АФП за снимка на протестиращ във Венецуела, подпален по време на сблъсъци с полицията. Поради етични съображения \"Дневник\" не публикува кадри, изобразяващи брутални сцени на страдание и смърт. Заради това някои от наградените снимки липсват от галерията.)", "date": "2018.04.18", "title": "Фотогалерия: Победителите в World Press Photo - расово напрежение и рохинджи"}
{"url": "https://www.dnevnik.bg/sviat/2018/04/18/3165047_dokude_stigna_ikonomicheskata_reforma_na_raul_kastro/", "text": "Усилията на президента на Куба Раул Кастро да модернизира централизираната планова икономика от съветски тип доведоха до смесени резултати, пише \"Ройтерс\". Някои от начинания са успешни, други са в застой, а редица инициативи се развиват много бавно или тепърва ще започнат.  Тези усилия могат най-добре да се видят в започнатите политически промени, при които след разпадането на Съветския съюз Куба например позволи да навлязат чуждестранни инвестиции и даде възможност на семейния бизнес да се развива. Починалият кубински президент Фидел Кастро определяше тези промени като \"отстъпки към врага\", докато Раул Кастро, който утре ще предаде властта на ново поколение, ги представяше в положителна светлина и твърдеше, че те са неизменна част от бъдещето на Куба. Представители на управляващата комунистическа партия казват, че започналият процес на модернизация е много по-тежък от очакваното и продължава работата по реформите, които са приети първоначално на партийния конгрес през 2011 г., а след това ратифицирани през 2016 г. Някои от промените, като например развитието на частния сектор, продължават и са обект на постоянни поправки и нарастващо недоволство, както заради все по-голямото социално неравенство, така и заради по-строгите регулаторни мерки. Докато през 2011 г. планът за реформи забраняваше натрупването на частна собственост, във варианта му от 2016 г. бе добавена и забрана за \"натрупване на богатство\".  Ето същността на най-важните икономически промени: Земеделие Правителството започна да отдава под наем некултивирана държавна земя на перспективни земеделски производители през 2008 г. Оттогава условията за това отдаване значително са се подобрили, въпреки че фермерите трябва да се съгласят да отглеждат определени посеви или да развъждат добитък за продажба на държавата. В момента 151 000 души обработват 1.2 млн. хектара земя под аренда подобно на положението преди 5 г. Мащабната реформа в земеделието започна през 2010 г. и включваше облекчаване на регулаторните мерки, за да се благоприятства развитието на пазара и ценовата политика. Пазарните реформи бяха променени през 2015 г. и централизираната държавна система бе възстановена, което доведе до покачване на цените. Малък бизнес  Регулаторните мерки за малкия бизнес бяха либерализирани през 2010 г. като опит да се орежат надутите държавни заплати. Предприемачите все още са определяни по-скоро като самонаети, отколкото като притежатели на собствен бизнес. Въпреки това те получиха правото за пръв път от 1968 г., да наемат на работа хора извън семейството.  Пилотен проект, който узаконява създаването на неземеделски кооперации, започна през 2013 г. Частният сектор включва 429 кооперации, много от тях бивши държавни учреждения. Има около 580 000 самонаети лица като шофьори на такси, търговци, служители в хиляди частни заведения за хранене и строителни предприемачи. Държавни компании Правителството започна да реорганизира и слива хиляди компании през 2011 г., въпреки че те не са вече под прекия контрол на съответните министерства. То се опитва да даде по-голяма самостоятелност и компаниите и те да станат по-конкурентоспособни. Във връзка с това са направени много промени в регулаторните мерки, които целят да дадат повече оперативна власт на фирмите, както и в начина, по който се справят с излишъка в продукцията, след като покрият производствените си квоти и след облагане на печалбата. Тези компании обхващат 70% от икономическата дейност на Куба. Правителството обаче все още упражнява строг контрол чрез лостове като централизирано планиране и монопол върху чуждестранната търговия. Частна собственост Правителството узакони купуването и продаването на къщи и коли през 2011 г., което беше забранено след революцията от 1959 г.. Собствениците имат право да дават под наем своите помещения, но могат да притежават само една къща или ваканционен имот. Продажбата на вносни нови коли остава в ръцете на държавата при надценка от средна 800% над производствената цена. Данъци През 2012 г. Куба прие първия си цялостен данъчен кодекс, след като всички данъци за физически лица бяха премахнати след революцията. В него са включени облагането с данък на приходите, собствеността, наследството, земеделската земя плюс различните вноски и такси за социалното осигуряване например. Данъците се въвеждат постепенно. Голяма част от държавните служители все още не плащат данък общ доход. В същото време той е дължим за самонаетите селски стопани и работници, които печелят 2500 песос на месец (100 долара), което е три пъти над средната заплата.  Чуждестранни инвестиции Нов закон за чуждестранните инвестиции, приет през 2014 г., отваря в по-голяма степен икономиката в сравнение с предишния, приет през 1990 г. Законът намалява данъците с около 50% и предоставя значителна гъвкавост при по-активно участие на чуждестранните инвеститори в търговски партньорства с държавата.  През 2017 г. държавата сключи нови партньорства, оценени на повече от 2 млрд. долара, което е почти два пъти повече от всяка предходна година. Специалната зона за развитие \"Мариел\" се намира в западната част на Хавана и за нея се прилага специална данъчна политика. Голяма част от проектите в нея изцяло са притежание на инвеститори. ", "date": "2018.04.18", "title": "Раул Кастро оставя на Куба спорно икономическо наследство"}
{"url": "https://www.dnevnik.bg/zelen/2018/04/18/3165203_noviiat_plan_za_carevo_shtadial_prirodata_obiavi_neno/", "text": "Новият устройствен план на Царево е много по-щадящ за природата. Това каза министърът на околната среда и водите Нено Димов пред БиТиВи. Уточни, че разрешенията за строеж ги дава общината, а това, което ще се \"гледа\" в неговото министерство е самият план, който бил забавен 10 г. Той посочи, че през цялото това време се е строило, а най-важното е да има регламент, защото, когато го няма всичко е разрешено и процедурите са чрез корупция, заплахи и рекет, а не според плана. Нови планове за застрояване по Южното крайбрежие в едни от най-живописните местности край Варвара, Синеморец и Резово – последните останали незастроени \"острови\" край морето на юг, са заложени в проект за промени в общия устройствен план на община Царево, публикувани за обществено обсъждане на страницата на Министерство на околната среда и водите като  Доклад за оценка на степента на въздействие върху защитени зони (ДОСВ) на Изменението на Общ устройствен план на община Царево . Какво предвижда планът четете  тук . Димов обясни, че в позицията си министерството ще търси баланс между опазването на околната среда и икономическите интереси на местните общности и не може едно от двете да надделява. ", "date": "2018.04.18", "title": "Новият план за Царево щадял природата, обяви Нено Димов"}
{"url": "https://www.dnevnik.bg/sport/2018/04/18/3165201_levski_vze_tochka_ot_cska_izostavaiki_ot_02_i_napravi/", "text": "Голямото дерби от 30-ия кръг в Първа лига между ЦСКА и \"Левски\" завърши без победител. Двата тима си вкараха четири гола и завършиха 2:2, с което пратиха титлата още по-близо до \"Лудогорец\". ЦСКА поведе с 2:0 още до деветата минута и не се виждаше как \"Левски\" дори ще стигне до нещо. През първата част сините дори нямаха точен удар, но направиха много силни втори 45 минути. Иван Горанов върна надеждите на сините в 48-ата минута, а Паулиньо в 61-ата изравни. До края на мача нервите взеха връх, като гол на Каранга беше отменен, а Серджиу Буш и Жеферсон бяха изгонени. Резултатът лишава ЦСКА и от последните му надежди за титлата, след като червените нямаха право на грешка преди двубоя. \"Левски\" започна със същия състав, който преди седмица победи ЦСКА с 2:0 в полуфинал в турнира за купата. Габриел Обертан и Серджиу Буш, които бяха резерви срещу \"Лудогорец\" стартираха от първата минута. Този път обаче ЦСКА беше с основните играчи, които пропуснаха последните срещи – Станислав Манолев и Фернандо Каранга. Началото на ЦСКА беше вихрено и още в петата минута червените получиха право да изпълнят дузпа. Фернандо Каранга беше изведен зад гърба на защитата и въпреки, че Ейолфсон беше до него, Божидар Митрев реши да напуска вратата и фаулира нападателя на ЦСКА. Потърпевшият застана зад топката, забави последните си крачки, изчака Митрев да се хвърли и с хладнокръвно изпълнение беше точен, извеждайки ЦСКА напред – 1:0. \"Левски\" опита да отговори веднага и реши да изнася постепенно топката, задържайки я в свое владение. Много бързо обаче се стигна до втори гол, който тотално обърка всички планове в тима на Делио Роси. В деветата минута ЦСКА удвои аванса си след комични действия в защитата на \"Левски\". Вместо да застане срещу нахлуващия от фланга Рафаел Енрике, Давид Яблонски реши да скача, с което блокира пътя и на Милош Цветкович. Бразилецът се възползва от това и веднага шутира, топката се отби в десния стълб и влетя в мрежата. Двата ранни гола определено направиха мача на ЦСКА много по-лесен. За червените не беше никакъв проблем да изнасят търпеливо топката, а и \"Левски\" не ги затрудни с нищо. Дори когато пресираха сините го правеха само с двама играчи и постоянно един халф в червено оставаше напълно свободен. До края на първото полувреме по-опасните положения продължиха да бъдат пред Митрев. Първо вратарят на \"Левски\" трябваше да се намесва след далечен изстрел, а след това защитата отново сгреши и позволи на Каранга да изскочи сам срещу стража. За късмет на сините обаче ударът на Каранга мина покрай целта. За първите 45 минути \"Левски\" не успя да отправи нито един удар към вратата на ЦСКА. Сините извършиха 12 нарушения и нямаха никакъв отговор срещу действията на съперника си. Това принуди Делио Роси да прави смяна на почивката, вадейки Антонио Вутов за сметка на Прохазка. Включването на Прохазка буквално вдъхнови \"Левски\" и сините се нуждаеха от секунди, за да намалят резултата. В 48-ата минута Цветкович беше изведен отдясно и веднага центрира, а с левият бек Иван Горанов, който се беше включил засече с глава – 1:1. Защитникът на \"Левски\" се възползва от лошото пласиране на капитана на ЦСКА Божидар Чорбаджийски, който остана на място, вместо да атакува топката. Получавайки ранен гол ЦСКА показа, че също се огъва под напрежение. Червените започнаха да действат припряно, вместо да задържат топката и се видя, че \"Левски\" започва да има психологическо предимство. Четвърт час след подновяването на играта сините изравниха резултата. Поредна грешка на Чорбаджийски в защитата на ЦСКА позволи на Буш да се измъкне до аут линията, той върна към връхлитащия Паулиньо и бразилецът се разписа. Тъкмо когато изглеждаше, че \"Левски\" има предимство и започва да действа с по-голяма увереност двата тима останаха с човек по-малко. Жеферсон провокира Буш в близост до тъча, опитвайки да го изрита, а румънецът се върна на терена и го блъсна без топка. Заради тази проява реферът Стефан Апостолов изгони и двамата. За Жеферсон това беше второ поредно изгонване, след като бразилският ляв бек получи червен картон и срещу \"Лудогорец\". ЦСКА опита да отговори много бързо и Каранга дори отбеляза, но попадението му беше отменено заради засада. Преди \"Лудогорец\" да изиграе мача си срещу \"Берое\" шампионите от Разград имат аванс от пет точки пред ЦСКА. \"Левски\" пък остава четвърти на три точки зад \"Берое\".", "date": "2018.04.18", "title": "\"Левски\" и ЦСКА направиха зрелищно равенство с четири гола в полза на \"Лудогорец\""}
{"url": "https://www.dnevnik.bg/bulgaria/2018/04/18/3165237_obedineni_patrioti_predlagat_novi_tekstove_za/", "text": "Депутати от \"Обединени патриоти\" предлагат промени в Наказателния кодекс, свързани с така нареченета неизбежна отбрана. Четиринайсет народни представители предлагат в кодекса да се запише, че няма превишаване пределите на неизбежната отбрана, когато нападението е извършено чрез противозаконно влизане в жилище. Такова няма и когато нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем. Това съобщава  lex.bg . Предложението е за промяна в само един от текстовете, който в момента гласи, че няма превишаване пределите на неизбежната отбрана, ако нападението е извършено чрез проникване с насилие или с взлом в жилище. Въпросът за неизбежната отбрана стана особено популярен след случай с доста неизвестни в Пловдив, при който  лекар застреля осъждан за кражби . Мотивът на депутатите към проекта е, че тези текстове от Наказателния кодекс трябва да са ясни не само за юристите, а и за гражданите. Депутатите обясняват, че нападнатият е изненадан и в стрес, а на това противостои хладнокръвието на нападателя. Вносителите обясняват, че в момента институтът на неизбежната отбрана се прилага само в два случая. Първият – когато в жилището се прониква чрез използване на физическа сила по отношение на едно или няколко лица, които се намират там. Вторият – когато проникването в жилището е осъществено чрез разрушаване, повреда или подкопаване на преграда, направена за защита на имота или на тези, които го обитават. \"Всички останали случаи на противозаконно влизане в жилище, например използването на заплаха, особена ловкост, техническо средство и други остават извън приложното поле на действащата разпоредба\", посочват вносителите. Депутатите предлагат и изменения, свързани с битовата престъпност. Предлагат да се ограничи действието на разпоредбата, която предвижда глоби от 100 до 300 лв. Проектът предвижда да се предвиди, че освобождаването от наказателна отговорност ще става, ако откраднатото е със стойност до една минимална заплата, а не две. Предлагат и от тази разпоредба да не може да се възползват всички извършители на две и повече престъпления в рамките на година. Сега тя е в полза при определена стойност на отнетото имущество.", "date": "2018.04.18", "title": "\"Обединени патриоти\" предлагат нови текстове за неизбежната отбрана"}
{"url": "https://www.dnevnik.bg/bulgaria/2018/04/18/3165240_policai_e_v_bolnica_sled_hvurlena_bombichka_po_vreme/", "text": "Полицай пострада по време на футболната среща между ЦСКА и \"Левски\" на Националния стадион \"Васил Левски\". В началото на второто полувреме на двубоя жена полицай беше ударена и се наложи да бъде откарана с линейка от мястото на събитието. Жената е подложена на спешна операция в ИСУЛ. Съществува опасност тя да загуби зрението на едното си око. Полицайката се е намирала в един от входовете на стадиона заедно със свои колеги. Хвърлената бомбичка е счупила стъклото на вратата. В момента десетки фенове на \"Левски\" са в ареста, но продължава търсенето на извършителя. След края на мача полицията проведе акция в сектор Б, те пропускаха зрителите един по един след щателна проверка, а заподозрените бяха отведени в районното. \"От камерите имаме описание на външния вид на извършителя. Всички, които отговарят на това описание, са отведени са разпити в районното управление. Работим по горещи следи и веднага опитваме да установим всички лица, които отговарят на описанието като дрехи и външен вид\", заяви заместник-директорът на СДВР старши комисар Антон Златанов. \"Изключително неприятен, грозен инцидент. Бомбичка, самоделно направена - не говорим за пиратка. Мога да кажа, че ако нямаше врата и стъкло, което да се счупи, най-вероятно пораженията по колегите щяха да са по-тежки, защото бомбичката щеше да падне върху техните тела\", допълни Златанов. \"Разговаряхме с тарторите от агитката на Левски, те се разграничават от това поведение. Уж ще съдействат, но ние разчитаме на себе си да открием извършителя. Ще действаме възможно най-трудно. До момента задържахме няколко десетки лица, които отговарят на описанието. Започваме да филтрираме. Не знам на какво се дължи тази с нищо непредизвикана агресия на това лице\". Срещата на \"Васил Левски\" завърши  без победител - 2:2.", "date": "2018.04.18", "title": "Полицай е тежко пострадал след хвърлена бомбичка по време на мача ЦСКА - \"Левски\""}
{"url": "https://www.dnevnik.bg/analizi/2018/04/18/3165020_celite_sa_postignati_sudebnata_prisuda_ne_e_sred_tiah/", "text": "Ден след  показния арест на кмета на район \"Младост\" Десислава Иванчева в центъра на столицата  шефовете на Специализираната прокуратура Иван Гешев и на Комисията за противодействие на корупцията и отнемане на незаконно придобито имущество (КПКОНПИ) Пламен Георгиев заляха медиите с обилна информация за случилото се, но така и не изясниха един ключов въпрос. При това въпрос, който няма нищо общо с това дали задържаната е виновна, или не - предмет на разследване и доказване от страна на обвинението. А именно: да се прави петчасовото зрелище на кръстовището пред Спортната палата, да се броят и описват банкнотите на тротоара, Иванчева да стои права в белезници, за да да я гледа и снима който мине, и като връх на произвола да не й се осигури адвокат веднага след поставянето на белезниците, а тя да вика през загражданията, че иска защитник? Пред медиите прокурорът Иван Гешев обясни, че чакането на пътното платно е било наложително, защото, ако обвиняемата не присъствала по време на целия оглед и описване на уликите, можела по-късно да заяви, че са подхвърлени и да компрометира делото. Гешев обаче не е от вчера в прокуратурата и знае, че в такова зрелище няма Тоест то не произвежда доказателства за съда, защото никаква криминалистична причина не налага разследване за такъв огромен подкуп да се прави на тротоара. Наказателно-процесуалният кодекс (НПК) изисква да се запечатат колата, пакетите, кашоните, т.е. да се обезпечи тяхната неприкосновеност, и в присъствието на задържаните, на адвокат и поемни лица да отидат в прокуратурата, следствието или полицията и да броят, описват, оглеждат, разпитват, освидетелстват и всичко каквото е нужно според НПК. Гешев би трябвало да знае също, че сеирът на кръстовището произвежда друго, което никак не е в негов интерес - за нарушаващо човешки права унизително третиране на задържани, и то в присъствието на надзирателя и гарант на законността в негово лице - цял целеничък ръководител на Специализираната прокуратура. Но тогава защо прокуратурата и антикорупционната комисия си го позволиха? Защото актуалните цели са други и те са постигнати, а ефективното осъждане от съда на кметицата е цел от друг род и тя сякаш надникна зад неколкократно повторената вчера и днес предпазлива фраза на Гешев: \"Ако делото влезе в съда...\". Постигнатите цели са няколко и всичките са с пропагандно-политически привкус: - Специализираната прокуратура, до новият-стар герой Пламен Георгиев и току що създадената суперкомисия КПКОНПИ. По коя телевизия няма да се чуе за всеотдайния труд и постиженията им... Да си правят сметката всички - и онези, които има за какво да се страхуват, и които нямат причини за страх, и особено от средите на опозицията. и разни Десислави да не се натискат за политици, защото ще им бъде видяна сметката, както я видяха на Иванчева. Политиката е запазен терен за партийните юнаци. за репресивните промени в НПК и Закона за съдебната власт (ЗСВ) и конкретно за прехвърлянето на делата за корупция в Специализирания съд: вдругиден, когато Спецсъдът почти сигурно ще задържи с постоянен арест Иванчева и заместничката й, а най-вече ако и Апелативният спецсъд потвърди задържането, което при такова тежко обвинение, наказуемо с до 30 г. затвор, най-вероятно ще стане - то постигнатият ефект звучи така: ето, поправихме НПК и резултатът е виден. А ако делото влезе един ден в съда (по Гешев) за разглеждане по същество на обвинението, този ден ще е толкова далечен (показва го практиката на този вид разследвания), че дотогава сегашното зрелище ще бъде потънало в забрава и дори присъдата няма да възбуди обществото. Не е и нужно. Целите са постигнати сега.", "date": "2018.04.18", "title": "Целите са постигнати, съдебната присъда не е сред тях"}
{"url": "https://www.dnevnik.bg/sport/2018/04/18/3165239_nadal_se_zavurna_na_ljubimata_si_nastilka_s_burza/", "text": "Световният №1 Рафаел Надал спечели безапелационна победа в първия си мач на червени кортове през 2018 г. Кралят на клея имаше нужда от 78 минути, за да преодолее съпротивата на Аляж Бедене и да се класира за осминафиналите на турнира от сериите \"Мастърс\" в Монте Карло. Испанският тенисист даде само четири гейма на словенеца за успеха с 6:1, 6:3. Надал реализира четири пробива от осем възможности и спаси двете, които се откриха пред Бедене. Лидерът в световната ранглиста, който преследва 11-а титла в Монте Карло, загуби само 13 от разиграните 48 точки в своите подавания и излезе победител в 24 от 51 точки, в които посрещаше. Испанецът записа втора победа от два мача с Бедене, който след три години под флага на Великобритания отново се състезава за родината си Словения. Предишната им среща отново беше в третия кръг на \"Мастърс\" в Монте Карло - през 2016 г., когато Надал спечели с 6:3, 6:3. В спор за място в четвъртфиналите носителят на 16 титли от Големия шлем ще се изправи срещу Карен Хачанов. 21-годишният руснак победи участващия с \"уайлд кард\" Жил Симон с 6:2, 6:2. Другият осминафинал в първата четвърт на схемата противопоставя Новак Джокович и Доминик Тийм. Сърбинът, който вдигна трофея в Монте Карло през 2013 и 2015 г., победи голямата надежда на хърватския тенис Борна Чорич със 7:6 (2), 7:5. Тийм започна участието си в княжеството във вторник, когато спечели драматична победа срещу руснака Андрей Рубльов - 5:7, 7:5, 7:5. Днес бяха излъчени и осминафиналите във втората четвърт на схемата. Григор Димитров, който вчера започна турнира с обрат срещу Пиер Юг-Ербер, ще се изправи срещу германеца Филип Колшрайбер. Поставеният под №6 Давид Гофен ще играе с №11 Роберто Баутиста Агут. Осминафиналите в долната половина на схемата са Марин Чилич срещу Милош Раонич, Кей Нишикори срещу Андреас Сепи, Александър Зверев срещу Ян-Ленард Щруф и Миша Зверев срещу Ришар Гаске.", "date": "2018.04.18", "title": "Надал се завърна на любимата си настилка с бърза победа"}
{"url": "https://www.dnevnik.bg/bulgaria/2018/04/18/3165168_desislava_ivancheva_-_da_upravliavash_na_inat/", "text": "Спиране на строежи с нелегитимни заповеди, забавяне на административни процедури за инвестиции и обявяване на обществени поръчки, непознаване на законите, конфликт на интереси, лоша комуникация... - откакто стана кмет на столичния район \"Младост\" в края на 2016 г., Десислава Иванчева често влизаше в конфликти и беше обвинявана от ключови фигури в Столичната община в нарушения.  Последното обвинение дойде от прокуратурата - вземане на  подкуп в особено големи размери , което според Наказателния кодекс се наказва с между 10 и 30 г затвор. Тя беше  показно арестувана вчера пред сградата на Спортната палата , заедно със заместничката й Биляна Петрова , а според разследващите е била хваната с първата вноска от подкуп от инвеститор, за да придвижи процедура за негов проект. За година и половина кметът на \"Младост\" така и не успя да направи промените, с обещанията за които дойде на власт в един от най-големите райони на София, а действията й до голяма степен оправдаха опасенията, че не е достатъчно подготвена за работата си. Как (не) се спират строежи Десислава Иванчева беше едно от лицата на протестите срещу строителството в зелени площи между блоковете в \"Младост\", довели до оставката на кмета Цвета Авджиева (ГЕРБ). Впоследствие се кандидатира за поста, като кампанията й беше финансирана и организирана от бившия депутат от БСП и общински съветник от партията Георги Кадиев, вече в качеството му на лидер на нова формация - \"Нормална държава\". Основното й обещание беше да спре презастрояването на квартала и да запази междублоковите пространства. Няколко месеца след като зае поста тя получи от кмета на София Йорданка Фандъкова  правото да спира  строителството на жилищни сгради  със средно застрояване, паркове с площ до 1 хектар, малки производствени сгради. Възползва се още на следващия ден като  спря един от  спорните строежи до блок 70 , станал повод за протести. След това  спря друг строеж на сграда , заради което инвеститорът обяви гладна стачка. Малко по-късно и двете заповеди се оказаха  нелегитимни, а строежите законни . Днес и двата продължават. По същото време инициативният комитет \"За Зелен Младост\", в който Иванчева участва, внесе 14 хил. подписа в Столичната община с искане за провеждане на  . Той целеше налагане на временна забрана за строителството и преразглеждане на подробните устройствени планове в квартала, които предвиждат строителство в зелените площи. Проверка на \"Гражданска регистрация и административно обслужване\" (ГРАО) обаче показа, че на закона отговарят  едва 8822 от подписите  при нужни 9400. Така провеждането на референдума трябваше да бъде одобрено от  Столичния общински съвет, който обаче го отхвърли . Инициативния комитет обжалва решението,  а делото все още върви . Като допълнителна мярка Иванчева се опитваше да спре строежи, които смята за незаконни, като публично   и не подписваше различни документи. При обиските на кабинета и дома й са били намерени десетки преписки, каза днес прокурорът Иван Гешев. През март миналата година кметът съобщи, че е поискала оставката на главния архитект на района Весела Тасева, защото без нейно знание е издала разрешение за строеж на мегапроекта \"Гранд каньон\" на мястото на бившия магазин за мебели \"Деница\". Иванчева  не даваше становище за проекта , като по този начин блокираше осъществяването му, въпреки че инвеститорите от \"Гаранти коза\" имаха одобрението на Министерския съвет. След преговори между фирмата и кмета площта и височината на проекта за \"Гранд каньон\" бяха намалени. В замяна компанията дари на районната община 350 хил. лв. Сумата беше одобрена от Столичния общински съвет, а групата на ГЕРБ тогава обяви действията на Иванчева като успех. В началото на тази година Иванчева направи направи  нощна проверка по сигнал на строежа на \"Гранд каньон\" , където се сблъска с охраната. За парите на един район \"Младост\" е сред най-големите по площ и втори по население район в столицата със 103 хил. жители. По тази причина към него се насочва най-голяма част от общинските средства, като  през 2017 г. сумата беше 29 млн. лв . През март 2017 г. на специална пресконференция Десислава Иванчева се оплака, че районната община разполага с много малко свободни пари, който сама да определя за какво да харчи и това не позволява да се правят ремонти и дейности за облагородяването на квартала. Тогава предложи таксите, които инвеститорите плащат за разрешения за строеж, да остават в районите, в които ще се строят сградите. За да илюстрира мащабното строителство в квартала, Иванчева каза, че в такава хипотеза  \"Младост\" може да се отдели като град и да се издържа само от тези такси .", "date": "2018.04.18", "title": "Десислава Иванчева - да управляваш на инат"}
{"url": "https://www.dnevnik.bg/sport/2018/04/18/3164588_baiern_e_purviiat_finalist_v_kupata_na_germaniia_sled/", "text": "Байерн\" (Мюнхен) продължава да се движи по график към требъл, след като се класира за финала в турнира за Купата на Германия. Баварците, които веч си осигуриха титлата в Бундеслигата и са на полуфинал в Шампионската лига, не срещнаха почти никакви проблеми срещу \"Байер\" (Леверкузен). Двубоят на \"Бай арена\" завърши с разгромен успех 6:2 за \"Байерн\". Над всички беше Томас Мюлер, който реализира хеттрик, Роберт Левандовски добави два гола, а с един се отчете Тиаго Алкантара. Срещата беше много интересна и до 16-ата минута паднаха три гола. Левандовски се разписа в третата и деветета, а Ларс Бендер върна надеждите на \"аспирините\" с попадение в 16-ата. \"Байерн\" се развихри отново в началото на втората част и между 52-ата и 64-ата вкара нови три гола – два на Мюлер и един на Алкантара. Бейли върна едно попадение в 72-ата минута, но шест минути по-късно Мюлер оформи хеттрика си и крайния резултат. За 22-и път баварците ще участват във финалния двубой, като те имат едва три загуби и рекордните 18 трофея. Там \"Байерн\" ще чака победителя от втория полуфинал между \"Шалке\" и \"Айнтрахт\" (Франкфурт).", "date": "2018.04.18", "title": "\"Байерн\" е първият финалист в Купата на Германия след шоу с осем гола срещу Леверкузен"}
{"url": "https://www.dnevnik.bg/politika/2018/04/18/3164189_novata_sesiia_na_parlamenta_stari_prioriteti_i_novi/", "text": "Избор на членовете на новата антикорупционна комисия, на членовете на енергийния регулатор и на зам.-председател на бюрото за контрол на специалните разузнавателни средства - това са част от решенията, които Народното събрание трябва да вземе в началото на четвъртата си сесия. Очаква се тя да бъде открита тази сутрин със слушане на химните на България и на Европейския съюз (ЕС) и с декларации на парламентарните групи с приоритети за работата до лятото. Народното събрание бе във Великденска ваканция от 4 април. Днес депутатите ще задават актуални въпроси на петима министри в ресорните комисии. Очаква се транспортният министър Ивайло Московски да бъде питан за мерките за безопасност в обществения транспорт след  трагичния инцидент на магистрала Тракия миналата седмица , а вицепремиерът и външен министър Екатерина Захариева - за  атаките на САЩ, Великобритания и Франция в Дамакс и Хомс . Въпроси ще има към образователния министър Красимир Вълчев, към земеделския министър Румен Порожанов и към министъра на икономиката Емил Караниколов. Борбата с корупцията Борбата с корупцията е дежурен приоритет на партиите в началото на всяка пленарна сесия. Очаква се председателите на парламентарни групи да говорят за резултатите от европредседателството и ситуацията в Сирия. В петък в ресорната комисия ще бъдат изслушани кандидатите за зам.-председател и членове на Комисия за противодействие на корупцията и отнемане на незаконно придобитото имущество (КПКОНПИ). Те са номинирани от председателя й Пламен Георгиев, който бе избран от парламента преди месец.  За зам.-председател е предложен Антон Славчев, а за членове - Антоанета Цонкова, Силвия Къдрева и Пламен Йоцов . ГЕРБ няма да бърза с промените в Наказателния кодекс, които  касаят корупцията в частния сектор . Преди ваканцията те бяха оттеглени от дневния ред на депутатите, след което се проведе обществено обсъждане. Критиките са, че текстовете трябва да се прецизират, защото заплашват всеки. Енергиен жребий и сделката за ЧЕЗ  Нови членове ще бъдат избрани и в Комисията за енергийно и водно регулиране (КЕВР), след като  с жребий бяха прекратени мандатите на четирима от тях . Предложени за енергийния регулатор са  досегашните членове на комисията  Георги Златев, който е издигнат от \"Воля\", и Ремзи Осман, който е предложен от ДПС. БСП няма да издига кандидат. В пленарна зала се очаква да бъде гласуван и докладът на временната комисия за сделката с ЧЕЗ, чието ръководство ще поиска да продължи да работи до 10 май. Очаква се в него да бъде публикувана подробна информация за евентуалната бъдеща покупка от \"Инерком България\", както и предложения за законови промени, свързани с работата на енергийния регулатор. Преди ваканцията на депутатите  на първо четене бяха приети текстове , които дават правомощия на комисията да разрешава сделките при покупко-продажба на съществени части от капитала на търговски дружества, които управляват стратегическа за енергийната система инфраструктура. В очакване на медиен закон  Засега парламентарните сили се въздържат от коментар по отношение на медийния законопроект, внесен от  Делян Пеевски и депутати от ДПС преди два месеца . Водещата парламентарна комисия - по култура и медии, още не е разглеждала предложенията, сред които - собствениците на медийни услуги да декларират всяко получено финансиране в предходната календарна година, неговия размер и основание, както и данни за лицата, които са го предоставили. От парламентарната група на ГЕРБ неофициално коментират, че чакат законодателни промени за собствеността, финансирането и разпространението на медиите, които да бъдат внесени от Министерския съвет. Такива текстове обеща премиерът Бойко Борисов след законодателната инициатива на Пеевски.", "date": "2018.04.18", "title": "Новата сесия на парламента: стари приоритети и нови назначения"}
{"url": "https://www.dnevnik.bg/sport/2018/04/18/3164629_dvijenieto_v_centura_na_sofiia_se_promenia_zaradi/", "text": "Движението в центъра на София ще бъде променено заради предстоящия футболен мач между  ЦСКА и \"Левски\" . Дербито от 30-ия кръг в Първа лига ще се играе днес от 18.00 часа на Националния стадион \"Васил Левски\". От Столичната дирекция на вътрешните работи уведомиха, че в часовия пояс от 16.30 до приключване на дербито е възможно временно затруднение на движението в централната част на столицата. Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. За реда на стадиона ще се грижат частни охранителни фирми. Забранява се влизането на пътни превозни средства по улица \"Генерал Гурко\" между булевард \"Васил Левски\" и булевард \"Евлоги и Христо Георгиеви\", булевард \"Евлоги и Христо Георгиеви\" между площад \"Орлов мост\" и булевард \"Черни връх\", и булевард \"Драган Цанков\" между \"Евлоги и Христо Георгиеви\" и булевард \"Пейо Яворов\".", "date": "2018.04.18", "title": "Движението в центъра на София се променя заради мача ЦСКА – \"Левски\""}
{"url": "https://www.dnevnik.bg/evropa/2018/04/18/3164149_efektut_makron_moje_da_raztursi_evroparlamenta_sled/", "text": "Докато френският президент Еманюел Макрон  говореше пред Европейския парламент  във вторник, голяма част от депутатите вероятно са били съсредоточени не толкова да слушат за амбициите му за по-силен Европейски съюз, колкото да доловят намеци как той може да разтърси собствената им партийна система, пише \"Ройтерс\". Четирсетгодишният френски президент, който нахлу във властта преди година, скоро след като бе създал собствената си партия, не разполага с влияние в европарламента. Там големите му планове може или да устоят, или да рухнат, защото неговото движение \"Република, напред!\" (En Marche или LREM) все още няма официални представители. Това обаче ще се промени на европейските избори догодина. Възможно е да бъде направена голяма реформа в съюзите в институцията, даваща на Макрон влиянието, което германският канцлер Ангела Меркел има чрез нейния консервативен съюз. \"Европа ще има демократична полза от една реорганизация\", заяви Макрон пред два месеца, като изрази надежда това да се случи след  европейските избори в края на май 2019 г. Няколко френски евродепутати се присъединиха към партията на Макрон, която спечели мнозинство във френския парламент. \"Република напред!\" обаче не се включи в нито един от съществуващите съюзи и си постави за цел да влезе в европарламента, който ще бъде сформиран следващата година. Един нов, воден от LREM, блок може да помогне на Макрон да защити своя дневен ред, подкрепящ засилената интеграция в ЕС. Християндемократическата партия на Меркел, която споделя в голяма степен ентусиазма на Макрон за по-силен ЕС, но е предпазлива към някои от предложенията му, има голямо влияние в дясноцентристката Европейска народна партия (ЕНП). Неформалното сътрудничество между ЕНП и групата на социалистите и демократите, което наподобява \"голямата коалиция\" в Берлин, разполага с мнозинство в европарламента, където враждебните към ЕС и задълбочаването на интеграцията сили се надяват да увеличат гласовете си следващата година. Ухажване Близки до президента казват, че той все още не е решил как \"Република, напред!\" ще действа в ЕС. Според високопоставен служител в европарламента след изборите ще има засилено сливане сред партиите в институцията. Освен ЕНП и социалистите и демократите, които държат 56% от местата в 751-местния парламент, има още шест групи. Те трябва да разполагат с най-малко 25 членове от поне една четвърт от 27-те държави членки. Има две крайнодесни групи, една от крайната левица, една от десницата, доминирана от британските консерватори и полската управляваща партия и две големи групи близо до центъра, Зелените и Алианса на либералите и демократите в Европа (АЛДЕ). Последната група, водена от открития федералист и бивш белгийски премиер Ги Верхофстат, започна да ухажва партията на Макрон. Верхофстат присъства на събитие на \"Република, напред!\" в Брюксел по-рано този месец и заяви пред \"Ройтерс\", че планира да участва в още такива. \"Трябва да изградим алтернативи на старите партии – ЕНП и Прогресивния алианс на социалистите и демократите\", заяви той, като добави, че споделя \"визията на Европа\" за Макрон. Приближени до президента обаче подчертаха, че той все още не е взел решение дали, как или кога да се опита да обедини сили в Брюксел и Страсбург. \"Република, напред!\" осъществява контакти с партиите, които мислят като нея\", коментира един от източниците. Трудни сметки ЕНП, която няма да загуби британски места след излизането на Великобритания от ЕС, е фаворит за спечелването на най-много места в парламента, който  след Брекзит ще намалее до 705 евродепутати  и ще се окаже доста по-напред от социалистите и демократите, лишени от британските лейбъристи и отслабени заради срива на лявоцентристите в Германия, Франция и Италия. АЛДЕ в момента има само 68 места. Но Макрон, използвайки 79-те френски места в европарламента, може да се добере до второто място или дори да надмине ЕНП, ако привлече хора или други национални партии. Някои депутати спекулират, че евентуално силно представяне на новосъздадената испанска партия \"Граждани\", която вече е част от АЛДЕ, може да подсили Макрон. Говори се и че много членове на  затруднената италианска лявоцентристка Демократическа партия  може да сменят своята политическа принадлежност в ЕС. Италианското Движение \"Пет звезди\", което преразгледа предишния си евроскептичен уклон, вече започна да флиртува с АЛДЕ и обмисля да изостави съюза си с британската евроскептична Партия за независимостта на Обединеното кралство. Прогнозите са трудни. Не всички в АЛДЕ споделят визията на Макрон и на Верхофстат за по-силен федерален ЕС. Макрон е посрещан топло в Страсбург заради ангажираността си с ЕС, но пристигането му носи със себе си и тревога. \"Партиите на статуквото са се побъркали от безпокойство\", коментира Николай фон Ондарца от берлинския институт SWP. \"Новото движение на Макрон може да се превърне в ключов играч и да наклони везните при запълването на позициите\", допълва той.", "date": "2018.04.18", "title": "Ефектът \"Макрон\" може да разтърси европарламента след изборите догодина"}
{"url": "https://www.dnevnik.bg/sport/2018/04/18/3164631_cska_i_levski_se_izpraviat_edin_sreshtu_drug_v_mach/", "text": "ЦСКА и \"Левски\" ще изиграят втория помежду си от серията от три мача в три поредни седмици днес в 18 часа. След първия полуфинал в Купата на България преди седем дни, сега червени и сини играят в Първа лига. Срещата има голямо значение към първото и третото място в класирането и може да реши много неща. След като преди четири дни \"Левски\" загуби от \"Лудогорец\" сега може да окаже помощ на шампионите, ако победи ЦСКА. Сините са и в преследване на третата позиция, която се заема от \"Берое\". Тимът от Стара Загора има с четири точки повече от \"Левски\". За двубоя на \"Васил Левски\" треньорът на ЦСКА  Стамен Белчев  не може да разчита на контузените Кирил Десподов, Едвин Джеси и Хеан Бланко, а Александър Дюлгеров е наказан. В състава обаче се връща голмайстор №1 на Първа лига Фернандо Каранга. \"Трябва да подобрим играта си от последния мач, да покажем дисциплина, търпение и разбира се да победим. При нас настроението винаги е било водещо за играта и за резултатите, но не винаги може всичко да се получава\", каза Белчев. В състава на \"Левски\" няма контузени и наказани. През уикенда Делио Роси запази някои от основните играчи именно за мача с ЦСКА. Срещу \"Лудогорец\" не играха Габриел Обертан и Серджиу Буш, които днес ще са титуляри. Преди седмица именно Буш вкара двата гола след асистенции на Обертан в  първия полуфинал срещу ЦСКА . \"Искаме да играем добре и да победим. Ще видим обаче какво ще се случи. В момента разполагам с отбор, който е жив и въпреки негативните резултати има възможност да играе добре\", обясни Делио Роси в навечерието на мача. Според италианеца цифрите показват, че \"Левски\" не се представя добре, но той вярва че отборът стои стабилно и това се е видяло в полуфинала с ЦСКА. Двубоят между ЦСКА и \"Левски\" е днес в 18 ч. на Националния стадион \"Васил Левски\".", "date": "2018.04.18", "title": "ЦСКА и \"Левски\" излизат в мач, който държи ключа към първото и третото място"}
{"url": "https://www.dnevnik.bg/bulgaria/2018/04/18/3164407_horata_s_uvrejdaniia_organizirat_shesti_nacionalen/", "text": "Родители на деца с увреждания и близки на инвалиди излизат на шести национален протест. Близо 20 неправителствени организации от 10 града в страната ще подкрепят недоволството им с настояване за’’Гарантиране на лична помощ за деца/лица с увреждания и нови политики по уврежданията\". Сборният пункт в София е 11 часа пред Президентство. След това протестиращите трябва да потеглят към НДК като ще спрат за час пред сградата на Министерския съвет. За последните промени, които засягат хората с увреждания, протестиращите заявяват: \"За да говорим за реална интеграция на хората с увреждания, следвайки ценностите заложени в Конвенцията на ООН за правата на хората с увреждания, предлагаме изцяло нова концепция: 1. С козметични промени в Закона за интеграция на хората с увреждания няма да се подобри положението им, защото законът е остарял като философия и подход. В резултат на неговото приложение хората остават изолирани, необразовани, безработни и бедни\". Според тях е нужно да се тръгне от преминаване към нова система за оценка на увреждането и потребностите на човека, породени от това увреждане, но с цел социалното му включване в общността – детската градина, училището, университета, пазара на труда и пр. Медицинската оценка трябва да се съдържа в една разширена епикриза, която да показва трайния дефицит на органи. Освен това тя трябва да се използва като база за комплексна индивидуална оценка, която включва нуждата от рехабилитация, технически помощни средства, медицински изделия, лична помощ, адаптиране на жилище или лично превозно средство, помощ в дома, в училище, на работното място. Тази оценка е нужно да се осъществява от екип специалисти в различните области към местните структури на Агенцията по уврежданията, а не на Агенцията за социално подпомагане и да се повтаря периодично – особено при децата и при промяна на обстоятелствата. От своя страна техническите помощни средства трябва да включват всякакви устройства ниско- и високотехнологични, които компенсират дефицита на човешкото тяло и сетива, предизвикан от заболяването. А видът и размерът на индивидуалната подкрепа следва да включват: месечна издръжка поради увреждане, технически помощни средства, лична помощ - подкрепа в дома, на работното място и др. \"Въз основа на тази оценка трябва да се формира личен бюджет на човека. финансиране на всички пера по един закон (въвежда се понятието \"личен бюджет\"), в който Личната помощ е ясно регламентирана. Въвеждането на този подход изисква преструктуриране и овластяване на съществуващата Агенция за хората с увреждания, която трябва да бъде наречена просто Агенция по уврежданията. Тя трябва да получи отговорност, свързани както с индивидуалния подход и оценка на увреждането, така и със социалната реализация на всеки човек с увреждане (здравеопазване, образование, заетост и пр.), в това число и за достъпността на средата\", посочват още протестиращите. Те мислят още, че трябва да се преосмисли и реформира механизмът за консултиране с организациите на хора с увреждания (тези за хора с увреждания са доставчици на услуги и те не следва да участват в консултативния процес за политики по уврежданията). Със сигурност трябва да се раздели политическото участие на организациите от субсидирането им – подобно смесване води до конфликт на интереси. Министър Петков: Ценим вашето мнение Пресцентърът на социалното ведомство пък информира вчера, че министър Бисер Петков се е срещнал с родители на деца и младежи с трайни увреждания по повод заявеното от тях намерение за протест. Министърът увери присъстващите, че Министерството на труда и социалната политика води разговори не само с Национално представителните организации на и за хората с увреждания, но и с организациите, които не са представени в този съвет. \"Ние ценим вашето мнение, изразени позиции и предложения за решаване на проблемите на хората увреждания\", ги е уверил министърът. Целта на срещата е била обсъждане какво е направено до момента и какво още трябва да се направи. На разговора родителите са деца с увреждания са поставили проблеми, с които се сблъскват и необходимостта от законодателни промени за създаването на условия за реална интеграция на децата им. Родителите настояват за провеждането на политики за инвалиди, които да създават условия за компенсиране на индивидуалните им потребности. За целта те искат да се приеме Закон за личната помощ, който ще даде възможност услугите да достигнат до дома и изготвяне на социална оценка на потребностите за установяване на последствията от увреждането. Министър Петков е уверил присъстващите, че ведомството е запознато с техните искания и че правителството сериозно обсъжда решаването на въпроса с неравнопоставеността по отношение на по-значителната финансова подкрепа за семействата на деца с увреждания до 18 г. и значително по-ниския размер на подкрепата след навършване на пълнолетие на тези деца. По време на разговора е обсъдена и темата за промяна в начина на отпускане и контрола върху целевите помощи за приспособления, съоръжения и медицински изделия, както и създаването на социални услуги за възрастни като практически действия за прилагане на Стратегията за дългосрочна грижа. Петков е поел ангажимента министерството да направи подробен финансов анализ на целия публичния ресурс, който се изразходва за политики за хората с увреждания и обеща да запознае премиера и министрите на здравеопазването и на образованието с предложенията за повишаване на ефективността от използването му. Протестите започнаха през 2015 г. с искане на родителите на деца с увреждания за по-адекватни грижи и услуги за децата им. През 2016 г. точно преди един от протестите правителството (вторият кабинет \"Борисов\")  спешно прие увеличение на помощите за децата с най-висока степен на увреждане (над 90%)  и по-малко за останалите степени, които след това намериха място и в бюджета за 2017 г.", "date": "2018.04.18", "title": "Хората с увреждания излизат на шести национален протест пред Министерски съвет"}
{"url": "https://www.dnevnik.bg/bulgaria/2018/04/18/3164234_skrit_pred_ochite/", "text": "Кандидатстването за университет е един от първите сериозни избори, с които повечето млади хора се сблъскват в живота си. Изборът на специалност, градът, учебното заведение – все трудни въпроси за който и да е 17-18-годишен гиманазист. И докато в чужбина, особено в САЩ и Великобритания, кандидат-студентите и техните родители задълбават в тонове информация, която им се поднася от университети и специализирани издания с годишни класации на университети и направления, в България сякаш споделянето \"от уста на уста\" остава водещият метод за избор. Това няма нужда да е така – от 2013 г. насам в интернет и на хартия разполагаме с първата Рейтингова система на висшите училище в България, която посочва по напълно обективни критерии къде се намират всеки университет и всяка специалност спрямо конкурентите им. Един бърз поглед може да онагледи какви са разликите в средните доходи на завършилите една специалност в Пловдивския университет и във Варна например. Или на какъв престиж сред студентите се радват специфични специалности. Както и колко цитирани от международни журнали са публикуваните научни трудове на преподаватели и докторанти в дадена институция. Нещо повече - част от информацията, която се събира при формирането на рейтинга, служи като инструмент за подобряването на политиката за финансиране на висшето образование и определя размера на средствата за издръжка на обучението на студентите в държавните университети според качеството на обучението. Курс към прагматизъм? \"В последните години се наблюдава по-прагматичен подход при приема във ВУЗ и това се дължи на осведомеността на кандидат-студентите\", каза министърът на образованието Красимир Вълчев при представянето на рейтина в края на 2017 г. Но дали наистина рейтингът постига една от водещите си цели – да подпомага ефективно учениците да направят информиран избор относно потенциалната си бъдеща реализация в различните университети и специалности? Данните сочат обратното. В своя доклад \"Мониторинг на реализацията и миграцията на завършилите висше образование\" за периода от 1.01.2013 г. до 31.12.2015 г., публикуван през април 2017 г., Сметната палата установява, че \"Рейтинговата система на висшите училища е непопулярна сред анкетираните по време на одита 9095 ученици от 11 и 12 клас в цялата страна\". Според анкетата 70% от тях не са запознати със съществуването на системата, а много малка част изобщо са я използвали за някакви цели – едва 13 на сто. Тоест, въпреки че теоретично системата е насочена основно към кандидат-студентите, за да им помогне с избора на специалност, тя не го прави. \"След вече седем издания не можем да твърдим обосновано, че [системата] изпълнява еднозначно тази роля. Но не поради слабост на инструмента, а по-скоро заради по-тясната му употреба – от ръководството на МОН за промяна в държавната политика и от ръководствата на висшите училища при взимането на управленски решения\", смята образователният експерт Мирела Хаджиева. \"Няма изследване в училищното образование, което да дава отговор доколко учениците и техните родителите базират решенията си за избор за последващо професионално развитие на информацията от данните, достъпни в рейтинговата система през последните почти 8 години\", казва Хаджиева. Борба с митове и предразсъдъци  Факт е, че в седемте години, откакто консорциумът между МОН, институт \"Отворено общество\" и софтуерната компания \"Сирма\" изготвя рейтинга, има няколко направления във висшето образование, които показват трайна тенденция при реализацията на завършилите в последните пет години – висок осигурителен и облагаем доход и почти нулева безработица. Въпреки това няма сериозна подкрепа от страна на държавата за тях, нито пък студентите се насочват приоритетно към тях. Мирела Хаджиева дава пример с две такива специалности - \"Информатика и компютърни науки\" и \"Математика\", които имат изключително високи показатели. Осигурителният доход на завършилите професионално направление \"Информатика и компютърни науки\" в Софийския университет \"Св. Климент Охридски\" през 2017 г. е 2226 лв. а в \"Математика\" - 1852 лв., около два пъти над средния за всички висшисти (1075 лв.). Въпреки това обаче от 2012 г. до 2017 г. обучаваните в направление \"Информатика и компютърни науки\" във всички висши училища, в които е акредитирано направлението, са нараснали от 7690 на 7854 души. \"Тоест за пет години броят е нараснал с около 2 процентни пункта\", казва Хаджиева. Процесът на обръщането на учениците към тези професии е осъзнат и е свързан с известно отрезвяване и отърсване от митовете и стереотипите в избора на професия, смята Томчо Томов, ръководител на Националния център за оценка на компетенциите към Българската стопанска камара (БСК), но и добавя, че това се случва най-вече заради публичната информация за високи възнаграждения в съвременните високотехнологични сектори. Още по-интересна е ситуацията при професионално направление \"Математика\". Там нивата на безработица са отново по-ниски от средните в съответните региони, в които се провежда обучение, а доходите – значително по-високи. \"През 2012 г. в професионалното направление са се обучавали 621 студенти, а през 2017 г. – 435 за цяла България. Студентите са намалели с около една трета\", казва Хаджиева. \"Данните са налице – перспективно и доходно е да учиш в тези две професионални направления. Но дали тази информация се използва от учителите и от експертите в кариерните центрове в основните и средните училища? Прави ли МОН нещо, така че тази информация да се разпространява и използва в основните и средните училища? Изследване на това как учениците решават къде и какво да учат няма\", завършва тя. \"Изборът на специалност във висшето училище често не е достатъчно информиран, достатъчно осъзнат като призвание и не винаги е адекватен на реалното състояние на пазара на труда. Върху мотивите на младите хора оказват въздействие множество погрешни представи и нагласи, свързани със собствените им възможности и с перспективите в бъдещата им реализация\", казва Томов и добавя, че все още битуват митове за \"престижни професии\", за специалности с \"леко обучение\", за професии с \"традиционно високо възнаграждение\", за вземане на диплома, а \"пък после да се мисли накъде\" Само началото на битката за качество Разбира се, системата тепърва набира популярност. Георги Стойчев, изпълнителен директор на институт \"Отворено общество\", който е част от консорциума, изработващ рейтинга, казва, че рейтинговата система в интернет е практически достъпна за всеки и до момента уеб страницата има над 300 хиляди уникални посетители. \"Вероятно чрез институционални усилия също може да се направи повече за популяризиране на данните, като се използват различните механизми за карирерно ориентиране в рамките на средното образование\", смята той. Роля имат и висшите учебни заведения, които трябва да се борят както за намаляващия по демографски причини брой студенти, така и с конкуренцията от достъпно и качествено висше образование в цяла Европа. \"Много от висшите училища използват данни от системата, за да откроят конкурентните си предимства в хода на кандидатстуденската кампания. Откакто съществува системата, наблюдаваме и тенденция на увеличаване на научните публикации на български висши училища в международно признати научни издания, което е признак, че стимулите, създадени чрез рейтинговата система, започват да оказват въздействие\", казва Стойчев. Но като се има предвид, че университетите рекламират системата само когато трябва да се похвалят с високи резултати по конкретна специалност, остава нуждата от повече промотиране на рейтинга. \"Досега единствената реклама, правена от МОН в гимназиите, се състои в разпращането на няколкостотин плаката до регионалните управления по образованието през 2015 г.\", разказва Мирела Хаджиева и добавя, че липсват информационни кампании за ранно кариерно развитие. Според Проф. Пепка Бояджиева от Института за изследване на обществата и знанието към БАН, която активно е участвала в създаването на рейтинга, пречките, пред които се изправят поддържането и развитието на рейтинговата система в бъдеще, са два вида. Първите са ситуационни, породени от особеностите на българската академична среда, и се отнасят до степента на доверие на академичната общност и широката общественост към подобни инструменти, финансовото обезпечаване на рейтинга и начините на неговата (не)употреба. Вторите произтичат от самата специфика на правенето на рейтинги на висшите училища и най-вече от трудността да се дефинира и измери качеството на висшето образование. Последното не важи само за България, а и по принцип. \"За това колко е трудно да се осъществи надеждна сравнителна оценка на качеството на висшето образование ясно свидетелства и неуспехът на проекта AHELO (Assessment of Higher Education Learning Outcomes, \"Оценка на резултатите от висшето образование\"). Иницииран от ОИСР, проектът е замислен като аналог на програмата PISA за средното образование с цел измерване на знанията и уменията на випускниците на висшите училища\", казва Бояджиева и добавя, че редица утвърдени университети са отказали участие в проекта, посочвайки, че AHELO погрешно възприема целта на резултатите от ученето, която трябва да позволи на институциите сами да определят какво очакват от студентите да постигнат и да преценят дали са успели да го направят. Така че, въпреки че се включва късно, България се изправя пред същите въпроси, пред които и страни с много по-стари и утвърдени университетски системи. Но битката за това рейтингът на университетите да постигне най-важната си мисия – да информира кандидат-студентите какво потенциално ги очаква, ако учат и завършат определени дисциплини в определени университети – е много важна, макар и да сме само в нейното начало.", "date": "2018.04.18", "title": "Скрит пред очите"}
{"url": "https://www.dnevnik.bg/bulgaria/2018/04/18/3164480_prokuraturata_shte_razkrie_podrobnosti_za_pokazniia/", "text": "Ръководителят на Специализираната прокуратура Иван Гешев трябва да предостави повече информация за  вчерашния показен арест на кмета на община \"Младост\" Десислава Иванчева . Вчера шефът на спецобвинителите отказа всякакъв коментар с аргументa да не се пречи на разследването и то да не бъде опорочено, ако евентуално стигне до съд. Иванчева стоя часове наред с белезници на пътното платно, след като бе арестувана пред Спортната палата в София.", "date": "2018.04.18", "title": "Прокуратурата ще разкрие подробности за показния арест на Десислава Иванчева"}
{"url": "https://www.dnevnik.bg/sviat/2018/04/18/3164481_polovin_godina_sled_ubiistvoto_na_dafne_galiciia_malta/", "text": "Личност, която предизвиква крайни реакции и в живота, и в смъртта,  Дафне Каруана Галиция  продължава да бъде символ на разделението в Малта. Половин година след убийството ѝ ваканционният остров все още търси отговори. В едно иначе избуяло с пшеница поле в Малта има място, където не растат нито цветя, нито трева. Това място, където разследващата журналистка  Дафне Каруана Галиция  беше убита през октомври при експлозията на поставена под седалката на колата ѝ бомба, е украсено със свещи и транспарант с надпис \"Справедливост\". Шест месеца по-късно убийството ѝ все още не е разкрито. Мнозина се съмняват, че това изобщо ще се случи. За сестрата на журналистката реалността на нападението все още е не е избледняла. Седнала във фоайето на хотел, Корин Вела предпочита да говори приглушено. На малък остров с население от 450 000 души анонимността е невъзможна и човек никога не може да е сигурен кой слуша от съседната маса. Цялото семейство се колебае да прави публични коментари, но неговата критичност и недоверие към малтийските власти и правителството са отдавна известни. Вела се съмнява, че тримата мъже, обвинени в убийството на сестра ѝ, ще бъдат осъдени. \"Справедливост за Дафне означава нейните убийци и тези, които са ги изпратили, да бъдат изправени пред правосъдието. Означава също справедливост за замесените в престъпленията, които тя разкри\", казва 52-годишната жена. Престъпления като корупция, пране на пари и замесване на високопоставени правителствени служители в тях бяха обичайни теми в блога на  Каруана Галиция  Running Commentary (\"Текущ коментар\"). В блога веднъж бе заявено, че Мишел Мускат - съпругата на малтийския министър-председател  Джоузеф Мускат , е получила тайно един милион евро от Азербайджан, след като беше разкрито, че компания, спомената в Панамските документи, е нейна. \"Затвориха ѝ устата, защото тя беше значима.\" Отново и отново това изречение се използва за описание на убийството на 53-годишната жена. То се чете и на импровизиран паметник срещу Съдебната палата в центъра на Валета. Снимка на Каруана Галиция и цветя осем пъти бяха махани от мястото, което предизвика гнева на някои хора. \"Няма значение дали я обичаш, или я мразиш, не това е важното\", казва Пиа Замит, която заедно с Клеманс Дюжарден е основала движението \"Окупирай правосъдието\". Движението цели да окаже натиск върху властите да действат и да напомня на обществеността за значимостта на смъртта на  Каруана Галиция . \"Има много хора, които са точно толкова ядосани, колкото сме и ние. Но са прекалено уплашени да говорят открито\", казва Дюжарден. Убийството на журналистката е променило всичко и нищо. Първоначалната ярост на масовите протести срещу корупцията, престъпленията на белите якички и влиянието на престъпността върху политическите институции утихна. Защо да се бориш за промяна, ако собственият ти портфейл не е засегнат, пита риторично Дюжарден. Междувременно Малта процъфтява. Безработицата е ниска, а на ваканционния остров пристигат рекорден брой туристи. Но евродепутати наскоро започнаха да изразяват съмнения дали Малта спазва основополагащите европейски ценности. \"Навсякъде, накъдето погледнеш, сега има мошеници. Положението е отчайващо\", беше последното заглавие на материал, писан от Каруана Галиция. Няколко минути по-късно тя беше мъртва. \"В Малта има много хора, които смятат, че Дафне беше човек, който заслужаваше нещо още по-лошо. И го казват без притеснения\", посочва Мануел Делия - 41-годишен блогър, който определя Каруана Галиция като свой наставник. \"Тя ме научи какво означава \"просто го направи\", казва Делия. \"Даваше ми съвети и много сме обсъждали как да се опазиш след това.\" Проучванията на Каруана Галиция върху Панамските документи, банка \"Пилатус\", незаконни петролни сделки и съмнителната търговия с малтийски паспорти са свързани, казва Делия. \"Какво свързва всички точки? Ръкавицата има пръсти. Трябва да разберем коя е ръката, върху която е сложена.\" За някои подходът на Делия и Замит е твърде краен. Тяхната решимост се цени, но има опасения, че така те ще се изолират и дори може да се окажат застрашени. Убийството на словашкия разследващ журналист  Ян Куцяк  през февруари показа, че нападението срещу Каруана Галиция не е изолиран инцидент в ЕС. Въпреки това Делия казва, че би дезертирал от бойното поле, ако се откаже сега. В Малта мнозина имат собствени истории за Каруана Галиция. Освен задълбочените си разследвания на малтийската корупция тя подхранваше и клюките на острова. Всеки можеше да очаква в определен момент да попадне в блога ѝ. Каруана Галиция имаше много врагове, големи и малки. Семейството ѝ я помни като любящ човек, който никога не е престанал да се възмущава от несправедливостта, казва сестра ѝ Корин. Синовете ѝ Матю, Андрю и Пол оттогава са обърнали гръб на Малта от съображения за сигурност. \"Домът от детството ни, в който майка ни вложи толкова много енергия и любов, стана място, което ни кара да страдаме\", казва Андрю. \"А страната ни стана оазис за безнаказаност за хората, които са били в заговора за убийството ѝ\", подчертава синът на убитата журналистка.", "date": "2018.04.18", "title": "Половин година след убийството на Дафне Галиция Малта е оазис на безнаказаността"}
{"url": "https://www.dnevnik.bg/sviat/2018/04/18/3164366_kude_burkat_amerikanskite_generali_v_afganistan/", "text": "Генерал Джон Никълсън от американските Сухопътни войски повтаря опасните грешки от миналото. Наскоро в интервю той повтори мантрата на своите предшественици, че новата военна стратегия на САЩ, която включва увеличаване едновременно на военновъздушните сили и броя на американските военни, обучаващи афганистанските си колеги, е променила коренно ситуацията. Никълсън, който е командващ на американските войски в Афганистан и ръководи мисията на НАТО \" Решителна подкрепа \" там от март 2016 г., вече би трябвало да е по-наясно. През 2014 г. предшественикът на Никълсън на този пост, генерал Джон Кембъл, каза, че също е \"видял промяна\". През 2013 г. генерал Джоузеф Дънфорд спомена \"неизбежността на нашия успех\". Неговият предшественик генерал Джон Алън заяви: \"Ние печелим. Ние печелим.\" През 2011 г. генерал Дейвид Петреъс каза, че американските войски са \"спрели устрема на талибаните\". Генерал Стенли А. Маккристъл през 2010 г. считаше, че \"успехът все още е постижим\", докато генерал Дейвид Маккиърнън през 2009 г. коментира, че САЩ не \"губят в Афганистан\". И това продължава, откакто през 2001 г. водените от САЩ сили свалиха талибаните от власт. Американските военачалници може да получат по-добра представа за това, което наистина става, ако отделят повече време да посетят граждански медицински заведения като окръжната болница в  провинция Нангархар,  както направих миналия декември. Разговарях с жертви на неотдавнашен въздушен и дронов удар, като 15-годишно момче, и двата крака на което трябваше да бъдат ампутирани, след като боен хеликоптер на афганистанската армия обстреля колата на семейството му, отиващо на погребение. Леля му загина, трима други бяха ранени. Тези безкрайни твърдения за \"утрешна победа\" завършват с друга крилата фраза, използвана да охлади очакванията: \"Афганистан не е Швейцария.\" Чуждестранните военни командири и служители използват едното или другото в продължение на години. Новият съветник на американския президент по националната сигурност Джон Болтън направи това сравнение, за да оправдае тясната работа на американските сили с полевите командири. Петреъс каза, че САЩ не се \"опитват да превърнат Афганистан в Швейцария... (а в нещо) достатъчно добро за Афганистан\". И специалният пратеник на генералния секретар на ООН за Афганистан, Стафан де Мистура, коментирайки изгледите за заслужаващи доверие избори през 2010 г. след опорочения вот през 2009 г., каза: \"Те няма да бъдат швейцарски избори, а ще бъдат афганистански избори.\" Изгубен в цялото това позиране е показателният факт, че от 2009 г. в резултат на войната са убити 28 291 и са ранени 52 366 мирни жители. ООН отбелязва, че в това число влизат само жертвите, които могат да бъдат потвърдени. Истинският брой вероятно е много по-висок. Талибаните и други бунтовници по груби сметки са отговорни за 70% от тези убити и ранени, а афганистанските правителствени сили, както и международните, основно американски сили, са отговорни за останалите жертви. Най-пресен пример е  Кундуз , където при атака на афганистанските военновъздушни сили срещу талибаните бяха убити десетки цивилни, включително деца, по време на религиозна церемония. Въпреки това числата не казват абсолютно всичко. Жители на Кабул, с които разговарях, живеят в постоянен страх, че следващата самоубийствена атака на бунтовниците ще отнеме живота на техни близки. Мнозина описват ужаса от обикаляне по болници и морги в търсене на близките им след поредния бомбен атентат. Подобно на тях, афганистанци от селските райони на Нангархар и Херат ми казаха, че живеят в страх, че смъртта ще ги застигне от небето и ме питат: \"Как не могат да видят, че има жени и деца\", преди да нанесат въздушен удар. Мнозина напразно са се опитвали да получат някакво официално признание за загубата на близките си. След последния самоубийствен атентат в провинция Хелманд се появи ново протестно движение, призоваващо всички страни да спрат убийствата. Американски официални представители хвалят успехите си, като операцията за убийството на Кари Хакмат, талибански командир отцепник, който се заклел във вярност към \"Ислямска държава\" в Северен Афганистан. Но засилването на въздушните удари не избави страната от групировки, свързани с \"Ислямска държава\", и не подтикна талибаните към \"помирение\". Вместо това то стимулира цикъла на отмъщение \"зъб за зъб\", като градските райони понесоха тежестта на бунтовническите атаки - нещо, което признават и американски служители. Американските представители твърдят, че \"взимат обвиненията за цивилни жертви много насериозно\". Но разследванията на американски военни за цивилни жертви рядко включват разпити на свидетели на въздушните удари. Ако го направят, може би командващите генерали ще разберат защо загиват цивилни. Главнокомандващият американските войски в Афганистан ще се ползва с много повече доверие сред обикновените афганистанци, ако скъса връзките си със самозабравили се полицейски началници, милиции и полеви командири. Това доверие ще се възстанови и подобри чрез мерки, които наистина да намалят цивилните жертви, чрез осигуряване на съответни компенсации и търсене на отговорност, когато се стигне до такива жертви. Това ще доведе до истинска промяна, която афганистанците биха приветствали. ", "date": "2018.04.18", "title": "Къде бъркат американските генерали в Афганистан"}
{"url": "https://www.dnevnik.bg/kultura/2018/04/18/3164590_tursi_se_hristo_hristov_ili_po_sledite_na_zaminaliia/", "text": "През 1990 г., докато населението още се реди на опашки, протестира, ликува, обвинява се взаимно, гласува в първите свободни избори и изобщо преживява шока от смяната на режима, група българи си купуват самолетни билети за Куба. Маршрутът минава през Москва и после - Гандер, малко летище на канадския остров Нюфаундленд, където по онова време презокеанските полети презареждат, а пътниците почти задължително слизат. Мълвата за това се предава от уста на уста; повечето тръгващи се терзаят от параноя, че точно техният полет ще бъде различен. Но това не ги спира: за няколко месеца през 1990-а близо 3500 българи поемат по този път, \"забравяйки\" да се качат обратно на борда в Гандер - и подават молба за политическо убежище в Канада. С тази история започва \"Нов живот\" - вторият документален филм на известния български оператор Стефан Иванов, който бе показан първо на \"София филм фест\", а сега може да бъде видян в няколко киносалона в столицата. \"Отдавна исках да направя нещо, което да даде глас на това поколение, което някак си анонимно напусна държавата тогава\", казва Иванов, също емигрант в Канада, но от няколко години по-късно. \"Това поколение тръгна в нищото. Хората през 1990 година не знаеха какво ще се случи в държавата. Не знаеха къде отиват. Някои от тях дори не са били сигурни, че ще кацнат в Гендер - едно много глухо и забутано летище.\" Групата е представителна за България от онова време - от инженери, хора на изкуството, лекари, до криминално проявени - \"авантюристи, които са тръгнали, защото е имало възможност\", казва режисьорът. Пристигането им внася смут в самотния Гендер, където основното препитание - риболовът, в този момент е в упадък заради мораториум над лова на местните видове. За кратко икономиката на градчето се завърта около новодошлите - хотелите се пълнят с брадати източноевропейци и техните адвокати, всичко за сметка на канадската държава. \"Имаше доста разкази от Нюфаундленд - комични и патетични\", казва Стефан Иванов. \"Едни юнаци влезли в магазин за автомобили и излезли направо с колата през витрината - но къде да се скрият, нали са на остров.\" \"Заминалият човек\" Филмът обаче не е за тях, а за живота в емиграция - за \"Заминалия човек\", както го нарича авторът му. \"Не искам да го наричам \"емигранта\". Той е човек, тръгнал нанякъде. Тези хора са ми интересни, защото толкова им се е искало да видят друго нещо, че са тръгнали ей така.\" Героите, които Иванов избира, са близки до неговото преживяване в емиграция и обединени от общото си познанство с един човек, чиито следи се губят в Канада - оператора Христо Христов. През 1990 г. Иванов и Рали Ралчев го снимат за документалния филм на Иглика Трифонова \"Лето господне 1990-о\", който запечатва тази турбулентна година. Скоро след това Христов поема към Канада, вдъхновявайки и други да го последват. Известно време се занимава с кино, после решава рязко да смени посоката и да стане шофьор на камион. И до днес екипът не е успял да го намери. \"Той е все така изчезнал в безкрайния канадски пейзаж. Той е фантоматичният персонаж на филма, който дава повод да тръгнем по тази траектория и да срещнем всички други със сходна съдба. И е връзката с днешния ден - нещата, които казва, са изключително сходни с думите на младите актьори (филмът съдържа откъси от постановката на театър \"Сфумато\" \"Самолетът закъснява\"). Едно от нещата, които образът му за мен представлява, е, че човек, поемайки пътя към една илюзия, може да се загуби също.\" В Канада няма директори на водопади Повечето герои във филма обаче са по-скоро намерени - художници и музиканти, които са успели да се реализират в Канада. Много от тях са оставили илюзиите си още тогава - за \"бързия\" преход в България, но и за себе си. Когато заминеш, постепенно губиш пластовете, които за добро или лошо са те правили част от едно общество, и оставаш сам със собствените си възможности, казва една от героините във филма. Кирил Манчев, барабанистът на \"Ревю\", \"Нова генерация\" и \"Кале\", който заедно с част от ранния състав на групите поема със същата вълна и основава нова група в Канада, вижда пристигането си като сбъдната рок мечта. В \"Нов живот\" той е в интересен задочен разговор със себе си отпреди 30 години - в документалния филм \"Директор на водопад\", който студия \"Екран\" прави за \"Ревю\" през 1989 г. (Едноименната песен е по негов текст.)  \"Заминалият човек\" на Стефан Иванов все още е свързан с България. Така операторът гледа и на себе си, макар че заминава през 1996 г. и при други обстоятелства. \"Нашата професия доста се интернационализира, в смисъл че операторът може да живее някъде и да снима на съвършено друго място. Възможността да имаш повече хоризонти и да участваш в различни кинематографии - канадската, френската, а и българската - по-скоро ме обогатява, професионално и като човек.\" България намира за силно променена и дълбоко свързана с останалата част от света, макар и не без своите проблеми. Синът му, също оператор, е избрал да живее и работи тук. \"Българското кино е в подем, но тревогата ми е, че като има някакъв подем, трябва производството да продължи, а то спира. Средствата все не достигат, което е много тъжно и необяснимо\", казва режисьорът. Самият Иванов в последните години е оператор популярния френски сериал \"Капитан Мерло\", поредица от пълнометражни криминални истории. Но има една покана, за която се надява да му се наложи да се върне в България - нов филмов проект на режисьора Георги Дюлгеров. Дюлгеров преди няколко години обяви пенсионирането си, но по думите му пред Стефан Иванов, \"сърце юнашко не трае\".", "date": "2018.04.18", "title": "Търси се Христо Христов, или по следите на Заминалия човек"}
{"url": "https://www.dnevnik.bg/sport/2018/04/18/3164633_serhio_aguero_propuska_posledniia_mesec_ot_sezona/", "text": "Нападателят на \"Манчестър сити\" Серхио Агуеро се подложи на операция на коляното и ще пропусне оставащите мачове до края на сезона. Звездата на новия шампион във Висшата лига съобщи, че е претърпял артроскопия. Агуеро има проблеми в последно време с коляното си и не е играл от пет седмици. След  спечелването на титлата  нападателят в консултация с щаба на \"Сити\" е преценил да се подложи на операция. \"Възстановявам се от артроскопия. Напълно мотивиран съм да се върна скоро на терена\", написа Агуеро в \"Туитър\". \"Сити\" има още пет мача във Висшата лига, но Агуеро по всяка вероятност няма да играе в тях. Нормално артроскопията изисква около месец за възстановяване, а последният двубой във Висшата лига е на 13 май. Очаква се обаче операцията да не попречи на Агуеро да играе на световното първенство в Русия през лятото. Шампионатът на планетата започва на 14 юни, така че нападателят има около 2 месеца, за да влезе обратно във форма и да помогне на Аржентина. През сезона Агуеро се бореше с контузии, но въпреки това успя да вкара 21 гола във Висшата лига и общо 30 във всички турнири. В последните шест години аржентинският нападател неизменно ставаше голмайстор на \"Сити\". Той е и  реализатор №1  в историята на клуба със 199 гола в 292 мача.", "date": "2018.04.18", "title": "Серхио Агуеро пропуска последния месец от сезона заради операция на коляното"}
{"url": "https://www.dnevnik.bg/sviat/2018/04/18/3164490_na_25_april_evrokomisiiata_shte_predloji_da_se_sledvat/", "text": "На 25 април еврокомисарят по цифрова икономика и цифрово общество Мария Габриел ще представи няколко важни за Европа инициативи, включително и за проблема с т.нар. фалшиви новини. Един от акцентите ще е върху това кой финансира създаването и разпространяването им. На среща в Брюксел с български журналисти, поканени от нейния екип, тя разясни, че няма да има предложение за законодателна инициатива и най-вероятно няма да се използва терминът \"фалшиви новини\", защото отсъства общоприета за ЕС дефиниция. Вместо това се налага формулировката \"онлайн дезинформация\", обхващаща умишленото създаване на лъжи с цел нанасяне на щети върху конкретен човек, компания или общност. В разговора \"Дневник\" припомни как България потъва през последните години в годишната класация на \"Репортери без граници\" за свобода на медиите и запита смята ли Габриел, че има връзка между състоянието и качеството на медийния пазар в една страна и способността ѝ да се бори с фалшивите новини. Освен това не е ли вече по-важно не само кой притежава медии, а как ги финансира? \"Да, категорично е много важно как се финансират медии. Затова в нашето съобщение на 25 април ще бъде поставен акцент върху принципа \"следвай парите\". Това е много важно и ясно го чуваме в обществените консултации [по темата], отговори Габриел. \"Що се отнася до шанса на всяка страна, нямам намерение да разделям държавите по способни и неспособни да се борят с този феномен. Това, което ми липсва, е едно послание към всички [борещи се с фалшивите новини] в отделните страни, независимо от ситуацията, да усетят подкрепа на европейско равнище. (...) Няма рецепта чудо, има много и различни инициативи, но имам желание да им помогна да създадат мрежа, да бъдат подсилени действията им.\" Еврокомисарят даде пример как в 11 страни от ЕС има \"проверяващи фактите\" - експерти, способни за 3 минути да кажат дали една новина е фалшива, знаят как се случва, имат набор от индикатори да я разпознаят, но се оказва, че нямат връзка помежду си, не се познават, а би трябвало да имат мрежа. \"На национално ниво има публична помощ в областта на медиите. Затова една от инициативите е да излезем с комисаря по въпросите на конкуренцията Маргрете Вестагер с ясни ръководни линии, които да позволят на държавите членки да използват по ясни критерии този инструмент. Той и сега съществува, но никой не знае кой [принцип] е водещ в Унгария и кой - във Франция например.\" Имаме и други предложения и вярвам, че трябва да подкрепим журналистите с желание да направят нещо срещу това предизвикателство към професията им и обществото, добави Мария Габриел.", "date": "2018.04.18", "title": "На 25 април еврокомисията ще предложи \"да се следват парите\" зад фалшиви новини"}
{"url": "https://www.dnevnik.bg/v_pamet/2018/04/18/3164638_barbara_bush_pochina_na_92_godini/", "text": "Съпругата на американския президент Джордж Х. У. Буш (1989 - 1993 г.) Барбара Буш, която е и майка на президента Джордж У. Буш (2001 - 2009 г.), почина на 92 години. Това съобщи в \"Туитър\" говорителят на нейния съпруг Джим Макграт, съобщава БТА. В неделя се разбра, че бившата първа дама е отказала за нея да бъдат полагани палиативни медицински грижи. Барбара Пиърс е родена през юни 1925 г. в щата Ню Йорк. Тя се запознава с Джордж Х. У. Буш, когато е на 16, и се омъжва за него три години по-късно. Те имат шест деца. Нейният съпруг ръководи САЩ от 1989 до 1993 година. Като първа дама нейна кауза беше насърчаването на грамотността и на четенето на книги. Тя обаче казваше, че е по-заинтересувана да се грижи за дома, отколкото да помага на съпруга си да управлява страната.", "date": "2018.04.18", "title": "Барбара Буш почина на 92 години"}
{"url": "https://www.dnevnik.bg/detski_dnevnik/2018/04/18/3163809_zapochva_detskiiat_literaturen_festival_v_sofiia/", "text": "От днес до 22 април в  Младежкия театър \"Н. Бинев\"  ще се проведе първото издание на Софийския международен литературен фестивал, посветен на деца и младежи и с участието на актьорите от театралната трупа. Събитието е част от културната програма на българското председателство на Съвета на Европейския съюз през 2018 г. и се организира от Асоциация \"Българска книга\". Литературният фестивал ще представи съвременната европейска литература за деца и юноши в нейното жанрово и културно многообразие. Сред гостите на фестивала са Жил Парис (Франция); Лене Кобербьол (Дания); Джос Стърлинг (Великобритания); Джузепе Феста (Италия); Дора Тот (Унгария); Мая фон Фогел (Германия); Турюн Лиан (Норвегия); Гай Бас (Великобритания); Сесар Майорки (Испания); Олуин Хамилтън (Великобритания); от България: Виктор Самуилов, Божана Апостолова; Мая Дългъчева; Георги Константинов; Петя Александрова; Севдалин Генов; Юлия Спиридонова; Чичо Ники; Зорница Христова; Катя Антонова; Радостина Николова; Неделчо Богданов; Иван Раденков. В четенията и представянията по време на фестивала ще участват актьори от трупата на младежкия театър: Силвия Лулчева, Кристина Янева, Ахмед Юмер, Юлиян Петров, Александър Хаджиангелов, Койна Русева, Ния Кръстева, Светослав Добрев, Николай Луканов, Ярослава Павлова, Севар Иванов, Николай Желев. За децата има още: работилница за писане на истории на Петя Кокудева и Ромина Беневенти \"Как да пишем страхотни истории\"; драматичното представяне по \"Котаракът Франт и загадъчният остров\" с писателя Иван Раденков; ателие по илюстрация с Нуша Роянова; работилницата за колажни рисунки и истории \"Птиче село\" с Катина Недева; среща с популярния влогър Стан, представяне на \"Изкуството да бъдеш\", среща на клуба \"Падингтън\"; играта \"Плени знамето\". Всеки ден фестивалните събития ще започват от 10 и ще завършват към 19 ч., а входът в Младежкия театър е свободен. Със свободен вход са и  двете кинопрожекции в Дом на киното : семейните анимации \"Животът ми като тиквичка\" и \"Петсън и Финдъс: малки бели, голямо приятелство\" (събота и неделя от 11 ч.). В програмата са включени още: изложбата на 16 български илюстратори –  \"Радост, тъга и надежда – 16 илюстрации за детски книги от български художници\"  с куратор Антон Стайков и оформител Свобода Цекова. За изложбата в рамките на фестивала кураторът Антон Стайков избра 16 български художници. Всеки от тях ще бъде представен с една своя илюстрация. Различните техники и стилове ще покажат жизнеността и богатството на българската детска илюстрована книга, а метафоричният изказ и емоционалната връзка с художествения текст обединяват на пръв поглед много различни автори; церемония по връчване на наградата  \"Бисерче вълшебно\" , приказният  \"Маратон на четенето\" , който е част от програмата на \"Походът на книгите\";  Една различна родителска среща  с експертите от Асоциация \"Родители\", както среща-дискусия  \"Четат ли тийнейджърите у нас и какво предпочитат\"  с експерти и редактори. Тук  можете да разгледате програмата по дни. Тук  можете да разгледате програмата по участници/събития/съпътстваща програма. са срещата с унгарската писателка Дора Тот и приказния, весел и шумен свят на понито Бриз и неговите приятели; Георги Константинов ще представи историите на Туфо – рижият пират; Петя Александрова ще ни разкаже весели приказки и стихотворения за планината, която отишла на море, или за облачето, което си търсело работа, като стиховете й ще прочете Койна Русева; Юлия Спиридонова–Юлка ще говори за творческото писане, или как да си уловим вдъхновение; Чичо Ники ще разкаже за историите на страхливия вълк Гошо; Мая Дългъчева и илюстраторката Невена Ангелова ще представят историите на Топлото човече, което тръгва по адреси. са: срещата с популярния британски писател Гай Бас и историите на неговата \"Кърпена глава\", написани с \"чудовищно\" чувство за хумор; ще научим имат ли мотовете мотивация от срещата с писателката Радостина Николова; арт ателие ще представи как можеш да се грижиш за магическо създание, като се превърнеш в истински магизоолог; за любовта към природата и за любовта между хората, за порастването и за преживяванията, които ни свързват, ще говори авторът и музикантът, страстният природолюбител и защитник на животните Джузепе Феста; необичайните истории на момчето от \"Животът ми като тиквичка\" ще представи лично писателят Жил Парис и др., включително на прожекция на едноименния филм в Дома на киното.  са: лекцията на автора на книги-игри и аниматор Неделчо Богданов; срещата с датската писателка Лене Кобербьол, която пише в жанра фентъзи и криминален роман и е носителка на повече от 20 национални и международни награди, номинирана за медала \"Андерсен\" през 2014 г.; за творческото писане и писателската професия ще говори Джос Стърлинг, която е публикувала повече от 30 романа и е доктор по английска литература от Оксфорд; Мая фон Фогел е готова да отговаря на всички въпроси, свързани с тийн героинята й Ема; Рецептата за съвременен фентъзи бестселър ще ни представи британската писателка Олуин Хамилтън. Откриването на Софийския международен литературен фестивал е на 18 април от 10 ч. на камерна сцена на Младежкия театър с \"Деца, пазете шум!\" - среща с писателя Виктор Самуилов.", "date": "2018.04.18", "title": "Започва детският литературен фестивал в София"}
{"url": "https://www.dnevnik.bg/evropa/2018/04/18/3164639_turciia_se_oplaka_che_es_se_otnasia_nespravedlivo_kum/", "text": "Европейският съюз не се отнася към Турция справедливо и обективно, заяви турският вицепремиер и правителствен говорител Бекир Боздаг, след като еврокомисарят по разширяването Йоханес Хан каза вчера в Страсбург, че Анкара се отдалечава с големи крачки от пътя към членство в ЕС, предаде \"Ройтерс\", цитирана от БТА. След заседание на правителството в Анкара Боздаг заяви, че позитивните оценки в  доклада  на Еврокомисията за напредъка на Турция не могат да \"маскират\" несправедливото отношение към нея. Наред с това Боздаг обвини Гърция, че нарушава международното право, като не екстрадира осем турски военни, които според Анкара са подкрепили осуетения опит за преврат през 2016 г. Турция и Гърция имат спорове по редица въпроси, напомня \"Ройтерс\". Атина отказа да върне в Турция военните, които избягаха малко след опита за преврат през юли 2016 г. и поискаха политическо убежище в Гърция. Вчера Еврокомисията отхвърли възможността за отваряне на нова глава в преговорите за присъединяване на Турция. \"Напрежението в Егейско море не спомага за добросъседски отношения и навреди на сигурността и стабилността в региона\", се посочва в последния оценъчен доклад на Брюксел за страните - кандидатки за членство. \"Турция е страна кандидат, важен партньор за ЕС и ключов играч, но не е дошъл моментът за отварянето на нова глава в преговорите\", обясни върховният представител на ЕС за външната политика и сигурността Федерика Могерини, представяйки доклада в Страсбург, където Европейският парламент се събра на пленарна сесия. \"Нашият анализ показва, че страната продължава да се отдалечава с големи крачки от ЕС, по-конкретно в областта на върховенството на закона и основните права\", допълни австрийският еврокомисар Йоханес Хан, отговарящ за политиката за европейска интеграция. Турският вицепремиер Бекир Боздаг увери вечерта, че \"за Турция е цел да стане пълноправен член на ЕС\". \"Нямаме намерение да се отказваме\", каза Боздаг, който е и говорител на правителството. Преговорите с Анкара започнаха на 3 октомври 2005 г., но от години буксуват. Досега са отворени 16 от 33 глави.", "date": "2018.04.18", "title": "Турция се оплака, че ЕС се отнася несправедливо към нея"}
{"url": "https://www.dnevnik.bg/evropa/2018/04/18/3164641_i_shefut_na_sovashkata_policiia_podava_ostavka_zaradi/", "text": "Началникът на националната полиция на Словакия ще подаде оставка след улични протести срещу него и в обстановка на политическа криза заради убийството на разследващия журналист Ян Куцяк и годеницата му, предаде \"Асошиейтед прес\", цитирана от БТА. Премиерът Петер Пелегрини съобщи, че Тибор Гашпар ще напусне поста си на 31 май. \"За мен началникът на полицията е компетентен професионалист, но разбирам, че е подложен на огромен политически натиск. Разбрахме се за успокояване на напрежението и за да се освободи полицията от медийния натиск, той да подаде оставка в края на май\", каза Пелегрини, цитиран от \"Ройтерс\". Разследващият журналист Ян Куцяк и годеницата му Мартина Кушнирова бяха застреляни на 21 февруари. Убийството им предизвика  големи улични протести , които доведоха до  оставката на правителството на премиера  Роберт Фицо. Досегашното нежелание на Гашпар да напусне доброволно принуди  вътрешния министър Томаш Друкер да обяви оставката си  само след три седмици на поста. Друкер заяви, че няма основания да уволни Гашпар. Куцяк  разследваше корупция по високите нива  на държавното управление и възможни връзки между представители на правителството и членове на италианската мафия.", "date": "2018.04.18", "title": "И шефът на словашката полиция подава оставка заради убийството на журналист"}
{"url": "https://www.dnevnik.bg/na_put/2018/04/18/3164517_stachkite_ne_sa_prichina_aviokompaniite_da_otkazvat/", "text": "Стачките на служителите не са оправдание авиокомпаниите да не плащат  обезщетения на пострадалите пътници  – това реши Съдът на Европейския съюз. Според магистратите такива протестни действия не са извънредни обстоятелства и фирмата носи отговорност за отмяна или голямо закъснение на полети, причинени от тях. Решението е взето по казус от 2016 г. Тогава ръководството на германската авиокомпания Tulfly изненадващо съобщава на служителите си план за преструктуриране на предприятието, а те реагират с взимане на  отпуск по болест.  Между 1 и 10 октомври 2016 г. процентът на отсъстващите поради болест, обикновено около 10%, достига до 89% при членовете на екипажа в пилотската кабина и до 62% при салонния персонал. Заради тази \"самоволна стачка\" много от полетите на TUIfly са отменени или пристигат със закъснение от три или повече часа. Тя отказва да изплати на засегнатите пътници  предвидените обезщетения . Според съда в Люксембург обаче преструктурирането и реорганизацията са част от нормалното управление на предприятията и на компаниите е обичайно да им се налага да се справят със спорове със служителите. Нещо повече – стачката е преустановена след постигането на споразумение, което означава, че TUIfly има ефективен контрол върху случилото се. Съдът отбелязва също, че обстоятелството, че въпросното социално движение би трябвало да се квалифицира като \"самоволна стачка\", тъй като не е започнала официално по инициатива на синдикална организация, е без значение при преценката на понятието \"извънредни обстоятелства\".", "date": "2018.04.18", "title": "Стачките не са причина авиокомпаниите да отказват обезщетения, реши Съдът на ЕС"}
{"url": "https://www.dnevnik.bg/evropa/2018/04/18/3164643_evroparlamentut_postavi_cel_za_sgradi_s_blizo_nulevo/", "text": "Европейският парламент поставя цел за сгради с почти нулево енергийно потребление в ЕС до 2050 година. Това е резултат от споразумение със Съвета от декември 2017 година, което бе подкрепено в пленарна зала вчера, предаде пресслужбата на европарламента. Според обновените правила държавите членки ще трябва да изготвят дългосрочни национални стратегии за поддръжката и ремонта на жилищни и обществени сгради с визия за намаляването на емисиите в ЕС с 80-85 процента в сравнение с нивата от 1990 година. Тези дългосрочни цели за обновяването на сградния фонд ще допринесат за сигурността на инвестициите и създаването на нови възможности за финансиране за граждани и предприятия, се посочва в съобщението. Националните стратегии ще предоставят пътни карти за силно декарбонизирани сградни фондове до 2050 г. с междинни цели за 2030 и 2040 година. Ще трябва да бъдат установени измерими индикатори за напредък, за да се следи изпълнението на националните стратегии. Помощ за електромобилността Новата директива ще въведе изисквания за електромобилност за нови и преминаващи през основен ремонт сгради. Сградите с над 10 паркоместа ще трябва да имат поне една зареждаща станция за електрически автомобили. Директивата ще изисква и полагане на окабеляване, пригодено за зареждането на електрически превозни средства. Умни механизми  Законодателният акт въвежда \"показател за интелигентност на сградите\" - нов механизъм, който измерва потенциала на сградите да подобрят дейността си и взаимодействието си с мрежата, като приспособят потреблението на енергия към реалните нужди на обитателите. Европейската комисия ще трябва да доразвие концепцията до края на 2019 година. Новите и вече съществуващите сгради, в които се подменя източникът на отопление, трябва да имат автоматични устройства за регулирането на температурата. В същото време бяха затегнати правилата за проверка на отоплителни и климатични системи и автоматизация на сградите. Обновената Директива за енергийните характеристики на сградите е първото от осем законодателни предложения от Пакета за чиста енергия за всички европейци, обявен през ноември 2016 година и одобрен от европарламента на първо четене. Сградите са тези, които консумират най-много енергия в Европа - 40 процента от крайното количество енергия. Приблизително 1 процент от всички сгради на годишна основа са новопостроени, а три от четири европейски сгради са енергийно ефективни. Строителната индустрия допринася за около 9 процента от европейския брутен вътрешен продукт и осигурява 18 милиона работни места, се посочва още в прессъобщението. След като бъде одобрена от Съвета, обновената директива за енергийната ефективност на сградите ще бъде публикувана в Официалния вестник на ЕС и ще влезе в сила 20 дни след публикуването. Периодът за въвеждането на новите правила в националното законодателство ще бъде 20 месеца. ", "date": "2018.04.18", "title": "Европарламентът постави цел за сгради с почти нулево енергийно потребление до 2050 г."}
{"url": "https://www.dnevnik.bg/bulgaria/2018/04/18/3164646_advokatut_na_zadurjaniia_zam-kmet_na_mladost_ochakva/", "text": "Най-вероятно всичко ще бъде много шум за нищо. Никой обаче няма да може да заличи унижението, което изпитаха тези две жени. Това заяви пред \"Нова телевизия\" Ирен Савова, която е адвокат на задържания зам.-кмет на столичния район \"Младост\" Биляна Петрова. Вчера  тя беше арестувана при показна акция в центъра на София  заедно с кмета на района Десислава Иванчева. Двете бяха държани в района на акцията почти до полунощ, след което бяха отведени в ареста. \"За мен това е клопка. На заден багажник оставени ей така (бел. ред. откритите от полицията пари). Това ще се разследва тепърва кой ги е оставил. Четири часа нямах адвокат. Казаха, че нямам право на адвокат и направиха показно\", заяви Иванчева, докато беше изведена с полиция от сградата на Спортната палата. Днес прокуратурата ще обяви какви са мотивите за задържането, като според неофициална информация става въпрос за взимане на подкуп. Докато течеше полицейската акция пред Спортната палата, се видя как разследващите броят банкноти евро, които били в кашон в колата на Иванчева. Според адвокат Савова случилото се е тревожно заради показността. Тя попита защо автомобилът не е бил отведен до най-близкото полицейско управление, за да му бъде направен обиск. \"Такива практики не мога да ги разбера. Две жени с часове не са допускани до тоалетна. Не им е давана вода да пият\", каза още Савова. Тя добави, че Петрова и Иванчева са били в Столичната община преди това, след което са се качили на служебния автомобил и тръгнали за друга среща. По думите на адвоката колата е била пред общината, била е дори отключена. \"Има доста озадачаващи неща. В автомобила е имало толкова много кашони и се чудя как точно този кашон се вади, в който има хиляди боклуци и въпросните пари\", допълни Ирен Савова. Според нейната клиентка това е начин, по който да бъде отстранена Иванчева от поста. Петрова също така мислела да си потърси правата заради \"унизителния арест\", както беше определен от адвоката.", "date": "2018.04.18", "title": "Адвокатът на задържания зам.-кмет на \"Младост\" очаква акцията да е много шум за нищо"}
{"url": "https://www.dnevnik.bg/sport/2018/04/18/3164637_daniel_rikardo_zagatna_che_ostavaneto_mu_v_red_bul_ne/", "text": "Победителят от последния старт във Формула 1 Даниел Рикардо разкри, че все още е далеч от подписването на нов договор с \"Ред бул\". Австралийският пилот  спечели Гран при на Китай  по драматичен начин, възползвайки се от излизането на кола за сигурност, но и направи невероятни изпреварвания срещу Люис Хамилтън, Себастиан Фетел и Валтери Ботас. Договорът на Рикардо с \"биковете\" изтича в края на сезона и въпреки че на масата вече има готов контракт за него, австралиецът още мисли. \"Искам да съм с най-добрата кола, това не е тайна. Мисля, че през уикенда показах, че когато имам възможност, я грабвам и постигам резултат\", каза Рикардо. Австралиецът премина в първия отбор на концерна през 2014 г., след като преди това беше част от \"Торо росо\". Рикардо спечели шест състезания оттогава, но въпреки това \"Ред бул\" няма никакви шансове да се бори за титлата. Пред австралийската телевизия Channel 10 Рикардо открито заяви, че иска автомобил, с който да се бори за титлата във Формула 1. Той не бърза да подписва с \"Ред бул\", защото от сезон 2019 вероятно ще се отворят места в \"Мерцедес\" и \"Ферари\". Пилотът на \"Сребърните стрели\" Валтери Ботас също е с изтичащ договор, а от началото на сезона критиките към финландеца зачестиха. Във \"Ферари\" пък се очаква Кими Райконен да се пенсионира. Ако се озове във \"Ферари\", Рикардо може отново да се събере с Фетел. Двамата бяха съотборници през 2014 г., когато австралиецът засенчи четирикратния световен шампион. Тогава Рикардо спечели три състезания и завърши втори в шампионата, докато Фетел беше без победа и остана едва пети, след което напусна в посока \"Ферари\". \"Много е рано да се каже дали сме сред отборите, които се борят за титлата. Минали са само три старта, така че тепърва битката ще се води. Ако печелим състезания, \"Ред бул\" ще бъде привлекателна опция, но ако сме постоянно пети или шести – не\", завърши австралиецът. Според различни източници в падока на Формула 1 Рикардо е обиден на шефовете на \"Ред бул\" от миналата година. Тогава съотборникът му  Макс Верстапен  получи нов договор за три сезона, докато преговори с австралиеца не бяха водени. Тогава това беше прието като сигнал, че от \"Ред бул\" залагат на Верстапен като пилот №1.", "date": "2018.04.18", "title": "Даниел Рикардо намекна, че оставането му в \"Ред бул\" не е сигурно"}
{"url": "https://www.dnevnik.bg/sviat/2018/04/17/3164348_nakude_shte_produljat_silite_na_asad_sled_pobedata_v/", "text": "Падането на Източна Гута, в близост до Дамаск, открива възможност за предислоциране на военните ресурси на сирийския режим, който вече може да се насочи към южната провинция Дараа - един от последните бастиони на бунта. След като издържа в продължение на пет години на  най-дългата обсада  в конфликта, Източна Гута  беше обявена официално за \"прочистена\"  в събота вечерта след офанзива на режима, започнала на 18 февруари тази година и довела до смъртта на над 1700 мирни жители по данни на Сирийския център за наблюдение на човешките права. Възвръщането на Източна Гута беше от жизненоважно значение за режима, който го превърна в своя основна цел от началото на годината. На първо място, то сложи край на смъртоносния обстрел на столицата с ракети и миномети от страна на бунтовниците. Но освен това то позволява на президента Асад, който от 2015 г. насам успя да обърне неблагоприятната за него военна ситуация благодарение на подкрепата на Русия и Иран, да контролира вече близо половината територия на Сирия, на която живеят две трети от населението. Ще се възползва ли режимът от това, за да се опита да се справи с последните огнища на съпротива в Дамаск и околностите, които се изплъзват от контрола му? Проправителственият всекидневник \"Ал Уатан\" смята, че може да бъде даден приоритет на \"окончателно уреждане на въпроса за южната част на столицата\", особено в  лагера за палестински бежанци  \"Ярмук\", където продължава да съществува малка зона, контролирана от \" Ислямска държава\" (ИД) . Според много експерти обаче следващата цел може да се окаже провинция Дараа, една от люлките на протестите срещу Асад през 2011 г. Трансгранична търговия Намираща се близо до Йордания и анексираните от Израел Голански възвишения, провинцията е раздробена между силите на режима, различни бунтовнически групи, които контролират близо 70 на сто от нея, както и \"Ислямска държава\", която има по-слабо присъствие.  \"Освобождаването на Източна Гута означава край на заплахата срещу Дамаск. Би било логично сирийското правителство да прехвърли силите си към южната част на страната, за да приключи със ситуацията в Дараа\", смята Басам Абу Абдала, директор на Дамаския център за стратегически изследвания. Според него режимът ще приложи сходна тактика на \"военен натиск, за да се стигне до решение\". В Гута, както и на други места по-рано, сирийските власти и руските им съюзници комбинираха интензивни бомбардировки и сухопътни боеве, преди да започнат отделни преговори с различните бунтовнически групи, смазани от огнения дъжд. Жюлиен Терон, специалист по сирийския конфликт, припомня: \"режимът отдавна се фокусира върху Дараа, опитвайки се да пробие бунтовническата зона, за да стигне до града\", някои квартали в която се контролират от бунтовници, а други - от армията. Според този анализатор бунтовническият контрол над южната граница \"петни имиджа на режима, който отново е станал господар на територията си\". Възстановяването на търговията по суша с Йордания, особено през граничния пункт Насиб, би осигурило на Дамаск ценна финансова подкрепа. Дараа преди Идлиб? Но тези зони в южна Сирия са \"особено деликатни\", предупреждава Сам Хелър, анализатор в Международната кризисна група. \"Те са разположени между Дамаск и границите с Йордания и Израел и всякакви военни действия могат да окажат влияние върху вътрешната сигурност на тези три страни\", заяви той. В северозападната част на страната, близо до границата с Турция, още една провинция избягва  почти изцяло от контрола  на режима - Идлиб. В по-голямата си част тя е под контрола на джихадистката организация \"Хайят Тахрир аш Шам\", доминирана от  бившия сирийски клон на \"Ал Кайда\"  и замесена във вътрешни борби с ислямистки групи. Но Идлиб \"не е в прицела на Дамаск до ново нареждане, защото тя е обект  по-скоро на геополитически , отколкото на военни сметки\", уверява Хелър. \"Съдбата на Идлиб е свързана с това, което се мъти зад кулисите между Турция (която подкрепя опозицията - бел. АФП) и Русия\", подчертава той. Именно в тази провинция с 2.5 милиона жители, сред които над милион са били принудени да напуснат домовете си, режимът в Дамаск изпраща почти системно бойци и техните семейства, евакуирани от отвоюваните от бунтовниците райони. Във всеки случай е трудно да си представим едновременна офанзива срещу Идлиб на север и Дараа на юг. \"Това би изисквало мобилизирането на впечатляващи сили, а режимът беше принуден да използва най-големите си сили само  за да си върне Източна Гута \", която е с много по-малка площ, смята Терон. /БТА", "date": "2018.04.18", "title": "Накъде ще продължат силите на Асад след победата в Източна Гута"}
{"url": "https://www.dnevnik.bg/evropa/2018/04/18/3164647_vupreki_stachkite_dolnata_kamara_na_frenskiia/", "text": "Долната камара на френския парламент одобри вчера най-голямата реформа на френските железници след национализацията. Проектозаконът предвижда премахване на държавния монопол, пренебрегвайки яростната съпротива на синдикатите  и стачните действия , предаде \"Ройтерс\". Одобрението дава тласък на една от основните реформи на френския президент Еманюел Макрон точно преди поредната двудневна стачка в железниците -  четвърта от началото на април . Конфронтацията със синдикатите в железниците, която се възприема като най-големия тест за решимостта на Макрон за провеждането на пакет от икономически реформи, сега се превръща в нещо повече от изпитание за търпението на 150 000 служители на държавната железопътна компания \"Ес Ен Се Еф\" (SNCF), чиито заплати се орязват, когато отказват да работят. Гласуването в Сената, горната камара на френския парламент, е планирано за май, преди да бъде приключен процесът на парламентарно одобрение, което трябва да стане до началото на юли най-късно, посочи представител на министерството на транспорта. Синдикатите организират поетапни стачни действия, предвидени за по два дни на всеки пет дни до края на юни. Протестът е срещу промените в монополиста \"Ес Ен Се Еф\", преди той да бъде отворен за конкуренция, както изискват разпоредбите на ЕС. Планът за реформа включва отмяна на гаранциите за работа в компанията до края на трудовия стаж, както и ранното пенсиониране на железничарите. Според правителството промените ще помогнат изключително задлъжнялата компания да стане печеливша. Друга промяна, която предвижда реформата, е \"Ес Ен Се Еф\" да стане акционерно дружество. Правителството настоява, че железницата ще продължи да бъде изцяло държавна, но синдикатите се опасяват, че това открива възможност за приватизация, както се случи след подобни промени в корпоративната структура на \"Франс телеком\" (France Telecom), сега \"Оранж\" (Orange).", "date": "2018.04.18", "title": "Въпреки стачките долната камара на френския парламент одобри реформата в железниците"}
{"url": "https://www.dnevnik.bg/evropa/2018/04/18/3164651_evrodeputatite_odobriha_po-strogi_pravila_za/", "text": "Депутатите в Европейския парламент одобриха вчера по-стриктни правила за финансиране на европейските политически партии. Целта е да има по-голяма прозрачност и по-справедливо разпределение на обществените средства, предаде \"Франс прес\". На пленарна сесия в Страсбург депутатите приеха с 561 гласа и 89 против предложение на Европейската комисия за \"нови правила, целящи да гарантират правилното използване на държавни средства\" при финансирането на европейските политически партии. \"Само национални партии, а не физически лица, ще могат да формират европейска политическа партия с право на финансиране\", посочва в съобщение европарламентът. Това ще помогне да се избегне възможността членове на национална партия да учредяват няколко европейски партии, за да се възползват максимално от обществени фондове, \"без да придават на партиите си истинско европейско измерение\", се казва в съобщението. \"Европейските партии ще бъдат заличавани от списъка, ако предоставят некоректни данни\", допълва европарламентът. Извършителите на измама ще трябва да възстановяват неправомерно изразходваните средства. Делът на средствата, които се разпределят поравно между европейските политически партии, се намалява от 15 на 10 процента. Останалите 90 процента ще се разпределят пропорционално според броя на евродепутатите от всяка партия. Новите правила предстои да бъдат одобрени на 26 април от Съвета на ЕС (представляващ 28-те страни членки). След това сегашните политически партии ще разполагат с два месеца да докажат, че отговарят на новите критерии за финансиране. В края на 2016 г. европарламентът поиска близо 173 000 евро да бъдат възстановени от Алианса за пряка демокрация в Европа (ADDE) - европейска политическа партия, доминирана от британските еврофоби ЮКИП, обвинена, че е използвала неправомерно средства на ЕС за финансиране на кампанията за Брекзит, припомня АФП.", "date": "2018.04.18", "title": "Европарламентът одобри по-строги правила за финансиране на политически партии"}
{"url": "https://www.dnevnik.bg/bulgaria/2018/04/18/3164648_grajdani_izliazoha_na_protest_v_zashtita_na_kmeta_na/", "text": "Граждани на столичния квартал \"Младост\" и поддръжници на кмета му Десислава Иванчева излязоха на протест пред общината.  Те се обявиха против начина й на задържане  вчера в центъра на София и го определиха като \"постановка\". Те свързаха ареста с днешната пресконференция на НПО \"Зелен Младост\", на която трябва да се осветят факти около застрояването в квартала.  \"Има крупни инвеститори, които искат Десислава Иванчева да бъде компрометирана\", каза пиарът на общината Петър Кърджилов пред \"Нова телевизия\". \"Мисля, че тя е трябвало да се види с кмета на София Йорданка Фандъкова по въпроса за изграждането на парк \"Обединена Европа\", уточни той и допълни, че колата, която е шофирала, е била служебна и се използва и от други хора. За начина на задържане на Иванчева Кърджилов смята, че има нарушаване на човешките права и ще бъде подадена жалба в Съда за правата на човека в Страсбург. С позиция по казуса се включи и Георги Кадиев. Неговата партия \"Нормална държава\" застана зад кандидатурата на независимата Десислава Иванчева през 2016 година по време на частичните местни избори в столичния район \"Младост\". След половин година обаче партията на Кадиев оттегли доверието си към нея.. \"През годините започнаха да пристигат и сигнали за потенциална корупция. След всичко, което стигна до нас, по-скоро мисля, че случаят не е постановка. Иванчева беше избрана от всички протестиращи, ние дадохме всичко. Тя сама поиска кои хора да са с нея, но постепенно изгони по безобразен начин свои заместник-кметове. Много неща не се свършиха, много от строежите бяха отложени, а не бяха окончателно спрени, каквото беше обещанието\", каза Кадиев. Той смята, че тя е била неподготвена за управлението, и даде пример с многото скандали в квартал \"Младост\", някои от които дори прераснаха в гладна стачка. \"Гражданите трябва да участват в политиката. Грешки винаги ще има, но такива случаи не трябва да ни разколебават. Иванчева не става за кмет\", допълни той. Въпреки това Кадиев се обяви срещу начина й на задържане. \"Безобразие е и да държиш повече от 5 часа две жени да стоят на тротоара, да вадиш пари на асфалта. Нямаше никаква нужда от това нещо\", каза още той. \"Не съм изненадан от обвиненията, а от ареста. Ситуацията е доста абсурдна – да тръгне със служебната кола да си събира подкупите\", коментира и бившият зам.-кмет на \"Младост\" Никола Вапцаров в ефира на \"Нова телевизия\". \"Имаше определени услуги, които се изискваха да се свършат към общината, за да им се даде разрешително, въпреки че имаха изрядни документи\", заяви Вапцаров. Той сподели, че много пъти е имало конфликт между него и Иванчева заради тази тема и това е била една от причините да се оттегли. Стигало се е дори до случай за подадена на жалба в съда срещу определени инвеститори, които изненадващо са били оттегляни. \"Всичко е било направено като капан и тя е влязла в него. С нея всичко беше голям театър, стигаше се дори до противопоставяне на граждани от квартала\", завърши Вапцаров.", "date": "2018.04.18", "title": "Жители на \"Младост\" излязоха на протест в защита на арестувания кмет на района"}
{"url": "https://www.dnevnik.bg/evropa/2018/04/18/3164655_emisiite_ot_zemedelie_transport_sgradi_i_otpaduci_da/", "text": "Емисиите на въглероден диоксид от транспорт, земеделие, сгради и отпадъци трябва да се намалят с 30% в целия Европейски съюз. Емисиите и абсорбирането на въглероден диоксид от горското стопанство и земеползването трябва да се изравнят до 2030 година. Това са целите на два законодателни проекта на ЕС, които бяха приети вчера от Европейския парламент, предаде пресслужбата на институцията. Целите на ЕС ще бъдат трансформирани в задължителни национални цели за секторите, които в момента не са включени в схемата на ЕС за търговия с емисии като земеделие, транспорт, сгради и отпадъци, които заедно са отговорни за около 60% от емисиите на парникови газове в ЕС. Тези съкращения ще помогнат за постигането на колективните ангажименти на ЕС по Парижкото споразумение за изменението на климата за намаляване на емисиите на парникови газове с 40 процента от всички сектори спрямо нивата от 1990 г., се посочва в прессъобщението. Като механизъм за борба с изменението на климата европарламентът прие отделен текст, чиято цел е намаляване на емисиите на парникови газове от земеползването и горското стопанство и увеличаване на количеството емисии, абсорбирани от горите, като начин за справяне с изменението на климата. В момента горите в ЕС поглъщат еквивалента на почти 10% от всички емисии на парникови газове на ЕС всяка година. Предложеният текст определя правилата, според които държавите в ЕС трябва да гарантират, че обезлесяването се компенсира със засаждане на нови дървета, и очертава насоките за развитието на сектора предвид увеличаването на поглъщането на въглероден диоксид от гори, обработваеми земи и пасища. Евродепутатите подсилиха тези разпоредби, като допълниха, че от 2030 г. държавите членки ще трябва да увеличат абсорбирането на въглероден диоксид над нивата на емисиите в съгласие с дългосрочните цели на ЕС и Парижкото споразумение. И двата текста трябва да получат официалното одобрение на Съвета, преди да влязат в сила.", "date": "2018.04.18", "title": "Емисиите от земеделие, транспорт, сгради и отпадъци да се намалят с 30%, искат евродепутатите"}
{"url": "https://www.dnevnik.bg/bulgaria/2018/04/18/3164654_kratki_novini_petima_dushi_sa_zadurjani_za_trafik_na/", "text": "Съдебният Инспекторат ще има достъп до банковата тайна на магистратите при изричното им съгласие За тази цел правителството одобри изменения в Закона за съдебната власт (ЗСВ). То важи за тези съдии, прокурори и следователи, при които се установят несъответствия в декларациите. Чрез информационната система на БНБ инспекторите ще получава данни за номерата на банковите сметки, техните титуляри и упълномощените да се разпореждат със сметките, както и за наемателите на сейфовете в банки и техните пълномощници. Този достъп ще става само с изричното съгласие на проверявания магистрат. При отказ инспекторатът ще иска разрешение за разкриване на банковата тайна от съответния районен съд. Същевременно кабинетът уважи и възраженията на ВСС и не подкрепи по-големите правомощия на директора на Националния институт на правосъдието, които се даваха с първоначално предлаганите промени в съдебния закон. София приветства препоръката на Брюксел Македония и Албания да започнат преговори за присъединяване Министерството на външните работи на Република България приветства навременното публикуване на  пакета \"Разширяване\"  на  Европейската комисия  и на докладите за напредъка на отделните страни. Особено сме удовлетворени от препоръките на ЕК да започнат преговори за присъединяване с Република Македония и Албания. Премиерът Бойко Борисов, правителството и дипломатическата служба на Република България работиха за това през последните месеци. Главният прокурор Сотир Цацров е на посещение в Италия  Днес той се срещна с председателя на Върховния касационен съд на Италия - д-р Джовани Мамоне и с главния прокурор към Върховния касационен съд - д-р Рикардо Фузио. Посещението му е по покана от италианските власти. Цацаров ще остане в Италия и утре. Той е придружен от зам.-главния прокурор Пенка Богданова, от военноапелативния прокурор полк. Веселин Стоев, както и от военноокръжния прокурор на София полк. Емил Ангелов. Очаква се те да бъдат приети от началника на отбраната на Италия - генерал Клаудио Грациано. Акцията преминава без напрежение и полиция, предвижда се да бъдат съборени две къщи, съобщава Би Ти Ви. Постройките са собственост на ромски фамилии, които заведоха дело срещу българската държава в Европейския съд за правата на човека. Преди два дни правозащитни организации се опитаха да спрат премахването с аргумента, че държавата ще трябва да изплаща финансови обезщетения, ако бъде осъдена. От местната власт са категорични, че събарянето ще продължи, въпреки протестите. От 2016 г. досега в махалата са разрушени близо 20 незаконни сгради, построени на общинска земя. Остават под 10. Целта е да се отвори място за нов булевард, който ще минава през квартала. Петима души са задържани за трафик на мигранти Специализираната прокуратура повдигна обвинения на петима души за незаконен трафик на мигранти през турско-българската граница и през страната. Те са обвинени, че участват в организирана престъпна група, действала от февруари 2016 г. до ноември 2017 г. Срещу част от обвинените има и стари дела за подобни престъпления. Петимата са задържани при специализирана операция на ГДБОП, ОДМВР - Бургас, и териториалните дирекции \"Национална сигурност\" - Бургас и Ямбол. Събраните до момента доказателства сочат, че участниците в групата поддържали контакти с турски каналджии, с които съгласували кога и къде ще бъдат преведени през границата мигрантите. Петимата задържани са с мярка за неотклонение \"Задържане под стража\".", "date": "2018.04.18", "title": "Кратки новини: Незаконни къщи в пловдивската Арман махала ще бъдат съборени"}
{"url": "https://www.dnevnik.bg/analizi/2018/04/18/3164664_bulgarskite_bezobraziia_i_nachalnikut_koito_znae/", "text": "Когато наскоро двама затворници безпрепятствено избягаха от софийския затвор, министърът на вътрешните работи произведе поредния комично откровен бисер: \"Ние не мислим, а действаме.\" Действителността често потвърждава първата част от твърдението му. И опровергава втората: не само не мислят, но и не действат. Примерите за това се множат. Когато и министърът не знае какво пише в закона През ноември автобус катастрофира край Микре, загинаха 10 души. Въпреки че вината била изцяло на шофьора, властта за пореден път се втурна да демонстрира активност, зарече се, че \"така повече не може\" и се закани \"в най-кратки срокове\" да вземе мерки. Сред първите бяха посочени задължителни камери във всички автобуси и задължителни колани за всички пътуващи. Още тогава мнозина припомниха, че коланите и без това са задължителни. И направиха изключително нискорисковата прогноза, че от цялата шумотевица (пак) няма да излезе нищо. После, естествено, всичко се забрави. И така до следващия път. Миналата седмица, пет месеца по-късно, автобус се обърна на магистрала \"Тракия\", загинаха шестима. Линейките едва бяха успели да откарат пострадалите по болниците, а двамата \"ресорни\" министри вече бяха се върнали от местопроизшествието и даваха пресконференция. С единствената цел да изпреварят евентуални упреци и да кажат, че властта няма никаква вина: всичко с фирмата, автобуса и пътната мрежа било тип-топ. Да, причината за катастрофата може да е удар с друг автомобил, техническа неизправност или човешка грешка. (Щяхме да знаем много повече, ако бяха изпълнили заканата за камерите.) Отговорността за жертвите обаче е споделена. Автобусът може би нямаше да се обърне, ако точно на този участък не липсваха мантинелите. Жертвите и пострадалите вероятно щяха да са по-малко, ако пътниците бяха с предпазни колани. И по този въпрос обаче за пет месеца не е направено абсолютно нищо. Но какво са пет месеца за българските възможности да се протака и отлага? Всъщност задължението за пътуване с колан е записано в закона вече повече от десет години. Както и пътниците да бъдат информирани и инструктирани от превозвачите. При неизпълнение са предвидени глоби и за едните, и за другите. Въпреки това десет години никой не изпълнява, понеже никой не изисква, не проверява и не глобява. Което не е чудно, след като самият министър на транспорта очевидно не знае какво пише в закона. \"Към момента не е задължително да се използват колани\", каза той и предположи, че \"като има колани, те трябва да се ползват\". В България е така - когато стане белята (катастрофа, авария, наводнение или друг каприз на природата), всички се втурват да замазват, да вдигат пушилка и да имитират дейност. Но скоро всичко се забравя и потъва в обичайната среда на безгрижно безхаберие. Преди почти три години тогавашните (повечето от които - и днешни) управляващи след безкрайни кандърми и пазарлъци обявиха пенсионната реформа за приключена. Разбира се, още тогава всички знаеха, че приетото е толкова компромисно и неадекватно на дълбочината на проблемите, че скоро неизбежно ще се наложи самата реформа да бъде реформирана. Но това е друга тема. Тогава на фона на фанфарите заявиха, че веднага се захващат с друг проблем в същата сфера, който не търпи отлагане - инвалидните пенсии. Понеже броят на получаващите ги непрекъснато расте и вече наближава милион, а общият им годишен размер е на път да достигне 2 милиарда. Проблемът е, че значителна част (според едни - 100 хиляди, според други - половината) от инвалидните пенсии и придружаващите ги привилегии са или фалшиви, или незаслужени. В единия случай се ползват от здрави и прави хора, които могат да си платят на когото колкото трябва. В другия заради неадекватност на нормативната база може чрез натрупване на две-три не особено тежки заболявания да се стигне до същия висок процент на нетрудоспособност и съответните социални привилегии. Ето как описа схемата бивш заместник-министър на здравеопазването: \"Дебел съм, имам високо кръвно и ме боли кръстът - с едни подходящи консултации от специалисти съм готов да получа над 50% намалена работоспособност.\" И всичко това, при положение че истински нуждаещите се болни хора получават мизерни суми и са подложени на всевъзможни унижения. Цяла година след като бе обявено \"незабавното\" захващане с проблема, тогавашният социален министър представи първи вариант на \"концепция\" за решаването му, на базата на която трябваше да се подготвят и приемат съответните нормативни промени. И ето че тези дни, след още две и кусур години, най-после бяха представени и идеите за тези промени. Изненадващо обаче организациите на хората с увреждания обявиха, че никой не ги е питал, и заплашиха с протести. Премиерът откликна веднага и нареди подготвените наредби да бъдат изтеглени. После министри се разбързаха да \"възстановяват диалога\", като не стана ясно защо е трябвало въобще да го прекратяват. Така след три години усилена работа всичко пак започва отначало. Но какво са три години за българските възможности търпеливо \"да се обмислят и изпипват нещата\"? Вижте колко години се реформират здравеопазването, образованието, енергетиката, БДЖ, съдебната система, армията, МВР. В България е така - решаването на най-болезнените, хронични проблеми се отлага толкова дълго, че накрая те изглеждат нерешими. Не само заради безгрижно безхаберие, но и заради безсилие, безидейност, нерешителност и страх. Когато началникът знае по-малко от подчинените си Накрая да се върнем към тържественото (и рекордно бързо - само 66 секунди!) бягство от затвора. Две седмици по-късно няма и помен от избягалите, изпратени от охраняващите ги едва ли не с почести. Проверката, естествено, не установи нищо - нито как бегълците са се снабдили с пистолет и нож, нито дали някой им е помогнал отвътре. Ресорният заместник-министър направи тънкото наблюдение, че затворниците са набелязали \"тесните\" места в системата. Проблемът е, че и той би трябвало да ги е набелязал. Но очевидно не е, въпреки че те от много години са известни на всички - пълни затвори, абсурдни условия, разбита система. Но никой не прави нищо. Сега тепърва ще се сформират работни групи и ще се пише стратегия за реформа. И не е ясно защо не е написана досега. Всъщност, ясно е. Познавачи отбелязаха, че в управлението на затворите от години има дълбока кадрова криза. Което впрочем важи и за много други сфери. Както свидетелства тези дни дългогодишна депутатка: \"Държавните институции са пълни с хора, които не са подготвени за работата, която им е възложена и за която получават заплати. Цели сектори се ръководят от хора, които знаят значително по-малко от подчинените си, а тези подчинени знаят много малко за онова, което им е необходимо.\" В България едни и същи безобразия и нелепи инциденти се повтарят периодично, а болезнени и нетърпими проблеми чакат решение с години. Причините са много и най-различни. Но една от тях се натрапва постоянно: преплетените в здрав възел безхаберие, безсилие, некомпетентност и некадърност, които се размножават с бързи темпове, оплодени от кариеризма и партийните протекции. За сметка на независимите, знаещите и можещите.", "date": "2018.04.18", "title": "Българските безобразия и началникът, който знае по-малко от подчинените си"}
{"url": "https://www.dnevnik.bg/politika/2018/04/18/3164665_cvetanov_kum_prezidenta_golemite_ambicii_se_rajdat_s/", "text": "С декларацията на ГЕРБ за началото на парламентарната сесия, прочетена от председателя на групата на партията в Народното събрание Цветан Цветанов, продължи задочната размяна на обвинения между управляващите и президента Румен Радев. \"Прожекторите са включени, господин президент, наложително е да се опитате да видите видимото, а то е, че България се движи в правилната посока. Според вас няма малки и големи държави, а такива с големи и малки амбиции. Големите амбиции се раждат с големите комплекси, а у нас е достатъчно светло, за да се вижда всичко това\", каза Цветанов в отговор на  лекцията на президента Румен Радев,  в която той каза, че \"България е на тъмно и е крайно време да включим прожекторите\".  Според председателя на ГЕРБ в парламента миналата сесия е протекла на фона на усилията на мнозинството да работи като стабилен фактор на Балканите, а българското председателство е показало, че България е благонадежден партньор. Най-големият успех на европредседателството е проведената среща между ЕС и Турция във Варна, смята Цветанов, защото тя \"разчупила ледовете\". \"Създаването на условия за икономическо развитие и просперитет на българите остава приоритет\", декларира Цветанов. \"Увеличихме с 25% заплатите на учителите. В Бюджет 2018 са предвидени повече от половин милиард лева, за да подобрим образованието\", подчерта Цветанов. Като най-важна стъпка в образованието според ГЕРБ е, че 22 000 деца са върнати в образователната система. \"Продължава санирането на жилищни сгради по националната програма за енергийна ефективност, приключила е работата върху 1065 многофамилни жилища и ще бъдат разработени варианти за продължаването на програмата\", отчете още Цветанов. В здравеопазването приоритет остава грижата за здравната сигурност на българите, работи се по проект за модернизацията на Спешната помощ. Поддържала се и тенденция за устойчив икономически растеж, като за 2019 г. се очаква 4% икономически растеж. \"Вярваме, че държавата трябва да харчи толкова пари, колкото изкарва. Освен това 7.9% е средномесечното равнище на регистрираните безработни за 2017 г. Това са най-ниските стойности на безработица за последните 9 години\", добави Цветанов. Европейската заслуга на това управление е, че не показа патриотизмът като стигматизирана идеология, каза депутатът \"Обединени патриоти\" Искрен Веселинов в декларация от името на групата. Според него европредседателството върви блестящо \"за беда на БСП и ДПС\". ДПС смятали, че \"Обединени патриоти\" делегитимират европейския курс на страната. \"Има защо да бъдем доволни. Например за ратификацията на отношенията ни с Македония, на второ място, признатото малцинство в Албания, като такъв въпрос бе поставено и в Косово. За първи път се поставя и националния въпрос за хората, които са извън пределите ни, но по дух са българи\", каза още той. Според него това и позицията по случая Скрипал показали че България вече води самостоятелната политика. \"Спирането на Истанбулската конвенция, беше победа на здравия ум, много други страни също отказаха ратифицирането. Но не защото не искат да се борят с домашното насилие\", каза още Веселинов.", "date": "2018.04.18", "title": "Цветанов към президента: Големите амбиции се раждат с големите комплекси"}
{"url": "https://www.dnevnik.bg/politika/2018/04/18/3164668_bsp_zapochva_bitka_s_tumnite_sferi_v_stranata_s/", "text": "В традиционна декларация за началото на новата парламентарна сесия БСП се обяви за битка с \"големите\" чрез разкриване на тъмните сфери в страната, както и за орязване на всички депутатски привилегии. За своя основна цел опозицията в 44-ия парламент днес обяви спасяването на народа от демографско изчезване и бедност. След като в понеделник президентът Румен Радев обяви, че държавата е на тъмно и от тъмното някой ръководи управляващите, днес лидерът на БСП Корнелия Нинова каза, че в тъмното на паралелната държава има фигури, които дърпат конците на институциите. Тя назова кои според социалистите са тъмните сфери - производство и търговия с лекарства, производство на хляб и пренос и търговия с енергия. \"Трябва да започне битката с големите, но кой има смелост\", каза още Нинова. След това тя обяви една от инициативите на социалистите в новата парламентарна сесия - промени в правилника за орязване на привилегиите на депутатите. Сред тях са дълги ваканции, безотчетни пари и служебен транспорт. \"Кой българин работи за заплата, която зависи от ръста на средната в страната\", попита Нинова. Тя гарантира, че ако предложените от БСП промени не станат факт сега, социалистите ще ги направят, като вземат властта. \"Малцина са променили държавите си - нека се обединим и бъдем водачи на народа си\", призова още Нинова.", "date": "2018.04.18", "title": "БСП започва битка с тъмните сфери в страната с орязване на депутатските привилегии"}
{"url": "https://www.dnevnik.bg/sviat/2018/04/18/3164657_shefut_na_cru_se_e_sreshtnal_s_kim_chen-un_v_phenian/", "text": "Директорът на Централното разузнавателно управление и номиниран за държавен секретар на Съединените щати  Майк Помпео  е посетил тайно Пхенян за среща със севернокорейския лидер Ким Чен-Ун миналата седмица, написа в \"Туитър\" американският президент Доналд Тръмп. По-рано \"Ройтерс\" и  \"Вашингтон пост\"  съобщиха новината, като цитираха източници от американската администрация (но според тях визитата е била през март). Помпео, когото Тръмп предложи  за следващ държавен секретар  в средата на март, е най-високопоставеният представител на САЩ, срещал се с Ким, преди очакваната среща между него и американския президент Доналд Тръмп. Това посещение е контактът на най-високо равнище между САЩ и Северна Корея от 2000 г. насам (тогавашният държавен секретар,  Мадлин Олбрайт , се среща с Ким Чен-Ир, бащата на сегашния лидер). Според \"Вашингтон пост\" срещата е била осъществена малко след номинацията на Помпео за наследник на Рекс Тилърсън, а целта е била да се подготвят  разговорите между Тръмп и Ким  - първите в историята между лидерите на двете страни. На среща с японския премиер Шиндзо Абе вчера Тръмп междувременно каза, че са проведени преки преговори на \"много високо ниво\", без да навлиза в подробности. Той добави, че историческите му разговори със севернокорейския лидер  трябва да се състоят  \"в началото на юни или преди това\", не уточни датата. Във Флорида той каза, че двете Кореи имат \"благословията му\" да преговарят \"за слагане на край на войната\". С това той намекна, че  на срещата между Ким Чен-Ун  и южнокорейския президент Мун Дже-Ин може да се обсъди евентуален мирен договор, който да замени примирието, сложило край на военните действия на полуострова през 1953 г. Пет са местата, които се обмислят за провеждане на срещата, уточни американският президент и допълни, че тя ще е истинска възможност \"за уреждането на един световен проблем\". \"Ще имаме преговори с Ким много скоро. Това вероятно ще стане в началото на юни или преди това, ако всичко върви добре\", заяви той в частната си резиденция в Мар-а-лаго. Тръмп обаче допусна възможността \"не всичко да мине добре и тези преговори да не се състоят\". \"Бих искал да поздравя Доналд за куража да приеме поканата на Ким Чен-Ун за среща лице в лице\", заяви японският премиер, цитиран от \"Асошиейтед прес\" и БТА. Той добави, че стратегията на САЩ и Япония да окажат \"максимален натиск\" върху Пхенян се е оказала успешна. Някои анализатори смятат, че целта на Абе по време на това пътуване е да убеди САЩ да не заобикалят Япония в диалога си със Северна Корея и да не се отклоняват от твърдия подход на Запада към Пхенян, пише Би Би Си. ", "date": "2018.04.18", "title": "Шефът на ЦРУ се е срещнал с Ким Чен-Ун в Пхенян (допълнена)"}
{"url": "https://www.dnevnik.bg/politika/2018/04/18/3164677_za_volia_u_nas_ima_samo_dvama_lideri_-_borisov_i/", "text": "За парламентарната група на \"Воля\" се оказа, че у нас има двама лидери - Бойко Борисов и Веселин Марешки. В декларация за началото на парламентарната сесия, прочетена от самия Марешки, се казва, че Марешки е единствената алтернатива. \"Единият лидер е Бойко Борисов - на управляващата коалиция, другият е Веселин Марешки - на алтернативата\", каза още Марешки. Той разкритикува Нинова, че не може да се обявява за алтернатива, тъй като била част от задкулисието. Алтернатива не можел да бъде и президентът Румен Радев, тъй като за свой вицепрезидент по думите на Марешки е избрал човек от задкулисието. Лидерът на \"Воля\" посъветва Нинова, ако желае да скъса наистина със задкулисието - да се отдели и да излезе със свой политически проект. Той обяви, че депутатите от партията са единствените, които работят срещу корупцията и за подобряване на стандарта на живот на хората. \"Милиони българи са с по-малко пари, отколкото лидерката на една от парламентарните групи дава за прически\", каза още Марешки.", "date": "2018.04.18", "title": "За \"Воля\" у нас има само двама лидери - Борисов и Марешки"}
{"url": "https://www.dnevnik.bg/analizi/2018/04/18/3164676_zashto_centralna_evropa_izleze_na_ulicite/", "text": "Близо 100 000 души излязоха в края на седмицата да протестират по улиците на Будапеща срещу управляващата партия \"Фидес\", която спечели голяма победа на парламентарните избори седмица по-рано. Те поискаха повторно преброяване на гласовете, свободни медии и по-честен избирателен закон, който не фаворизира правителството на премиера Виктор Орбан. Десетки хиляди протестираха в Братислава в неделя с настояване да бъде отстранен началникът на полицията Тибор Гашпар, който е закрилян и от новото правителство на премиера Петер Пелегрини ( ). Това е резултат от изливащото се на улиците недоволство след убийството на журналиста Ян Куцяк и приятелката му Мартина Кушнирова. В Прага през последните няколко седмици хиляди хора също протестират срещу партията ANO на премиера Андрей Бабиш и натиска над независимите и обществените медии. В Полша често има демонстрации срещу консервативното правителство. Но Централна Европа не е обхваната от нова треска. Просто гневните граждани искат да накарат политиците, правителството и опозицията да почувстват, че изобщо не са доволни от тях. \"Не си вършат работата\" е един от масово срещаните лозунги, особено в Словакия, където още повече журналисти се заеха да разкриват случаи отвъд скандалното двойно убийство. Не е изненадващо, че организатори на протестите са недоволни граждани. Някои вече обмислят какви да са следващите стъпки, но в същото време има и известно разочарование в Словакия, например от нереалистичните очаквания от протестното движение да се роди нова политическа сила. \"Искаме да мотивираме хората да се включат в обществения живот\", казва пред всекидневника \"Сме\" Юрай Шелиг, един от организаторите на \"Протест за достойна Словакия\". Под подобно ангажиране обикновено се разбира съобщаване на случаи на корупция или кандидатиране на местни избори. Хората вече не вярват на политиците и политиката. След почти 30 години на преход от авторитарна държава към либерална демокрация това е едно фатално послание. Протестите са все по-отчаяни. И ненапразно лидерът на полските управляващи Ярослав Качински се страхува най-много от уличните демонстрации. Те могат да бъдат използвани за всичко и могат да бъдат продължителни. Властта все още не принадлежи на улицата, но улицата се сдобива с все повече власт.", "date": "2018.04.18", "title": "Защо Централна Европа излезе на улиците"}
{"url": "https://www.dnevnik.bg/sviat/2018/04/18/3164691_albaniia_iska_baza_na_sasht_na_svoia_teritoriia/", "text": "Албания иска САЩ да изградят военна база на нейна територия, за да противодействат на влиянието на Русия. Това заяви вчера във Вашингтон албанският министър на отбраната Олта Джачка, цитирана от \"Франс прес\" и БТА. \"Мисля, че трябва да изпратим силно послание, че Западните Балкани са регион, ориентиран към Запада, че споделяме едни и същи принципи и ценности, които трябва да браним.\" Това каза Джачка, която се срещна в Пентагона с американския министър на отбраната Джим Матис и предупреди за възможни \"хибридни действия\"  на Русия в региона .  \"Мислим, че е време САЩ да установят присъствие в Албания\", каза тя и предложи да бъде изградена военноморска база на САЩ или НАТО в Адриатическо море. Джачка добави, че допуска възможността адриатическата страна да предостави бази за сухопътни, военноморски или военновъздушни сили на САЩ, предате телевизия \"Франс 24\". \"Албания наистина може да е крепост на САЩ в региона.\" Сред заплахите, които тревожат Тирана, министърът посочи Русия, която \"опитва да увеличи влиянието си, дестабилизиращите ѝ действия, било то чрез тайните служби, инвестициите или пропагандата ѝ\", но също така Китай, Иран и \"дори Турция\". Тя изрази задоволство от предложението на Европейската комисия  за започване на преговори  за присъединяване на Албания към ЕС. ", "date": "2018.04.18", "title": "Албания иска база на САЩ на своя територия"}
{"url": "https://www.dnevnik.bg/bulgaria/2018/04/18/3164678_lukarski_zagubi_doverie_i_legitimnost_smiata_chlen_na/", "text": "Божидар Лукарски е загубил подкрепа си като председател на СДС. Това се видя,  след като 57 от 82-ма членове на Националния съвет отказаха да го последват извън залата  в \"Красно село\", коментира пред Би Ти Ви бившият лидер на СДС и настоящ член на ръководството Емил Кабаиванов. \"СДС от няколко години изпада в самоизолация, нямаме тези по основните въпроси на обществото\", добави още той. След провеждане на легитимно заседание е  насрочена конференция в Пловдив на 12 май , на която да се обсъжда оставката на лидера. \"СДС винаги е бил дясно-консервативна партия, но председателят й Божидар Лукарски сега поставя на дневен ред идеологическата тема, защото е загубил легитимност и доверие и иска да подмени дебата\", каза още Кабаиванов. Другият събеседник в студиото - Юрий Колев, който участваше в конфликта в началото на вчерашния Национален съвет на СДС, смята, че събирането е било нелегитимно. Според него Лукарски \"в момента иска, грубо казано, да се продаде\". Той уточни, че атаките към председателя на партията са започнали в момента, в който е задал курс към коалиция с НФСБ на Валери Симеонов.", "date": "2018.04.18", "title": "Лукарски загуби доверие и легитимност, смята член на ръководството на СДС"}
{"url": "https://www.dnevnik.bg/bulgaria/2018/04/18/3164712_zelenite_zadurjaneto_na_ivancheva_napomnia_za/", "text": "Против показния  начин на задържане  на кмета на столичния квартал \"Младост\" Десислава Иванчева се обявиха \"Зелените\". В разпратена до медиите позиция от партията изразяват съмнение във виновността й, \"но ако обвиненията срещу нея бъдат доказани, тя трябва да понесе предвиденото в закона наказание\". Един от първите, които съобщиха за акцията вчера, беше бившият депутат от ГЕРБ Антон Тодоров, който обяви в социалните мрежи, че Десислава Иванчева е заловена с подкуп. \"Високото ниво на корупция в България е основна пречка страната ни да реализира огромния си потенциал. Уличените във вземане на подкупи политици трябва да отговарят пред съда, независимо дали имат или не партийна окраска\", се казва в позицията на \"Зелените\". \"Показността и издевателството срещу заподозрени са категорично неприемливи и нанасят трайни щети върху доброто им име и личността им. Заподозряната беше държана с белезници и без адвокат повече от 4 часа на улицата. Това напомня за мракобесни времена, към които не бихме желали да се връщаме и са изключително лош сигнал, че стъпка по стъпка България се превръща в прокурорска република от съветски тип\", пише в текста.", "date": "2018.04.18", "title": "\"Зелените\": Задържането на Иванчева напомня за мракобесни времена"}
{"url": "https://www.dnevnik.bg/politika/2018/04/18/3164697_dps_se_obiavi_za_nova_formula_na_upravlenie_za_da_ima/", "text": "За новата парламентарна сесия ДПС отново поиска нов тип и нова формула на управление в страната, която наистина да гарантира реформи. В декларация на парламентарната група Мустафа Карадайъ каза, че е нужен консенсус, за да се отговори на очакванията на хората и да бъдат разрешени проблемите им. Според ДПС българите искат добро образование и здравеопазване, създаване на работни места, по-висок стандарт на живот, нова пенсионна политика и сигурност и стабилност. Мустафа Карадайъ обяви за разтърсващи последните събития по света и призова за повече сигурност и стабилност в Европа.", "date": "2018.04.18", "title": "ДПС се обяви за нова формула на управление, за да има реформи"}
{"url": "https://www.dnevnik.bg/skorost/avtomobilna_industriia/2018/04/18/3164721_prodajbite_na_novi_avtomobili_v_es_otbeliazaha_spad_ot/", "text": "Продажбите на нови автомобили в страните от ЕС отбеляза първи спад за годината, като през март търсенето беше с 5.3% по-слабо от същия период на миналата година, сочат обобщените данни на Асоциацията на производителите на автомобили в Европа. За последно свиване на пазара имаше през декември 2017-а с почти 5 на сто. През миналия месец в страните от ЕС са купени 1.792 млн. нови леки автомобили. Отбелязва се обаче, че март 2017-а е бил много силен и висока база за сравнение. Като цяло търсенето намалява на три от петте големи пазара - Великобритания (15.7%), Италия (‐5.8%) и Германия (‐3.4%). В същото време във Франция и Испания продажбите нарастват с малко над 2%. Поглед към данните за тримесечието показват леко повишаване на търсенето - с 0.7%, като купените нови автомобили са 4.171 милиона. Отбелязва се, че в т.нар. нови страни - членки на ЕС, продажбите се повишават доста по-драстично - с почти 12 на сто. Над 26% е ръстът в България, като на всеки нов се падат седем стари България отчита ръст както през март - с малко над 10%, така и за тримесечието с над 26 на сто. Общо за първите три месеца в страната са купени 8336 нови леки автомобили. Данните на Пътна полиция за същия период показват, че в страната са регистрирани общо 58 292 леки автомобила, от които 41 241 са на възраст над десет години. Забелязва се лек спад в търсенето на луксозните марки Поглед към представянето на различните концерни за първото тримесечие показват, че тези от тях, които предлагат луксозни модели, страдат от леко намаляване на търсенето. При \"Ауди\" продажбите са намалели с 3.1%, а при БМВ с 2.8 на сто. Най-сериозен е сривът при \"Ленд Роувър\" - над 19%, и \"Ягуар\" - почти 11 на сто. От доминиращите този сектор \"Мерцедес\" бележи ръст от процент. \"Лексус\" са намерили с близо 6% повече клиенти, а \"Волво\" остават на миналогодишните си позиции. \"Фолксваген\" - 453 512 (+4.7%) \"Форд\" - 290 948 (+15.7%) \"Рено\" - 283 027 (-2.2%) \"Пежо\" - 265 989 (+4.2%) \"Опел/Воксъл\" - 245 903 (n.a.) \"Мерцедес\" - 219 631 (+1.0%) \"Ауди\" - 207 307 (-3.1%) \"Фиат\" - 205 718 (-9.5%) БМВ - 204 055 (-2.8%) \"Тойота\" - 191 086 (+12.2%)", "date": "2018.04.18", "title": "Продажбите на нови автомобили в ЕС отбелязаха спад от над 5% през март"}
{"url": "https://www.dnevnik.bg/ot_vas/galeriiotvas/2018/04/18/3164713_chitatelska_fotogaleriia_vidove_eleni_razprostraneni_v/", "text": "Сърната (Capreolus capreolus) е средно голям тревопасен бозайник от разред Чифтокопитни (Artiodactyla). Широко разпространена в България и обичаен ловен обект. Живее в по-северните части на Европа, Мала Азия и около Каспийско море. В Европа липсва, също в северна Скандинавия и някои острови (Ирландия и Исландия и тези в Средиземно море). В Средиземноморието се среща изключително в планински райони, а другаде е рядка или липсва. Със сибирската сърна (Capreolus pygargus, обитаваща от Урал до Китай) се срещат в Кавказ, като европейският вид заема южната част на планинската верига и съседната Мала Азия, а сибирският вид заема северната част.", "date": "2018.04.18", "title": "Читателска фотогалерия: Видове елени, разпространени в България"}
{"url": "https://www.dnevnik.bg/sport/2018/04/18/3164723_ibrahimovich_svetovno_purvenstvo_bez_men_niama_da_e/", "text": "Нападателят на \"Лос Анджелис галакси\"  Златан Ибрахимович  продължава да трупа голяма популярност след трансфера си в САЩ. Шведският футболист вкара три гола в първите си три мача за \"Галакси\", а през уикенда загатна, че ще играе и на световното първенство. В участието си в токшоуто на комика Джими Кимъл Ибрахимович засили слуховете, без да разкрива картината изцяло. \"Световно първенство без мен няма да е никакво световно, нали така. Аз ще отида на световното, но не ме питай нищо повече. Не съм казал като какъв, нали така\", каза Ибрахимович. Преди няколко дни Ибрахимович написа в профила си в \"Туитър\", че  шансовете му да играе са \"високи до небесата\" . Нападателят за пореден път показа голямото си самочувствие и не спря да се шегува с водещия. \"Бих казал, че имам много голямо самочувствие и много голяма психологическа устойчивост и сила. Ако това не беше така, не мисля, че бих достигнал до положението, в което се намирам, и нямаше да имам такава кариера\", добави шведът. Ибрахимович се отказа от националния отбор на Швеция през 2016 г., но ако се завърне за първенството в Русия, ще играе на трето световно след тези в Япония и Корея през 2002 г. и шампионата в Германия през 2006 г.", "date": "2018.04.18", "title": "Ибрахимович: Световно първенство без мен няма да e никакво световно"}
{"url": "https://www.dnevnik.bg/sviat/2018/04/18/3164725_eksploziia_na_dvigatel_po_vreme_na_polet_v_sasht_ubi/", "text": "Един човек загина при аварийно кацане на самолет на авиокомпания \"Саутуест еърлайнс\" във Филаделфия, наложило се заради повреда на двигателя. Това съобщи председателят на Националния съвет по безопасност на транспорта Робърт Съмуолт, цитиран от световните агенции и БТА. Това е първият смъртен случай на борда на самолет на американски авиопревозвач от 2009 г. Седем души са леко ранени. Според Би Би Си и \"Асошиейтед прес\" загиналата е 43-годишна жена на име Дженифър Риърдън, служител на банка \"Уелс Фарго\". Очевидци разказват, че единият от двигателите избухнал на малко под 10 000 м височина и е счупил прозорец, а това довело до декомпресия в пътническия салон. Жената била почти напълно засмукана през него при декомпресията, пътници са ѝ се притекли на помощ и са я издърпали обратно в кабината. Тя обаче била тежко ранена и по-късно починала. Пилотите на самолета със 149 души на борда спуснали рязко машината и я приземили аварийно във Филаделфия. Самолетът \"Боинг 737\" е пътувал от Ню Йорк за Далас със 149 души на борда. Корпусът на самолета и един от илюминаторите са били повредени, уточни в комюнике Федералната авиационна служба. Запис от разговорите в кабината сочи, че един от пилотите е казал: \"Част от самолета липсва, така че ще се наложи да забавим... Има дупка и някой изхвръкна.\"", "date": "2018.04.18", "title": "Експлозия на двигател по време на полет в САЩ уби жена и рани още 7 души"}
{"url": "https://www.dnevnik.bg/politika/2018/04/18/3164731_parlamentarnata_komisiia_za_chez_shte_raboti_do_10_mai/", "text": "Временната комисия за установяване на всички факти и обстоятелства във връзка с приватизацията и планираната продажба на дружествата на \"ЧЕЗ груп\" в България ще работи до 10 май включително, реши парламентът. Комисията бе създадена на 14 март и трябваше да работи един месец. За удължаването на дейността ѝ гласуваха 121 депутати, от тях 112 бяха \"за\", един \"против\", въздържаха се 8. \"Ако сме принципни, ще ви помоля да не удължаваме повече дейността на временната комисия за ЧЕЗ\", каза депутатът и член на комисията Рамадан Аталай по време на дебатите. Според него предметът и дейността на тази комисия \"абсолютно не съответства на което и да е Народно събрание\". \"Народните представители нямаме никаква законова форма да се занимаваме нито с фалирането и продажбата на едно частно дружество, нито с приватизационния и следприватизационния процес\", заяви Аталай.", "date": "2018.04.18", "title": "Парламентарната комисия за ЧЕЗ ще работи до 10 май"}
{"url": "https://www.dnevnik.bg/biznes/2018/04/18/3164738_shefut_na_lukoil_bulgariia_ne_ochakva_poskupvane_na/", "text": "Засега няма прогнози за повишение на цените на горивата, каза председателят на Българската петролна и газова асоциация и генерален директор на \"Лукойл България\" Валентин Златев пред медиите, цитиран от БТА. Цените на световните петролни пазари показват, че има тенденция към леко покачване, но Златев не смята, че тя ще е значителна. Според него бомбардировките в Сирия няма да се отразят сериозно върху цените, но се надява, че в случая здравият разум ще победи и \"Сирия няма да поднася повече изненади\". Златев, който днес участва в конференция, посветена на климатичните промени, коментира, че е да се обмислят варианти за декарбонизация. Според него този процес, в който и рафинериите ще произвеждат по-екологични горива и двигателите на автомобилите ще стават по-екологични, ще бъде дълъг. Златев подчерта, че светът трябва да намери някаква алтернатива на горивата, произвеждани от нефт. Той е на мнение, че това рано или късно ще се случи, но няма да е толкова бързо.", "date": "2018.04.18", "title": "Шефът на \"Лукойл България\" не очаква поскъпване на горивата"}
{"url": "https://www.dnevnik.bg/bulgaria/2018/04/18/3164743_cialo_liato_shte_e_zatrudneno_dvijenieto_mejdu_orlov/", "text": "Цяло лято ще е затруднено движението между Орлов мост и Военна академия заради изграждане на важен обект, свързан с третия метродиаметър, каза днес по БНТ заместник изпълнителният директор на \"Метрополитен София\" инженер Кирил Зайков. Той допълни, че в този участък от бул. \"Евлоги и Христо Георгиев\" ще се ползва по една от двете ленти. Инж. Зайков допълни, че кога ще влязат в сила ограниченията ще бъде обявено по-късно, като плановете са пречките да бъдат премахнати около 15 септември. Предвижда се и преместване на спирката на автобус 72 с 50 метра в посока към улица \"Шипка\". Инж. Кирил Зайков уточни, че във всеки момент ще има подсигурено пешеходно преминаване. В отговор на въпрос той каза, че трасето по третия лъч на метрото, в частта от \"Хаджи Димитър\" до \"Земляне\", е изградено 60%, като се спазват предварителните срокове. Инж. Зайков каза, че плановете са до 15 септември да се възстанови нормалното движение по ул. \"Георги Софийски\". Зам. изпълнителният директор на \"Метрополитен София\" уточни, че първите влакове между депо \"Земляне\" и бул. \"Патриарх Евтимий\" ще тръгнат през септември 2019 г. В края на следващата година метрото ще стигне до Орлов мост. Тогава ще се пусне и участъкът в \"Овча купел\".", "date": "2018.04.18", "title": "Цяло лято ще е затруднено движението между Орлов мост и Военна академия (карта)"}
{"url": "https://www.dnevnik.bg/sviat/2018/04/18/3164748_prestrelki_v_duma_otnovo_otlojiha_proverkata_za/", "text": "Инспектори по химическите оръжия в град Дума отново отложиха началото на мисията си в сирийския град, която трябва да провери  информацията за газова атака  по-рано през април. Това съобщи \"Ройтерс\", като се позова на източници, запознати с програмата им. Екипът на Организацията за забрана на химически оръжия (ОЗХО)  е в Сирия от събота . Няколко дни обаче въпреки одобрението на мисията от Дамаск той не може да влезе в град Дума. Според сирийските и руските власти става дума за \"съображения за сигурност\". След като забавянето на мисията - от самата предполагаема атака минаха 11 дни -  нажежи напрежението  на последната среща на ОЗХО по темата в понеделник, Русия обяви, че експертите ще могат да влязат днес. Източници от Организацията на обединените нации обаче казват за \"Ройтерс\", че това едва ли ще се случи и днес. Вчера в Дума е влязъл подготвителен екип, но не и инспекторите (както  бяха обявили първоначално  сирийски медии). Забавянето подтикна Вашингтон да обвини Москва, че подправя уликите на мястото, където според различни източници се е случила химическата атака. Русия обаче твърди, че нападението е измислено, за да спре офанзивата на сирийския режим в контролирани от бунтовници райони. По-рано днес сирийският посланик в ООН каза, че екип от експерти по сигурността от световната организация е посетил сирийския град Дума, за да провери дали следователите от Организацията за забрана на химическите оръжия могат да посетят мястото, където се предполага, че е била извършена химическа атака, предаде \"Асошиейтед прес\", цитирана от БТА. Башар Джафари каза вчера пред Съвета за сигурност на ООН, че ако екипът реши, че ситуацията позволява, мисията на ОЗХО по установяване на фактите ще започне днес.", "date": "2018.04.18", "title": "Престрелки в Дума отново отложиха проверката за химическа атака"}
{"url": "https://www.dnevnik.bg/sport/2018/04/18/3164834_toronto_bostun_i_nju_orliuns_povedoha_s_20_v_pleiofite/", "text": "Торонто раптърс\", \"Бостън селтикс\" и \"Ню Орлиънс пеликанс\" направиха голяма крачка към втория кръг на плейофите в Националната баскетболна асоциация (НБА), след като поведоха с 2:0 победи в своите серии. \"Торонто\" надигра \"Вашингтон уизърдс\" със 130:119 у дома, \"Бостън\" спечели второто си домакинство срещу \"Милуоки бъкс\", а \"Ню Орлиънс\" постигна втора победа като гост в интригуващия сблъсък с \"Портланд трейл блейзърс\". Демар Дероузън изравни личния си рекорд в плейофите, след като отбеляза 37 точки в коша на \"Вашингтон\". Той вкара три тройки от шест опита и 11 от 17-те си стрелби за две точки и добави пет борби и четири асистенции. Плеймейкърът на \"Торонто\" Кайл Лаури имаше лоша вечер като стрелба и пропусна седем от осемте си изстрела зад дъгата, но се отчете с 13 точки, 12 асистенции и седем борби. Центърът Йонас Валанчунас беше отличен под двата коша и завърши с 19 точки и 14 борби при 73% успеваемост в стрелбата. Много силно включване от пейката направи Си Джей Майлс, който вкара четири тройки от шест опита и записа 18 точки за 22 минути. \"Вашингтон\" отбеляза първия кош в мача, но това се оказа единственият случай, когато столичани бяха напред в резултата. \"Торонто\" отвори разлика от 22 точки още в първата четвърт и съумяха да я контролират до последната четвърт. \"Вълшебниците\" направиха силна серия в началото на заключителната част и осем минути преди края на мача съкратиха разликата до пет точки при 103:108. Домакините обаче много бързо успяха отново да я увеличат до 20 точки, след което спокойно доиграха двубоя. Джон Уол се отличи с 29 точки, девет асистенции и четири борби за \"Вашингтон\", а петимата играчи, които влязоха от пейката на гостите, отбелязаха цели 63 точки. Брадли Бийл, Маркийф Морис и Марчин Гортат обаче бяха голямото разочарование в състава. Те комбинираха едва 15 точки при 16 пропуска от 22 стрелби от игра. \"Бостън\" също спечели с лекота втория си мач срещу \"Милуоки\". \"Келтите\" поеха водачеството в резултата от средата на първата четвърт и не го изпуснаха до края. Те поддържаха разликата около 10 точки, а в последната част авансът им достигна 20. Джейлън Браун беше най-резултатен за победители с 30 точки. Страхотен мач изигра и другият гард - Тери Розиър, който завърши с 23 точки при 57% успеваемост в стрелбата, осем асистенции и три борби. Маркус Морис се включи от пейката с 18 точки, Ал Хорфорд се отчете с 16, а Грег Монро и Шейн Ларкин добавиха съответно 12 и 11. В състава на \"Милуоки\" Янис Андетокумбо отново беше над всички с 30 точки при стрелба 13 от 17, девет борби и осем асистенции. Крис Мидълтън също беше отличен в атака, като вкара четири тройки от шест опита и общо 10 от 14-те си стрелби от игра, за да завърши с 25 точки. \"Елените\" завършиха с по-висока успеваемост в стрелбата от игра - 59.7% срещу 53.3% за \"Бостън\". Гостите обаче направиха цели десет грешки повече и вкараха само седем от 17-те си изстрела от наказателната линия. В единствения мач от Западната конференция, който се игра през изминалата нощ, \"Ню Орлиънс\" нанесе много тежък удар срещу \"Портланд\" след втора победа като гост. Двубоят беше много интригуващ, като премина през 14 обрата в резултата, а най-голямата разлика беше 11 точки. Тя беше в полза на \"Ню Орлиънс\" и дойде в средата на третата четвърт. \"Пеликаните\" дълго време водеха, но три минути и 20 секунди преди края \"блейзърс\" обърнаха резултата - 100:99. Три поредни тройки - на Никола Миротич, Джру Холидей и Раджон Рондо, все пак решиха мача в полза на гостите. Холидей изигра един от най-силните си двубои в плейофите, като завърши с 33 точки, девет асистенции и три борби. Антъни Дейвис записа дабъл-дабъл от 22 точки и 13 борби, Миротич добави 17 точки и осем борби, а Рондо остана много близо до трипъл-дабъла след 16 точки, десет борби и девет асистенции. Звездите на \"Портланд\" Деймиън Лилард и Си Джей Маколъм бяха най-резултатни за своя отбор, но отново бяха обезличени в големи периоди от мача. Лилард вкара само един от седемте си опита от тройката и завърши със 17 точки. Маколъм отбеляза 22 точки, но пропусна 12 от 21 стрелби от игра.", "date": "2018.04.18", "title": "\"Торонто\", \"Бостън\" и \"Ню Орлиънс\" поведоха с 2:0 в плейофите на НБА"}
{"url": "https://www.dnevnik.bg/politika/2018/04/18/3164810_borisov_vuzloji_na_ministrite_da_proveriat_slujitelite/", "text": "Премиерът Бойко Борисов възложи на министрите да проверят служителите на ведомствата си дали имат задължения към \"Пътна полиция\" и също да поискат среща с президента Румен Радев и да му представят какво правят по обществените поръчки. Задачите към министрите са заради обвиненията на Радев, че  процедурите са непрозрачни и има корупция в тях . \"Всички министри да проверят агенциите си, самите си служители, не само шофьорите, а всички - платили ли са си глобите по КАТ  . Защото направихме една проверка с Радев в дирекцията на националната полиция и се оказа, че има по трима-четирима хора, които не са си платили актовете. Да, това са лични обезателства, но човек, който нарушава Закона за движение по пътищата и има по няколко акта, не знам дали е и толкова добър служител\", каза Борисов в началото на днешното правителствено заседание, съобщиха от пресслужбата на Министерския съвет. За следващата сряда Борисов иска да знае по колко акта в агенциите и министерствата има. Проверка трябва да направят и областните управители със служителите в областните дирекции. \"Няма да се спирам в подробности и детайли на изказванията на президента Радев, но всички министри, които провеждат обществени поръчки - поискайте среща с него и всеки един да му представи това, което прави. И ако има данни за злоупотреби, да ги дадат на прокурорите да ги вкарат в затвора\", заяви премиерът. \"Защото ние започнахме санирането с една-единствена цел: в следващите 5-10-15 години цели жилищни комплекси ще излязат от употреба, ще станат опасни и ДНСК трябва да ги затвори. Представете си, правителство сме днеска, след 10 или 15 години, когато хиляди хора трябва да бъдат извадени от жилищните панелни блокове. И тъй като пък там неговата партия навремето, когато е строила, е направила така, че земята не се знае и на кого е и каква е ситуацията там. И тези хора трябва да бъдат извадени насила от домовете им. И тогава ще кажат държавата защо не ги е санирала и защо не им е удължила живота, и не им е уредила собствеността. Ако някой е злоупотребил с обществени поръчки - в затвора!\", повтори Борисов.", "date": "2018.04.18", "title": "Борисов възложи на министрите да проверят служителите си за задължения към \"Пътна полиция\""}
{"url": "https://www.dnevnik.bg/biznes/2018/04/18/3164773_semeistvata_razchitat_glavno_na_zaplata_pusheneto_i/", "text": "През последните десет години потреблението на алкохол и цигари се увеличава, семействата купуват по-малко хляб и зеленчуци, но повече плодове и безалкохолни напитки. Това показват данните на Националния статистически институт (НСИ) за доходите и разходите на домакинствата в периода 2008 - 2017 г. Доходите от труд извън заплатата намаляват През 2017 г. годишният общ доход средно на лице от домакинство е 5586 лв. и нараства с 8.1% спрямо 2016 г. и 1.6 пъти за последните десет години. Доходът от заплата през миналата година е 3 038 лв. средно на човек, увеличението за година е с 8.2%, а за 10 г. - с 67%. Увеличението на пенсиите, чийто размер за миналата година е 1479 лв. средно на човек, е с 3.3% спрямо 2016 г. и с 82.6% спрямо 2008 г. Доходите от самостоятелна заетост нарастват най-значително за година - с 18.2% до 377 лв. средно на член на домакинство. Спрямо 2008 г. обаче увеличението е най-малко - едва с 38.6%. Доходът от трудова дейност извън работната заплата пък дори намалява с 14% за последната година и с една четвърт спрямо времето преди началото на икономическата криза. Над половината от доходите на семействата са от заплата, а близо 30 на сто - от социални плащания (пенсии, надбавки, обезщетения, помощи). През 2017 г. българските домакинства са изразходвали 5 217 лв. средно на човек, което е с 9.7% повече в сравнение с 2016 г. За периода 2008 - 2017 г. разходите на домакинствата се увеличават 1.6 пъти. За храна и безалкохолни напитки през 2017 г. всеки човек е похарчил средно 1573 лв., със 7.4% повече спрямо 2016 г. и с 31.7% - в сравнение с 2008 г. Разходите за данъци и осигуровки нарастват в пъти за десетилетие Разходите, свързани с жилището (вода, електроенергия, горива, жилищно обзавеждане и поддържане на дома) за последната година са 987 лева. Те нарастват с 15.3% в сравнение с 2016 г., а спрямо 2008 г. се увеличават със 74.7%. За транспорт и съобщения през 2017 г. са похарчени 576 лв., което е със 7.3% повече от 2016 г. и с 54.4% - спрямо 2008 г. През последната година разходите за данъци и социални осигуровки средно на човек от домакинство са в размер на 648 лв. и се увеличават с 16.3% в сравнение с 2016 г., а спрямо 2008 г. нарастват близо 3 пъти. През 2017 г. относителният дял на разходите за храна от общия разход е 30.1%, което е с 0.7 процентни пункта по-малко в сравнение с 2016 г. и с 6.5 процентни пункта - спрямо 2008 година. Едновременно с това делът на разходите, свързани с жилището, нараства - с 1 процентен пункт за година и с 1.7 процентни пункта за десетилетие. Разходите за транспорт и телефонни разговори запазват дела си от 11 на сто. По-малко хляб, повече цигари  Спрямо 2016 г. потреблението на хляб и тестени изделия намалява с 0.9 кг, а на зеленчуци - с 2 кг. Едновременно с това потреблението на плодове се увеличава с 1.7 кг, а на безалкохолни напитки - с 6.5 литра. На годишна база се увеличава потреблението средно на човек на алкохолни напитки (от 27.3 на 28.9 л) и на цигари (от 639 на 656 броя). За десетилетието се увеличава покупателната способност на домакинствата за всички основни хранителни продукти с изключение на маслото. Най-много е нараснала покупателната способност при ябълките, свинското месо, белия хляб и захарта в сравнение с началото на разглеждания период, информира статистическият институт.", "date": "2018.04.18", "title": "Семействата разчитат главно на заплата, пушенето и пиенето на алкохол се увеличава"}
{"url": "https://www.dnevnik.bg/sviat/2018/04/18/3164848_deputatite_v_havana_reshavat_koi_shte_upravliava_kuba/", "text": "Осемдесет и шест годишният кубински президент Раул Кастро утре ще предаде властта на ново поколение в преход, който бележи края на близо шест десетилетия еднолично управление на братята Кастро на карибския остров, предаде \"Франс прес\". Фидел, а след него Раул управляваха Куба почти 60 години, превърнаха острова в основен актьор в студената война и съумяха да съхранят комунистическия режим въпреки сътресението от разпада на съветския им съюзник. Днес и утре на историческо пленарно заседание  кубинският парламент  ще избере нов председател на Държавния съвет - главния орган на изпълнителната власт. Властите не са го потвърдили официално,  но се очаква  новият президент да е 57-годишният първи вицепремиер Мигел Диас-Канел. Раул Кастро  ще остане начело  на Кубинската комунистическа партия до следващия ѝ конгрес, планиран за 2021 г., когато той ще навърши 90 години. Приемникът на братята Кастро ще трябва да продължи необходимата \"актуализация\" на  остарелия икономически модел  в момент, когато Куба е изправена пред отслабването на съюзника си Венецуела, продължаващото американско ембарго, което спъва развитието ѝ, и решението на президента Тръмп  да замрази започналото  в края на 2014 г.  сближаване със САЩ . Самите кубинци не очакват съществени промени в страната. Впрочем, сякаш за да подчертаят отсъствието на \"революция в революцията\", властите не са планирали пищна церемония за това гласуване в парламента, а визите за чуждестранни журналисти са само за срок от четири дни. Все пак денят на гласуването е знаменателен - на 19 април се отбелязват 57 години от победата в Залива на прасетата, смятана в Куба като \"първото поражение на империализма на янките в Латинска Америка\".", "date": "2018.04.18", "title": "Депутатите в Хавана решават кой ще управлява Куба след Кастро"}
{"url": "https://www.dnevnik.bg/photos/2018/04/18/3164709_snimka_na_denia_sinite_kucheta_na_ploshtad_jurnalist/", "text": "Бездомните кучета около площад \"Журналист\" в София са боядисани в синьо. Хората от квартала казват, че познават и много си обичат трите кучета. Причината за боядисването им обаче остава неизвестна. Миналата година сини кучета се появиха в индийския град Мумбай. Властите тогава затвориха фабрика за бои след обвинения, че индустриалните отпадъци от дейността ѝ се изхвърлят в близката река и  .", "date": "2018.04.18", "title": "Снимка на деня: Сините кучета на площад \"Журналист\""}
{"url": "https://www.dnevnik.bg/bulgaria/2018/04/18/3164770_kmetut_na_mladost_shte_bude_obvinena_za_podkup_v/", "text": "Прокуратурата ще повдигне обвинение за подкуп в особено големи размери на кмета на столичния район \"Младост\" Десислава Иванчева, зам.-кмета Биляна Петрова и един мъж - посредник, който е бивш кмет на общината. Това се разбра днес от думите на шефа на специализирана прокуратурата Иван Гешев. Заедно с председателя на новосъздадената Комисия за борба за корупцията Пламен Георгиев и началника на Дирекция \"Корупция\" в комисията Антон Славчев той даде пресконференция по случая със  зрелищния арест от вчера , при който Иванчева беше държана с часове закопчана с белезници на улицата пред Спортната палата. Тъй като престъплението представлява особено тежък случай, предвиденото в закона наказание е затвор от 10 до 30 години, конфискация на имущество и лишаване от права за заемане на определени длъжности. \"Светнаха всички\" Гешев не искаше да споменава имената на задържаните и предположи, че след като тримата бъдат привлечени към наказателна отговорност, наблюдаващият прокурор ще поиска постоянния им арест. Шефът на спецпрокуратурата обясни, че е имало множество сигнали срещу кмета на \"Младост\", но това било първото установено от разследващите вземане на пари. Те били маркирани и вчера се установило, че следи от тях има и по ръцете на задържаните. \"Светят като коледни елхи\" каза за тримата с видимо задоволство Гешев. Белязаните банкноти се различават на определена светлина, както и следите на човека, който ги е пипал и затова той \"свети\", обясни ръководителят на Специализираната прокуратура. Общо в тримата са намерени 70 хиляди евро, като 14 хиляди от тях били в посредника, чието име Гешев отказа да посочи. В колата на кмета и зам.-кмета били открити останалите 56 хиляди евро, които били в кашон на задната седалка. Гешев увери, че са спазени всички права на задържаните по време на ареста им, по който работили основно жени. Иванчева и зам.-кметът на \"Младост\" са били изведени от колата. \"Ако бяхме я преместили (Иванчева - бел.ред.) някъде, тя пак ще твърди, че някой ѝ ги е сложил тези пари. В колата има кашон - не е в багажника, както писахте, а на задната седалка. Ако бяхме я отстранили да не присъства - каквато възможност имахме, пак щяхте да ни обвините в пиар акция, а ние се борим за правата на хората. Пак щяха да кажат, че те са много добри и щеше да се намеси Световният еврейски конгрес... Собственикът на колата е хубаво да присъства в такива случаи\", обясни Гешев. Той продължи разказа си, като заяви, че на едната от задържаните ѝ прилошало, което е наложило веднага да бъде извикана линейка. Това според него показвало, че всички права на задържаните са били спазени. Разследването - след сигнал от \"съвестен гражданин\"  По информация на разследващите Иванчева е следвало да получи подкуп от 500 хил. евро от строителен предприемач, който дълги години е живял и работил в чужбина. Затова, по думите на Гешев, той не бил свикнал с \"нашия манталитет, нагласа и поведение\" и с т.нар. решаване на проблемите с пари под масата. Той бил с европейско мислене, като Гешев подчерта, че казва това в добрия смисъл на думата. \"Този строителен предприемач е и човекът, който е подал сигнал в антикорупционната комисия и прокуратурата\", заявиха Гешев и Георгиев. Те на няколко пъти обаче подчертаха, че има и множество други сигнали срещу администрацията на община \"Младост\".  Иванчева е изнудвала инвеститора с по 20 евро за всеки квадратен метър от планираните от него строежи, които са около 49 000 кв. м разгърната площ. Той имал разрешително за строеж от главния архитект на София Здравко Здравков, но след това е трябвало да бъде издаден и документ от общината. За него кметът на \"Младост\" искала пари от предприемача, или поне такава е информацията на разследващите. Така сумата става около милион. Тъй като в случая ставало дума за много голям проект, Иванчева направила намаление \"за количество\", обясни Гешев. След преговори парите паднали до 500 хил. евро за всичките му проекти в района. Половината от сумата била само за първия му проект, като договорката била да се предадат на три транша. Над 100 души са участвали в разследването. Те са чакали 20 дни срещата на Иванчева с посредника, която в крайна сметка се осъществила вчера в 10 ч. в кафенето, известно като \"Кристал\". Два часа пили кафе, обясни Гешев. Посредникът дал парите на двете жени, като си заделил 14-те хил. евро, т.е. 20% от общата сума. След това той е бил задържан около Народния театър. Като е успял да информира по телефона строителния предприемач, че всичко е уредено и няма да има повече ядове. Посредникът направил саморъчно пълни признания, заяви спецпрокурорът като подчерта, че разследващите не са използвали \"инквизиционни средства\" за това. Гешев и Георгиев подчертаха, че строителният предприемач е съвестен гражданин, който е за пример. Освен че е сигнализирал институциите, той е осигурил парите за подкупа и разследващите са успели да ги маркират. \"Защото не е тайна, че ние не разполагаме с такива средства\", обясни шефът на антикорупционната комисия и допълни, че може да се помисли за законодателна промяна и сформиране на паричен фонд, с който да могат да залавят искащите подкупи по високите етажи на властта. Зрелищният арест След срещата с посредника двете жени тръгнали с кола по ул. \"Славянска\" и при десен завой на бул. \"В. Левски\" били задържани. Гешев обясни, че не са ги задържали още на срещата с посредника, за да ги изчакат да \"си вземат парите\". Те били прибрани от зам.-кмета на \"Младост\". Колата на двете е спряна при първа възможност, защото разследващите не знаели какво ще се случи с парите. По думите на Гешев е можело да бъдат хвърлени, изядени или внесени в банка и затова е взето решение за зрелищния арест. Шефът на спецпрокуратурата на няколко пъти обясни, че кметът на \"Младост\" е избрала мястото на срещата, както и откъде да мине след това колата им. Тук нямало място за решение на прокуратурата. На въпрос защо не са я следили и не са избрали не толкова публично място за ареста, Гешев заяви - \"в този трафик можеше да я загубим, да не мислите, че сме ѝ сложили джипиес\".  Шефът на спецпрокуратурата обясни, че Иванчева е била държана с белезници, за да не може да изчисти следите от маркираните пари по ръцете си. За продължителността на цялата акция Иван Гешев обвини българския Наказателно-процесуален кодекс, заради който трябвало да се описва всяка банкнота поотделно. Най-големият заловен подкуп, по който от дни се работи почти денонощно \"Това е най-голямата сума, която някога е задържана\", обяви Гешев. Държавното обвинение няма особена практика по този текст от Наказателния кодекс, тъй като досега никога не е била залавяна подобна сума, допълни спецпрокурорът. Той допусна, че в течение на производството могат да бъдат повдигнати и обвинения за организирана престъпна група и дори за пране на пари. Иначе досъдебното производство е било образувано през февруари, но по него се работело от началото на декември миналата година, се разбра от брифинга. Първоначално разследващите се насочили към престъплението \"търговия с влияние\", след това установили корупционни практики. По думите на Георгиев, който по време на пресконференцията чете от предварително подготвен лист, проблемите на строителния предприемач с кмета на \"Младост\" били от лятото на 2017 г.  Органите на досъдебното производство от 10-15 дена работили почти денонощно, подчертаха на няколко пъти представителите на разследващите. Голяма част били дами, \"както видяхте вчера\". \"Те имат, разбира се, семейства и деца и въпреки това положиха огромен труд, а голямата част от тях дори не са се прибирали по домовете си снощи\", подчерта Гешев.  По време на брифинга те споменаха и, че поне от 20 дни се работи почти денонощно, а началникът на дирекция \"Корупция\" в комисията Антон Славчев обясни, че това се прави последните два месеца, през което време екипите на антикорупционната комисия били на денонощен режим. Десет екипа се редували, за да чакат кога кметът на \"Младост\" ще си уговори среща, за да вземе исканата сума. Брифингът бе посетен от активисти на сдружения, представили са като \"Приятели на Русия и Православен свят\", както и Български народен събор. С крясъци те искаха да защитят задържания кмет на \"Младост\".", "date": "2018.04.18", "title": "Кметът на \"Младост\" ще бъде обвинена за подкуп в особено големи размери (обновена)"}
{"url": "https://www.dnevnik.bg/skorost/2018/04/18/3164864_pri_akciia_na_putnata_policiia_biaha_zasecheni_blizo/", "text": "Само за първите пет часа от 24-часовата специализираната полицейска операция за контрол на скоростните режими са установени 1558 нарушения, съобщиха от пресцентъра на МВР. Това е станала за периода от 6 до 11 часа тази сутрин. Контролът е бил извършен на 202 точки от 175 служители. Анализът показва, че 301 от нарушенията са били регистрирани с  новите модерни камери , 171 от стационарните и 1086 със старите мобилни радари. По време на операцията са установени 35 случая на движение в населено място с над 50 км/ч. Екипите, ангажирани в операцията, са констатирали и 84 други нарушения на Закона за движение по пътищата. За времето от 6.00 часа сутринта до 11.00 часа е имало общо 8 леки пътнотранспортни инцидента, при които има трима ранени. Тежки инциденти и загинали хора няма. Операцията \"24 часа скорост\", която е в ход от 6 часа тази сутрин, ще продължи до същия час на 19 април. Целта е да се обърне внимание на водачите, че скоростта е една от основните причини за тежки катастрофи. Проверките се извършват във всички страни, членки на TISPOL - Европейската мрежа на службите на Пътна полиция.", "date": "2018.04.18", "title": "При акция на пътната полиция бяха засечени близо 1600 превишения на скоростта за пет часа"}
{"url": "https://www.dnevnik.bg/biznes/2018/04/18/3164847_vsiako_deseto_semeistvo_ima_vtoro_jilishte_40_ne_iskat/", "text": "През 2017 г. в собствено жилище живеят 91.4% от домакинствата, 5.1% ползват жилище без да плащат наем, а наематели са едва 3.6%. Това сочат данни от изследване на Националния статистически институт, оповестени днес. Над 9% от българските семейства имат второ жилище, а над 20 на сто от жителите на градовете разполагат с поне четири стаи. В селата делът им надхвъря 40 на сто. В жилища, построени преди 1990 г., живеят 92.2% от домакинствата, като близо три четвърти (72.3%) са изградени в периода 1961 - 1990 г. Преди 1961 г. са построени 19.9% от жилищата, а изградените след 1990 г. са едва 7.8%. Близо 40% не искат компютър, една трета - кола  Кола има всяко второ българско семейство, а 4.3% - дори повече от една, но с гараж разполагат 22.4% (18.3% в градовете и 33.9% в селата). Една трета от семействата казват, че не искат да имат кола, а останалите близо 15% нямат пари да си купят. С електричество, вода, канализация, баня и тоалетна в жилищата разполагат 76.5% от семействата, но различията в благоустроеността на жилищата в градовете и селата остават големи. Така например с централна канализация в селата разполагат едва 30.6% от жилищата, с вътрешна тоалетна - 67.4%, с централно отопление - 1.8%. От предметите за дълготрайна употреба най-разпространен е телевизорът - притежават го 99.3% от домакинствата, а 29.2% имат повече от един. На второ място по разпространение е хладилната техника - 98.4% от домакинствата. Автоматична перална машина притежават 92.9% от домакинствата, 4.8% твърдят, че не могат да си купят този уред по финансови причини, а 2.3% смятат, че не им трябва. Без телефон (стационарен или мобилен) са 1.7% от домакинствата. Само стационарен телефон имат 4.6%, а 66.5% - само мобилен (преобладават тези с два и повече мобилни телефона). Двата вида телефони (стационарен и мобилен) притежават 27.2% от наблюдаваните домакинства. С компютри разполагат 55 % от домакинствата (62.5% в градовете и 33.8% в селата), като малка част ползват служебни. Все още е голям делът на тези, които преценяват, че нямат необходимост от компютър и интернет - над 38%. Климатици притежават 37.3% от домакинствата, а 28.9% се оплакват, че не им стигат пари, за да си купят. Всяко трето семейство смята, че не му трябва климатик.", "date": "2018.04.18", "title": "Всяко десето семейство има второ жилище, 40% не искат компютър"}
{"url": "https://www.dnevnik.bg/sport/2018/04/18/3164841_antuni_djoshua_iska_da_se_uchi_ot_boksovata/", "text": "Световният шампион в тежка категория в четири от версиите в бокса  Антъни Джошуа  вярва, че може да стане още по-добър. Британецът, който държи поясите на Международната боксова федерация (IBF), Световната боксова организация (WBO), Световната боксова асоциация (WBA) и Международната боксова организация (IBO) иска да се учи от Владимир Кличко. Джошуа зае трона на украинеца, след като го нокаутира през миналия април, а двамата показват огромно уважение един към друг. \"Ако Кличко ми даде малко от своите знания, мога да стигна по-далеч, отколкото съм си мислел. Буквално искам той да бъде в моя ъгъл, много го уважавам. Неговият мозък е като боксова енциклопедия. Винаги ще твърдя, че той е най-добрият, независимо че го победих\", каза Джошуа. Британецът има 21 победи от 21 мача на професионалния ринг, като само последната не дойде с нокаут. В края на март Джошуа  победи Джоузеф Паркър по точки  и вече мисли за обединителен мач срещу Дионтей Уайлдър, който да излъчи първия абсолютен световен шампион в тежката категория. Екипите на Джошуа и Уайлдър вече работят по организирането на мач между тях. \"Ще се срещна с екипа на Уайлдър в Ню Йорк и ще видя дали ще стигнем до сделка. Направихме им оферта, която е добра, така че ще разбера какво мислят сега\", каза промотърът на Джошуа Еди Хърн.", "date": "2018.04.18", "title": "Антъни Джошуа иска да се учи от \"боксовата енциклопедия\" Кличко"}
{"url": "https://www.dnevnik.bg/bulgaria/2018/04/18/3164870_mediiniiat_regulator_e_ustanovil_narushenie_na/", "text": "Съветът за електронни медии (СЕМ) ще сезира Националния съвет за журналистическа етика (НСЖЕ) за видеорепортажите на Би Ти Ви и \"Нова телевизия\" от отразяването на катастрофата на магистрала \"Тракия\", при която загинаха шестима души, а над 20 бяха ранени, съобщи БНР. При инцидента на 13 април  автобус, пътуващ от Бургас за София, се обърна  край пътя след сблъсък с кола. Мониторинг е направен на Би Ти Ви, \"Нова телевизия\", \"Канал 3\" и телевизия \"Европа\", както и на програмите на националните обществени доставчици БНТ 1 и \"Хоризонт\" на БНР. На свое заседание СЕМ е установил нарушение на етичните правила на тези медии при отразяване на инцидента, но тъй като няма право да ги оценява, ще сезира НСЖЕ. \"Регистрирани са проблеми в програмите на Би Ти Ви и \"Нова телевизия\", коментира пред БНР председателят на СЕМ София Владимирова. Тя обяви, че са постъпили 12 сигнала, които засягат основно тези две програми. От регулатора ще изпратят сигнал до Етичната комисия, ще приложат становищата си, както и видеоматериали от репортажите. Регулаторът е открил и нарушения на Закона за радиото и телевизията, които касаят личната неприкосновеност. СЕМ ще глоби телевизиите, показали неетично отношение по време на отразяването на катастрофата, отбелязва вестник \"24 часа\". \"Направихме мониторинга, защото този случай се оказа връх в безпомощността на медиите да се справят с трагичната ситуация. Също и заради безпрецедентната обществена реакция, която този път изригна преди регулатора\", коментира членът на СЕМ Мария Стоянова пред изданието. Пред \"Дневник\" тя коментира, че след около месец ще стане известно коя медия и в какъв размер ще бъде глобена. Защото отнема време процедурата, според която след като е описано нарушението на закона и изпратено на нарушителя, той има право на възражение.", "date": "2018.04.18", "title": "Медийният регулатор ще глоби телевизии за отразяване на катастрофата на \"Тракия\" (допълнена)"}
{"url": "https://www.dnevnik.bg/citat_na_deniia/2018/04/18/3164900_citat_na_denia_roliata_na_anton_todorov_pri_aresta_na/", "text": "Това заяви Иван Гешев, административен ръководител на Специализираната прокуратура, на въпрос каква е била ролята на бившия депутат Антон Тодоров в разследването срещу кмета на \"Младост\" Десислава Иванчева. Тя беше показно задържана вчера в центъра на София, а днес  на бригфинг Гешев обяви , че кметицата ще бъде обвинена за подкуп в особено големи размери. Вчера за ареста пръв съобщи бившият депутат Тодоров, който се оказа на мястото на задържането.", "date": "2018.04.18", "title": "Цитат на деня: Ролята на Антон Тодоров при ареста на Иванчева е на кибик"}
{"url": "https://www.dnevnik.bg/evropa/2018/04/18/3164917_brjuksel_predlaga_da_budat_skljucheni_turgovskite/", "text": "Европейската комисия представи днес на съвета резултатите от преговорите по споразумението за икономическо партньорство с Япония и споразуменията за търговия и инвестиции със Сингапур. Това е първата стъпка към подписването и сключването на тези споразумения, посочва пресслужбата на еврокомисията. Споразумението за икономическо партньорство с Япония е най-мащабното двустранно търговско споразумение, договаряно от Европейския съюз. За пръв път се предвижда и конкретен ангажимент във връзка с Парижкото споразумение за изменението на климата. Ще бъдат премахнати повечето мита, които всяка година струват на европейските износители за Япония 1 милиард евро. Споразумението ще сложи край и на дългогодишни регулаторни пречки като провеждането на двойно изпитване за съответствие и дублиращите се бюрократични процедури. То ще отвори японския пазар, който обхваща 127 милиона потребители, за износа на основни селскостопански продукти от ЕС, ще осигури на този пазар защита в Япония на над 200 традиционни европейски регионални хранителни продукта и напитки (така наречените географски указания) и ще подпомогне износа на ЕС в други сектори, включително възможността европейските предприятия да участват в търгове за обществени поръчки в редица японски градове, уточни еврокомисията. Споразумението за стратегическо партньорство между ЕС и Япония също се намира на последния етап на преговорите. С влизането си в сила то ще активизира политическите отношения между двете страни. Търговия и инвестиции в Сингапур Споразуменията за търговия и инвестиции със Сингапур са първите завършени двустранни спогодби с държава от Асоциацията на народите от Югоизточна Азия (АСЕАН). Сингапур е най-големият партньор на ЕС от АСЕАН, като двустранната търговия със стоки е на стойност 53.3 млрд. евро (2017 г.), а с услуги - 44.4 млрд. евро (2016 г.). В Сингапур са установени над 10 000 европейски дружества, които обслужват целия Тихоокеански регион. С тези споразумения ЕС направи крачка към установяването на строги правила при търговията с региона на Югоизточна Азия, чието развитие и значение непрекъснато се повишават, посочва еврокомисията. Сингапур е най-предпочитаното място за европейски инвестиции в Азия. През последните години обемът на двустранните инвестиции нарасна бързо, като през 2016 г. достигна 256 млрд. евро. Освен огромните икономически възможности в споразуменията се предвиждат правила за търговията и развитието, определянето на най-високи изисквания за труд и безопасност, опазване на околната среда и защита на потребителите, както и укрепване на съвместните действия в областта на устойчивото развитие и изменението на природата, при пълно запазване на обществените услуги, се казва още в съобщението на еврокомисията. Следващи стъпки След като бъдат одобрени от съвета, споразуменията ще бъдат изпратени на Европейския парламент, като целта е търговските споразумения с Япония и Сингапур да влязат в сила преди края на настоящия мандат на Европейската комисия през 2019 г. Преговорите с Япония продължават по въпроса за стандартите за защита на инвестициите и уреждането на спорове в тази област.", "date": "2018.04.18", "title": "Брюксел предлага да бъдат сключени търговските сделки с Япония и Сингапур"}
{"url": "https://www.dnevnik.bg/bulgaria/2018/04/18/3164927_blizo_polovinata_mladeji_glasuvat_sportuvat_samo_32_ot/", "text": "Само 32% от младежите се занимават със спорт, се казва в годишния доклад за младежта, разгледан на правителственото заседание днес. Той е изготвен след национално представително социологическо проучване, поръчано от Министерството на младежта и спорта, и данните са за 2016 година. Според проучването в столицата и в областните градове фитнес залите са предпочитано място за спорт, докато в малките населени места и селата основно спортни дейности се извършват навън или у дома. В същото време спортните клубове са организациите, в който членуват най-много от младежите - 14.5%. Следващи по популярност са благотворителните или хуманитарните организации. Като цяло обаче 73% от младежите не членуват в никакви организации. В изборите участват близо 50% от младите хора в България. Данните от проучването показват, че над 70% от младите хора смятат, че средствата им са достатъчни за пълноценно хранене, купуване на облекло, обувки и лекарства и плащане на сметките за ток. 54% не работят по специалността  Работещите млади в по-големия си дял са доволни от настоящата си работа, а като основна причина за смяна на работното място се явява ниското заплащане - при 30% от анкетираните. Близо половината младежи посочват, че са намерили лесно настоящата си работа, но 54% обявяват, че не работят по специалността си. 98% с мобилен телефон Според проучването 98% от българските младежи имат мобилни телефони, 87 на сто притежават компютър, а 92 на сто имат достъп до интернет у дома. Половината от младите хора смятат, че в населеното място, където живеят, получават добро образование. Над 60% заявяват, че има начини да разнообразяват ежедневието си.", "date": "2018.04.18", "title": "Близо половината младежи гласуват, спортуват само 32% от тях"}
{"url": "https://www.dnevnik.bg/biznes/2018/04/18/3160953_minimalnata_zaplata_shte_se_vdigne_s_blizo_30_za_3_g/", "text": "До 2021 г. минималната заплата да се увеличи от сегашните 510 лв. на 650 лв. или с 27.5%, предвижда средносрочната бюджетна прогноза за периода 2019-2021 г., одобрена днес от правителството. Според документа от 1 януари минималното възнаграждение ще стане 560 лв., година по-късно - 610 лв. и 650 лв. от началото на 2021 г. През следващите три години размерите и съотношенията на осигурителните вноски за фондовете на държавното обществено осигуряване няма да се променят. Заради ръста на минималната заплата ще се увеличи минималният осигурителен доход за самоосигуряващите се: за 2019 г. - 560 лв., за 2020 г. – 610 лв. и за 2021 г. – 650 лв. Бюджетен дефицит от по 0.5% до 2020 г. включително и балансиран бюджет през 2021 г. предвижда бюджетната прогноза.  предвижда от 1 януари на всяка календарна година да продължи увеличаването на възрастта за придобиване право на пенсия с по 2 месеца за жените и с по 1 месец за мъжете, както и на необходимия осигурителен стаж за придобиване право на пенсия с по 2 месеца и за двата пола, както е записано в законодателството. Минималната възраст за пенсиониране на работещите в сектор \"Сигурност\" продължава да се увеличава с по 2 месеца до достигане на 53 години и 8 месеца през 2021 г. Правителството обещава да продължи започналото през миналата година повишение на заплатите в  , както е предвидено в управленската му програма. Осигурени са средства за поддържане и развитие на националните и способностите, свързани с колективната отбрана, в т.ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС.", "date": "2018.04.18", "title": "Минималната заплата ще се вдигне с близо 30% за 3 г."}
{"url": "https://www.dnevnik.bg/biznes/2018/04/18/3164966_durjavata_shte_preduprejdava_rabotnicite_za_zapochnali/", "text": "Държавата ще предупреждава работниците, ако съдът е започнал процедура за обявяване на дружеството, в което работят, в несъстоятелност. Това предвиждат промени в Наредбата за реда и начина за информиране на работниците и служителите и за отпускане и изплащане на гарантирани вземания при несъстоятелност на работодателя, одобрени днес от правителството. Измененията се отнасят за работниците и служителите с прекратени трудови правоотношения след 31 януари 2015 г. В края на декември 2017 г. влязоха в сила промени в Закона за гарантираните вземания на работниците и служителите, с които беше разширен обхватът на хората, които имат право на гарантирани вземания при несъстоятелност на работодателя. Сега с измененията на наредбата се урежда как новите правила ще бъдат прилагани. Гарантира се правото на работниците да бъдат уведомени за датата на вписването в Търговския регистър на съдебното решение за откриване на производство по обявяване на несъстоятелност на техния работодател, както и за реда за получаване на гарантираните им вземания. Информацията на работниците и служителите, на които трудовото правоотношение не е прекратено към датата на откриване на производство по несъстоятелност, ще се предоставя писмено и ще се обявява на подходящо място в предприятието. За хората, чийто трудов договор е прекратен през последните 36 месеца преди вписването на съдебното решение за започване на производство по несъстоятелност, информирането ще става чрез изпращане на съобщение с обратна разписка. С промените се определя и механизмът за извършване на проверки от контролните органи на НОИ. Срокът, в който работниците и служителите могат да подадат заявления-декларация за отпускане на вземанията, се увеличава от два на три месеца.", "date": "2018.04.18", "title": "Държавата ще предупреждава работниците за започнали процедури за фалит"}
{"url": "https://www.dnevnik.bg/zdrave/2018/04/18/3164969_durjavata_shte_pomaga_finansovo_za_kupuvaneto_na/", "text": "Три нови медицински изделия ще бъдат включени в списъка с помощните средства, приспособления, съоръжения и медицински изделия, за купуването на които хората с увреждания ползват целева помощ от държавата. Уредите са вертикализатори за деца е увреждания, детските рингови инвалидни колички и детските инвалидни колички. Това предвиждат промени в Правилника за прилагане на Закона за интеграция на хората с увреждания, които бяха одобрени от правителството на днешното му редовно заседание. С промените се въвежда изискването медицинските изделия по индивидуална мярка да бъдат изработвани по поръчка за конкретен пациент. По този начин ще се гарантира, че на нуждаещите ще се предоставят медицински изделия, съобразени с техните индивидуални потребности. Освен това с новите текстове се въвеждат по-ефективен контрол и намаляване на административната тежест при предоставянето на помощни средства и медицински изделия. Ще се преустанови още и практиката да се предоставят пари на ръка. По този начин ще бъдат ограничени възможностите за неизползване на финансови средства от бюджета по предназначение. Сред другите предложения са хората с увреждания да получават необходимата помощ и медицински изделия, без да се налага да посещават многократно дирекциите \"Социално подпомагане\". Ще отпадне и необходимостта да предоставят отчетни документи за покупката на помощните средства. Регламентира се и по-гъвкав механизъм за отчитане и заплащане на отпуснатите целеви помощи за реално предоставените медицински изделия и помощни средства. Оптимизират се и начините за осъществяване на контрол върху разходването на финансови средства, като същите ще се изплащат на доставчиците при реално предоставени изделия на нуждаещите се.", "date": "2018.04.18", "title": "Държавата ще помага финансово за купуването на детските инвалидни колички"}
{"url": "https://www.dnevnik.bg/sviat/2018/04/18/3164973_feisbuk_niama_da_spre_targetiranite_reklami_zaradi/", "text": "Потребителите на \"Фейсбук\" ще продължат да получават таргетирани реклами и след въвеждането на новите правила за защита на личните данни на Европейския съюз. Това заяви зам.-директорът по неприкосновеността Роб Шърман, цитиран от агенция \"Ройтерс\". Новият  Общ регламент за защита на личните данни  ( GDPR ) ще влезе в сила на 25 май и ще бъде най-голямата реформа в тази област от масовото разпространение на интернет. Шърман обясни, че социалната мрежа ще поиска от европейците разрешение да използва данните им с многобройни цели, но няма да им даде възможност да се откажат от таргетираните реклами. Потребителите ще могат  обаче да ограничат данните , до които рекламодателите имат достъп. През идната седмица \"Фейсбук\" ще поиска от европейските си потребители разрешение да използва информацията им, но няма да даде възможност за отказ – вместо това изборът им ще бъде между \"разрешавам и продължавам\" и \"смени настройките\". Втората опция ще даде на хората възможност да не споделят с рекламодатели политическите и религиозните си възгледи, нито какво са \"харесали\". \"Хората могат и  да не използват \"Фейсбук\" , ако не искат\", посочи още Шърман. В последните седмици  \"Фейсбук\" е обект на остри критики  от защитници на неприкосновеността, регулатори и политици и инвеститорите следят внимателно как ще действа по отношение на новото европейско законодателство.", "date": "2018.04.18", "title": "\"Фейсбук\" няма да спре таргетираните реклами заради новите европейски правила"}
{"url": "https://www.dnevnik.bg/sport/2018/04/18/3164860_petnadeset_federacii_vodiat_doping_razsledvaniia/", "text": "Световната антидопингова агенция (WADA) съобщи, че 15 международни федерации водят разследвания срещу руски спортисти. По думите на президента нa WADA Kрейг Рийди случаите са \"много сложни\". \"Две федерации имат официално приключени случаи. Четири имат процедури в ход. Седем са поискали подробности за медицинския анализ\", каза Рийди пред insidethegames.biz. Четири от 15-те федерации искат повторен анализ на проби, предоставени от WADA.  \"Процесът е много сложен. От това, което сме видели досега, много федерации изпитват трудност със сложността на данните\", заяви президентът на WADA. През декември Световната антидопингова агенция започна да изпраща данни, събрани от информационната система на Московската антидопингова лаборатория.  В края на март WADA предупреди спортните федерации , че е готова да ги предизвика в съда, ако не започнат дела срещу отделни руски спортисти за нарушаване на антидопинговите правила. \"Трябва да приключим това, защото е срамно за самия спорт и борбата срещу допинга, както и за репутацията на спортните федерации\", каза още Рийди.", "date": "2018.04.18", "title": "Петнадесет федерации водят допинг разследвания срещу руски спортисти"}
{"url": "https://www.dnevnik.bg/video/2018/04/18/3164959_video_3d_polet_nad_uraganite_na_jupiter/", "text": "Американската аерокосмическа агенция разпространи видео с триизмерно изображение, заснето от ниска орбита от сондата \"Джуно\" (Juno) над северния полюс на Юпитер. На него се вижда централният и осемте периферни циклона, които са с диаметър до 4600 км. За целта са използвани камерите на апарата JIRAM, работещи в инфрачервената част от спектъра. Светлите места, които навлизат до 70 км в дълбочина на атмосферата, са по-топли - около минус 13 градуса по Целзий, а тъмните са по-студени - близо минус 80 градуса по Целзий. Освен това НАСА показа първи модел на магнитното поле - т.нар. динамо на планетата, което разкрива полета с необичайна интензивност. То увлича водорода да се върти около оста, оформяйки с други газове характерни пояси с ширина до 3000 км и различна скорост. Това помага да се вземе решение и къде започва \"повърхността\" на планета, за която се смята, че е съставена изцяло от газове. Радиусът, който учените посочиха, е около 71 450 км. За сравнение - този на Земята е под 6800 км.", "date": "2018.04.18", "title": "Видео: 3D полет над ураганите на Юпитер"}
{"url": "https://www.dnevnik.bg/biznes/2018/04/18/3164974_tjutjunoproizvoditelite_poluchiha_85_mln_lv_a/", "text": "До 85 млн. лв. преходна национална помощ ще получат над 41 000 тютюнопроизводители, съобщи пресцентърът на Министерството на земеделието след като ресорният министър Румен Порожанов подписа заповедта за определяне на размера на плащането. За сортовата група \"Басми\" тютюнопроизводителите с количества до 1 тон включително ще получат по 2.41 лв./кг, а тези с между 1 и 2 тона – по 2.35 лв./кг. Подпомагането на по-големите производители с количества над 2 тона е с по 1.56 лв./кг. Ставката на преходната национална помощ за сорта \"Каба Кулак\" е в размер на 1.23 лв./кг, а за едролистните тютюни \"Бърлей\" и \"Виржиния\" е съответно по 0.90 и 0.71 лв. за кг. Очаква се средствата да бъдат по сметките на производителите на 24 април – вторник. Председателите на Националната асоциация на тютюнопроизводителите – НАТ 2010 Цветан Филев и на Съюза на производителите на ориенталски тютюни Арбен Мименов изказаха благодарност на премиера Бойко Борисов и правителството за навременното отпускане на субсидията. По време на редовното заседание на Министерски съвет те изтъкнаха, че получават средствата 2 месеца по-рано, отколкото например през 2016 г. Браншовиците настояват подкрепата на тютюнопроизводителите да продължи и през следващия програмен период след 2020 г. Представителите на тютюнопроизводителите благодариха на премиера и му подариха \"нашата купа\" - романа \"Тютюн\" на Димитър Димов. Премиерът, поемайки двата тома на романа предаде единия на министър Порожанов, а другия остави за себе си. Пресцентърът на Министерския съвет разпространи видео от срещата. ", "date": "2018.04.18", "title": "Тютюнопроизводителите получиха 85 млн. лв., а премиерът - романа \"Тютюн\""}
{"url": "https://www.dnevnik.bg/ot_vas/novini_ot_vas/2018/04/18/3164928_chitatelska_fotogaleriia_atina/", "text": "Атина е построена върху няколко хълма като Акропола и Ликавит (на снимката).", "date": "2018.04.18", "title": "Читателска фотогалерия: Атина"}
{"url": "https://www.dnevnik.bg/evropa/2018/04/18/3164987_evroparlamentut_sravni_s_prevrat_izbora_na_zelmaier_za/", "text": "Европейският парламент прие днес резолюция по повод назначаването през март на Мартин Зелмайер за генерален секретар на Европейската комисия. В документа се посочва, че процедурата може да се разглежда като действие, наподобило  преврат , което \"разтяга, вероятно прекалено много, границите на правото\". Евродепутатите искат процедурата да бъде преоценена и да бъде предоставена възможност на други кандидати да участват, а за в бъдеще да се използват открити и прозрачни процедури за назначаване. Те също така искат Комисията да признае, че тази процедура е подкопала репутацията ѝ. Досегашният началник на кабинета на Жан-Клод Юнкер беше назначен за заместник-генерален секретар, а след това и за генерален секретар в рамките на един и същи ден. Процедурата за назначаване на генерален секретар, най-висшия служител в Еврокомисията, беше проведена така, че други кандидати нямаха възможността да участват, се посочва в резолюцията. Европарламентът призовава всички институции на ЕС да прекратят \"спускането на парашутисти\" на определени длъжности, което създава възможност за нарушаване на процедурите и по този начин уронва доверието в Общността. Резолюцията призовава всички институции на ЕС да запълват свободни позиции с вътрешно преназначение, едва след като персоналът е бил надлежно уведомен и да предпочитат отворени и прозрачни процедури с цел избирането на най-квалифицираните кандидати. Евродепутатите твърдят, че всички свободни позиции трябва да бъдат обявявани публично в интерес на прозрачността, почтеността и равните възможности. Европейският парламент отбелязва, че Зелмайер е бил издигнат за четири години на пет поредни нива в йерархията, като обичайно между две поредни повишения с едно ниво се изискват поне две години. Евродепутатите заключават, че Зелмайер и председателят на ЕК Жан-Клод Юнкер са знаели още през 2015 г., че тази година доскорошният генерален секретар Александър Италианер предстои да се оттегли, но въпреки това не е била организирана прозрачна и открита за други участници процедура за определянето на заместник. В деня на повишението на Зелмайер еврокомисарите не са били предварително предупредени с включване на тази точка в дневния ред на седмичното им заседание, посочва БТА. В резолюцията се отбелязва, че Зелмайер е положил изпит за длъжността, без да бъде воден протокол. Европейският парламент изразява разочарование, че нито един еврокомисар не изглежда да е поставил под въпрос това изненадващо назначение, нито е поискал отлагането и обсъждането на това решение. Според него доверието в европейския проект и в ЕС ще бъде запазено само ако общностните институции действат като пример за подражание в областта на принципите на правовата държава, прозрачността и доброто управление. Процедурата за назначаването на Зелмайер беше извършена по начин, който предизвика голямо раздразнение и неодобрение в обществото, сред  евродепутатите  и чиновниците в ЕС. Резултатът е заплаха за образа не само на Европейската комисия, но и на всички институции на ЕС, се посочва в резолюцията. Евродепутатите се позовават и на продължаващото разследване на назначението от страна на Европейския омбудсман, което трябва да открие всички възможни случаи на лошо управление. Те освен това призовават Еврокомисията да преразгледа процедурата за назначаване на висши служители до края на 2018 г. Евродепутати виждат и нуждата Комисията да обнови правилата, за да гарантира че генералният секретар има неутрална роля. В навечерието на днешното гласуване в Страсбург Юнкер заплаши държавните и правителствените ръководители от Европейската народна партия, че ще напусне, ако Зелмайер бъде отстранен. Мандатът на настоящата еврокомисия приключва наесен догодина, а следващият председател на институцията разполага с правото да поиска смяна на генералния секретар.", "date": "2018.04.18", "title": "Европарламентът сравни с преврат избора на Зелмайер за генерален секретар на еврокомисията (обновена)"}
{"url": "https://www.dnevnik.bg/photos/2018/04/18/3164916_fotogaleriia_za_protesta_doidoha_i_veche_emigrirali/", "text": "Родители на деца с увреждания протестираха в центъра на София с искане да се гарантира правото на лична помощ и да се прилага нова политика, която да отчита потребностите на отделния човек, съобщи БНР.", "date": "2018.04.18", "title": "Фотогалерия: На протеста дойдоха и вече емигрирали родители на деца с увреждания"}
{"url": "https://www.dnevnik.bg/evropa/zemedelie/2018/04/18/3164993_ribari_mogat_da_kandidatstvat_za_23_mln_lv_po/", "text": "Отворени са две процедури за прием на проекти по програмата за рибарство и аквакултури на обща стойност близо 23 млн. лв., съобщава capital.bg. По едната схема ще може да се кандидатства за \"насърчаване на нови производители на аквакултури, развиващи устойчиви аквакултури\", за което са отделени 16.6 млн. лв. По другата - \"Добавена стойност, качество на продуктите и използване на нежелания улов\", бюджетът е 6.2 млн. лв. Всички проекти трябва да бъдат подавани през електронната система ИСУН, като крайният срок е 12 юли. По схемата за развиване на устойчиви аквакултури се отпуска до 50% субсидия от стойността на проекта, а максималната сума, която може да получи един кандидат, е 850 хил.лв. Финансират се проекти за аквакултури с ефективно използване на ресурсите, включително енергийна и ресурсна ефективност, намаляване на използването на вода и химикали, подобряване на конкурентоспособността, е записано още в обявлението по схемата. Кандидатите могат да бъдат само кандидати, които за пръв път създават микро- или малко предприятие в този отрасъл. По другата отворена процедура - \"Добавена стойност, качество на продуктите и използване на нежелания улов\", могат да кандидатстват рибари, работещи в Черно море и Дунав. Те могат да подават проекти за преработка и преки продажби на собствен улов, както и за иновативни инвестиции на борда на корабите, които водят до повишаване на качеството на продуктите. Максималната субсидия, която може да получи един кандидат, е 200 хил. лв. и до 50% от стойността на проекта.  Най-малката европейска програма - за рибарство и аквакултури, е с бюджет от 208 млн. лв. до 2020 г. Към момента по нея са договорени над 30 млн. лв., а изплатените средства са едва 1.5 млн. лв.", "date": "2018.04.18", "title": "Рибари могат да кандидатстват за 23 млн. лв. по европрограма"}
{"url": "https://www.dnevnik.bg/bulgaria/2018/04/18/3165006_za_purvi_put_parite_za_remonti_na_kvartalnite_ulici_sa/", "text": "За първа година Столичната община ще инвестира повече средства в ремонт на кварталните улици, отколкото в основните, каза днес пред журналисти кметът на София Йорданка Фандъкова, цитирана от агенция \"Фокус\". Общата сума за следващите две години е 10 млн. лева, допълни тя. В този бюджет е включена и специална програма за ремонт на тротоарите на територията на цяла София, включително и крайни жилищни райони. Фандъкова каза още, че контролът върху ремонтите в кварталите, както на улиците, така и на тротоарите, ще се извършва от районните кметове. Централно от общината и от наети надзорни фирми ще се проверява качеството на работа на големите обекти.", "date": "2018.04.18", "title": "За пръв път парите за ремонти на кварталните улици са повече, отколкото за основните, обяви Фандъкова"}
{"url": "https://www.dnevnik.bg/sport/2018/04/18/3164948_transportnata_infrastruktura_za_svetovnoto_v_rusiia_e/", "text": "До началото на световното първенство по футбол в Русия остават 57 дни, а домакините са на финалната права в приготовленията си. Организационният комитет обяви, че транспортната инфраструктура за мондиала е 90% готова. Руснаците изразиха увереност, че всичко ще бъде завършено по график. \"Намираме се в активна фаза с въвеждането на допълнителни полети за шампионата, следим наличието на свободни места по известни маршрути и работим не само за увеличението на броя на полетите, но и за повишаване на капацитета им\", каза Кирил Поляков, ръководител на транспортния департамент към Русия 2018. Той допълни, че към момента най-известните самолетни дестинации в страната са Саранск, Волгоград, Самара и Калининград. Световното ще се проведе от 14 юни до 15 юли. Мачовете ще си играят на 12 стадиона в 11 града - Москва, Санкт Петербург, Сочи, Казан, Саранск, Калининград, Волгоград, Ростов на Дон, Нижни Новгород, Екатеринбург и Самара. Единствено стадионът в  Самара изостава от предварителния график . Изпълнението на проекта се бави, като по думите на експерти от ФИФА \"тепърва ще бъде свършен голям обем от работа\" до началото на световното. ", "date": "2018.04.18", "title": "Транспортната инфраструктура за световното в Русия е \"90% готова\""}
{"url": "https://www.dnevnik.bg/bulgaria/2018/04/18/3165007_po_zapoved_na_borisov_ministri_se_gotviat_za_sreshta_s/", "text": "Четирима министри от кабинета обявиха пред журналисти в Министерския съвет днес, че са готови да се срещнат с президента Радев и да обсъдят проблемите в управлението на страната, които го вълнуват, предаде БТА. Вицепрезидентът и министър на външните работи Екатерина Захариева; министърът на икономиката Емил Караниколов; министърът на регионалното развитие и благоустройството Николай Нанков и министърът на образованието и науката Красимир Вълчев посочиха, че са готови с отговори по определени критики, изказани от президента Радев по адрес на техните ведомства. По-рано днес премиерът Бойко Борисов нареди на членовете на кабинета да информират държавния глава за обществените поръчки след вчерашните му думи, че  процедурите са непрозрачни и има корупция в тях . Отговорност за външната политика на страната носи правителството, каза Захариева. България зае балансирана и защитаваща страната ни позиция в случая с атаката срещу бази за създаване на химическо оръжие в Сирия миналата седмица, посочи тя и добави: \"Българската позиция беше като тази, изказана от страните на ЕС и потвърдена в понеделник на Съвета на външните министри. Не чух критики от президента по отношение на самата позиция, така че призовавам да мислим за бързата реакция на държавата, а не удължаване до безкрайност вземането на решенията\". Външният министър отбеляза, че министрите ще искат среща за изясняване на начините на координация с президента, но само когато се налага. В спешни случаи е по-важно да имаме бързи реакции, добави тя. Министър Нанков изтъкна, че също е готов за среща с президента. \"Президентът цитира Гьоте, но Гьоте казва още, че там, където има много светлина, се появяват и много сенки, каза Нанков. МРРБ беше засегнато от президента Радев в понеделник по две теми - санирането и пътното строителство. Ще призова на среща с президента да бъде осветлена неговата позиция дали одобрява или не програмата за саниране. Може би ще приемем част от аргументите му и евентуално да дебатираме за бъдещето на санирането. Появи се нотка да противопоставим политиката за саниране на газификацията на частните домове с публичен ресурс\", каза Нанков. По думите му това е доста опасна тема и затова предложи на екипа на Радев да направи сравнителен анализ между ползите - икономически, социални, екологични, фискални, функционални и естетични, между програмата за саниране и тази за газификацията на частните жилища с публичен ресурс. Още вчера регионалното министерство е изпратило на президента Радев книгата \"Пътищата в България\" с информация за всички възложени и изпълнени пътни участъци. Министърът е направил и сравнителен анализ на цените, по които се строят пътища в България и съседни страни. В България средната цена на възлагане на километър магистрала е 3.1 млн. евро и е най-ниска в цяла Европа. В Македония и Сърбия цената е 5.5 млн. евро на километър, в Гърция - 6.8 млн.евро, Румъния - 5 млн. евро, каза Нанков. По думите му най-скъпата магистрала, и то в пъти, е магистрала \"Люлин\", възложена през 2006 г., на стойност 8.1 млн. евро на километър при средна 3.0 млн. евро за всички останали. На магистрала Тракия\" има участъци, които струват 1.5 млн. евро на километър, посочи Нанков. Министърът на икономиката Емил Караниколов обеща пълна информация какво са направили правителството и приходните агенции, значението на приемането на антикорупционния закон и на закона за концесиите. Те се приемат изключително добре от всички инвеститори - тези в България и тези, които тепърва ще идват, каза министърът. Президентът ще бъде уведомен, че кредитните агенции миналата година на два пъти вдигнаха кредитния рейтинг на България и за това, че от 31 сертифицирани проекта по Закона за инвестициите, 15 са във високотехнологичния сектор. Ще бъде информиран, че вече има 11 меморандума за създаване на индустриални зони и инвеститорите вече не гледат само към София, Пловдив и Стара Загора, а се насочват и към Северозападна България. Президентът ще бъде информиран и за икономическия растеж и за растежа на работната заплата, каза Караниколов. Министър Красимир Вълчев изтъкна, че днес Министерският съвет е приел национални програми за училищното и предучилищното образование, които кореспондират с думите на президента Радев от преди два дни. Готови сме да му обясним целия микс от политики, които министерството провежда, каза Вълчев. Като министър на образованието се радвам на тази ангажираност на президента за увеличаване на инвестициите в сектора, добави той.", "date": "2018.04.18", "title": "По заповед на Борисов министри се готвят за среща с президента"}
{"url": "https://www.dnevnik.bg/bulgaria/2018/04/18/3164998_bivshiiat_shef_na_putnata_agenciia_lazar_lazarov_otiva/", "text": "Софийската градска прокуратура внесе в спецсъда обвинителен акт срещу Лазар Лазаров - бивш председател на управителния съвет (УС) на Агенция \"Пътна инфраструктура\" (АПИ) за умишлена безстопанственост в особено големи размери и представляваща особено тежък случай, информира пресцентърът на държавното обвинение. Лазаров е обвинен за това, че в периода от 7 август 2014 г. до 30 юни 2015 г. като председател на УС на агенцията умишлено не положил достатъчно грижи за ръководенето и управлението на повереното му имущество при строително-монтажни работи по лот 1 на автомагистрала \"Марица\" и от това са последвали значителни щети за АПИ в размер на 41 630 050.80 лв, аргументира се прокуратурата. Въпреки задълженията си той не организирал по най-добрия начин дейността на подчинените си, изразяващо се в това, че преди да открие със свое решение процедура за възлагане на обществена поръчка за ремонт, той: - не възложил на екипа за управление на проекта лот 1, автомагистрала \"Марица\", да извърши проверка дали предвидените строително-монтажни работи не са били включени в предмета на първоначалния договор за строителството на участъка; - не поискал от дирекцията, отговорна за подготовката на търга, да обоснове необходимостта от различните видове строително-монтажни работи, предмет на обществената поръчка; - не поискал от дирекцията, отговорна за подготовката на търга, да представи разчети как е формирана прогнозната стойност на обществената поръчка от 42 987 400 лв. без ДДС. Въпреки тези съществени пропуски той сключил договор между АПИ и фирма изпълнител за ремонта на стойност 51 343 630.80 лв. с ДДС и наредил изплащането на сумата изцяло. Ако бъде признат за виновен, Лазаров може да получи затвор от три до дванадесет години, като съдът може да постанови и лишаване от право да се заема определена обществена или държавна длъжност и да се упражнява определена професия или дейност. Спрямо него е взета мярка за неотклонение \"Подписка\".", "date": "2018.04.18", "title": "Бившият шеф на пътната агенция Лазар Лазаров отива на съд за щети за над 40 млн. лв."}
{"url": "https://www.dnevnik.bg/sviat/2018/04/18/3165003_ekip_na_oon_e_bil_podlojen_na_obstrel_v_siriia/", "text": "Екип, отговарящ за сигурността към Организацията на обединените нации, е попаднал под обстрел вчера в сирийския град Дума. Това съобщават източници от Организацията за забрана на химическите оръжия (ОЗХО), цитирани от \"Ройтерс\". Представителите на ООН са били част от подготвителен екип, проучващ ситуацията в Дума преди влизането на инспекторите на ОЗХО. По-рано днес беше съобщено, че след изстрели в града мисията на ОЗХО, която трябваше да провери дали в Дума е имало химическа атака на 7 април, свързвана от активисти с режима на Башар Асад,  вероятно няма да стигне и днес до града . Генералният директор на ОЗХО Ахмет Юзюмджю е казал на среща на организацията, провела се при закрити врати, че пристигането на инспекторите в Дума ще се забави, след като екипът за сигурност на ООН е бил принуден да се изтегли, разказват за \"Ройтерс\" източници, присъствали на срещата. Не се посочва нова евентуална дата за инспекцията, но в събота се навършват 2 седмици от предполагаемата химическа атака, която Русия и Сирия отричат да се е случила, и една, откакто мисията на ОЗХО пристигна в Сирия, за да започне работа на терен.", "date": "2018.04.18", "title": "Екип на ООН е бил подложен на обстрел в Сирия"}
{"url": "https://www.dnevnik.bg/detski_dnevnik/2018/04/18/3165028_kabinetut_odobri_13_nacionalni_programi_za_razvitie_na/", "text": "На заседанието си днес правителството одобри 13-те разработени от министерството на образованието национални програми, които ще осигурят допълнително финансиране през 2018 г. на политики и мерки за равен достъп до качествено образование, съобщиха от пресслужбата на Министерския съвет. Три от тях са  нови  - \"Заедно за всяко дете\", \"С грижа за всеки ученик\" и \"Оптимизиране на вътрешната структура на персонала в институциите от системата на предучилищното и училищното образование\". Предвижда се близо 64 милиона лева да бъдат отпуснати за дофинансиране на предучилищното и училищното образование през 2018 г. Програма \"С грижа за всеки ученик\" предвижда 2 млн. лева да бъдат отпуснати за възнаграждения на учителите, които работят допълнително с ученици, срещащи трудности в обучението. Програмата \"Оптимизиране на вътрешната структура на персонала в институциите от системата на предучилищното и училищното образование\" с бюджет от 28 млн. лева осигурява изплащане на обезщетения при оптимизиране на структурата на персонала в детски градини и училища. Разширява се обхватът на програма \"Осигуряване на съвременна образователна среда\", с бюджет 9.23 млн. лева, в която са разработени три нови модула. 100 хил. лева са предвидени за посещения на музеи. 1.7 млн. лева - за оценяване и одобряване на проекти на познавателни книжки, учебници и учебни комплекти, и 2.9 млн. лева - за осигуряване на ученически шкафчета, в които учениците да държат учебници и помагала, с цел олекотяване на раниците. Ще продължи и финансирането по десетте национални програми, действали досега. Сред тях са \"Система за национално стандартизирано външно оценяване\", \"Ученически олимпиади и състезания\", \"Развитие на системата на предучилищното образование\", \"Обучение за ИТ кариера\", \"Информационни и комуникационни технологии (ИКТ) в системата на предучилищното и училищното образование\", \"Квалификация\", \"Създаване на достъпна архитектурна среда и сигурност в училище\", \"Роден език и култура зад граница\" и \"Без свободен час\". Предвидени са и пари за оборудване на лаборатории, модернизиране на професионалното образование и осигуряване на целодневно обучение на учениците, отбелязват от министерството.", "date": "2018.04.18", "title": "Кабинетът одобри 13 национални програми за развитие на образованието"}
{"url": "https://www.dnevnik.bg/bulgaria/2018/04/18/3165005_borisov_naznachi_proverka_za_nepravomerno_iskani/", "text": "Главният инспекторат на Министерския съвет започва проверки в няколко институции, които продължават да изискват свидетелство за съдимост на хартиен носител като част от необходимите документи за предоставяне на административна услуга. Проверките са възложени лично от премиера Бойко Борисов след подадени оплаквания на гражданите за неспазване на закона и неправомерно изисквани от тях удостоверения и свидетелства. С промените в законодателството от началото на годината отпада напълно изискването към лицата с чисто съдебно минало да представят удостоверението като доказателство, а администрациите са задължени да установяват данните за съдимостта на гражданите служебно, без да се плаща държавна такса. Мярката е част от дългосрочния приоритет на правителството за провеждане на административна реформа  и подобряване на обслужването към гражданите и бизнеса, включително чрез премахване на изискването за представяне на някои от по-разпространените официални документи на хартиен носител. Ще се проверяват процедури и в Министерството на труда и социалната политика за кандидатстване по проекти към министерството, както и Агенцията по заетостта, Изпълнителната агенция по лекарствата за издаване на разрешение за търговия на дребно, Изпълнителната агенция по горите за сключване на договори за добив и продажба на дървесина с търговци, както и в ИА \"Автомобилна администрация\".", "date": "2018.04.18", "title": "Борисов назначи проверка за неправомерно искани свидетелства за съдимост"}
{"url": "https://www.dnevnik.bg/zelen/2018/04/18/3165013_naprejenie_i_protesti_predizvikaha_planove_za_stroeji/", "text": "Нови планове за застрояване по Южното крайбрежие в едни от най-живописните местности край Варвара, Синеморец и Резово – последните останали незастроени \"острови\" край морето на юг, са на път да породят отново напрежение. Плановете са заложени в проект за промени в общия устройствен план на община Царево, публикувани за обществено обсъждане на страницата на Министерство на околната среда и водите като  Доклад за оценка на степента на въздействие върху защитени зони (ДОСВ) на Изменението на Общ устройствен план на община Царево . Заинтересованите страни могат да изпращат своите мотивирани становища по доклада до 4 май. След като се разбра за промените в социалните мрежи имаше коментари, че се задава поредното унищожаване на дива природа. Днес жители на Царево пък излязоха на протест с настояване поправките да се приемат възможно най-бързо, защото ще имат положително отражение върху общината. Община Царево няма одобрен общ устройствен план повече от 10 години, което беше и повод  за протест на 3000 жители на региона в средата на април  миналата година. Причината за дългото забавяне са дълги съдебни дела след протест на екоорганизации, защото първоначалният план предвиждаше проекти за съществено строителство територията на природен парк \"Странджа\" и крайбрежието. През юни 2017 г. министърът на регионалното развитие и благоустройството Николай Нанков обяви, че до 8 месеца този план ще бъде приет, ако няма обжалване на екологичната оценка. Заложените строежи: Синеморец, Варвара, Резово Промените предвиждат урабанизиране на 83 хектара от природен парк \"Странджа\". Нарастването на урбанизираните територии в границите му спрямо общата площ на парка - 38 001.41 ха, реално не е съществено – 0.22%. И дори намалява площите за строителство спрямо проектите за общ устройствен план от 2008 г.,\" \"Така територията на природния парк намалява с по-малко от 14% за сметка на нови проектни урбанизирани територии\", се отбелязва в проекта, възложен от Министерството на регионалното развитие и благоустройство.  Притесненията обаче са насочени към избора на местата, където ще се строят вилни зони, хотели и къмпинги, а именно - по крайбрежието. Най-съществени площи, предвидени за застрояване, са край селата Резово – 106%, Синеморец - 54%, и Варвара – 33%. По крайбрежната ивица на община Царево става дума за 22% нова урбанизация.  Планът предвижда издигане на вилна зона в местността Поляните, известна с неповторимата гледка към морския бряг и устието на река Велека. В местността Бутамята ще се строи къмпинг, а на юг от село Синеморец - две големи вилни зони, както и жилища върху земеделски земи, заложена е редукция на тези зони. Край Варвара ново вилно застрояване ще е съсредоточено в част от местността Гробищата и в част от местността Поста. Местни протести в защита на плановете Десетки хора се събраха в сряда в Царево в защита на готвените промени в общия устройствен план, показа репортаж на Би Ти Ви.  По думите на кмета Георги Лапчев хората са недоволни, че се твърди, че те са против готвените промени. Според Лапчев се тиражират лъжи, че се предвижда масово презастрояване, а общият устройствен план на Царево ще съсипе цялото Черноморие. \"Не! Това няма да се случи! Хората са гневни и обидени, че тяхната дума не се чува вече 10 години.\" Тома Белев: Процедурата не върви по закон Според Тома Белев от Асоциацията на парковете в България най-притеснително в плана на Царево е, че процедурата не върви по законовия ред. В момента трябваше да бъде подложен на обществени консултации докладът за екологична оценка, част от който е докладът за оценка за съвместимост с \"Натура 2000\". \"Виждаме само една част да се подлага на обществени консултации\", коментира Белев.  Второто обезпокоително по думите на Белев е, че има разминаване между картата, която се представя, и данните в доклада, което също би представлявало някакъв проблем.  \"За въздействието върху природен парк \"Странджа\", говорим за 800 декара. Тази площ не е притеснителна, притеснително е къде са разположени тези 800 декара\", каза Белев. \"Дали процедурата върви по закон или не – нека не забравяме, че възложител е регионалното министерство, отговори кметът. Този доклад за оценка на въздействието, който би трябвало да мине за месец или два, всъщност отне цели две години на министерството именно защото не под лупа, а под микроскоп е разглеждан всеки един растителен вид, всеки един животински вид\", каза Лапчев.  Той припомни, че последният влязъл в сила акт е устройствен план от 2008 г. Върховният съд е постановил, че това е последният документ, който реално представлява урбанизираните територии на община Царево. Местните хора са против него, по думите му защото не искат да се строи на първа линия. През 2009 г. Министерството на околната среда и водите изтегли екологичната си оценка, припомни екологът. Според него нормалната реакция тогава е била да се направи екологична оценка и през 2010 г. вече да има действащ общ устройствен план. Белев обясни, че сега новият общ устройствен план предвижда около 40% увеличаване на урбанизираните територии на територията на цялата община, а на територията на природен парк \"Странджа\" – 20%. В него е посочено, че към настоящия момент има 1200 хектара урбанизирани територии и в проекта е посочено, че те ще станат 1720 ха. \"Категорично можем да кажем, че специално по отношение на парк \"Странджа\" този проект действително намалява площите за строителство спрямо проектите от 2008 г.\", потвърди Белев. Той коментира още, че предложените за застрояване зони в общия устройствен план от 2008 г. са били по-скандални в сравнение със сегашните, там дори не е имало екологична оценка. \"Тук обаче също не виждаме екологична оценка\", допълни той.", "date": "2018.04.18", "title": "Планове за строежи край Синеморец, Варвара и Резово предизвикаха протести и напрежение"}
{"url": "https://www.dnevnik.bg/biznes/2018/04/18/3165029_stroitelstvoto_na_gazovata_vruzka_s_gurciia_zapochva/", "text": "България и Гърция се стремят строителството на газовата връзка между двете страни да започне през юни, така че тя да влезе в търговска експлоатация през 2020 г. Около това се обединиха на среща днес министърът на енергетиката Теменужка Петкова и министърът на околната среда и енергетиката на Гърция Георгиос Статакис, съобщи пресцентърът на българското ведомство. В момента са в ход процедурите за избор на доставчик на тръбите и на инженер-консултант. По първата от тези процедури участват десет кандидати от различни континенти, което е знак за оценката, която бизнесът дава на перспективността на проекта. Предстои до края на април да станат известни участниците, допуснати до втория кръг на състезанието, а изпълнителят да бъде избран през юни. ", "date": "2018.04.18", "title": "Строителството на газовата връзка с Гърция започва през юни"}
{"url": "https://www.dnevnik.bg/sviat/2018/04/18/3165043_britanskiiat_medien_regulator_zapochna_sedem/", "text": "Британският медиен регулатор е започнал седем разследвания дали руският новинарски телевизионен канал  RT  (преди \"Раша тудей\") e нарушил правилата за безпристрастност и обективност в предаванията си след отравянето на руския двоен агент Сергей Скрипал в английския град Солсбъри миналия месец, предадоха световните агенции. По-рано регулаторът \"Офком\" предупреди, че  продуцентът на RT , телевизия \"Новости\", може да загуби правото си да излъчва във Великобритания, ако не издържи теста за \"пригодна и подобаваща\" работа. \"До неотдавна придържането на  телевизия \"Новости\"  към правилата като цяло бе в унисон с това на други електронни медии. Но след събитията в Солсбъри наблюдавахме значително увеличаване на броя на предаванията по телевизия RT, които доведоха до разследване на възможни нарушения на установените правила на \"Офком\", съобщи институцията, цитирана от агенция \"Ройтерс\". ТАСС посочва, че обект на разследване са обективността на новините и хроникално-документалните предавания на RT. Резултатът от разследванията и бъдещото притежание на разрешително ще зависи от оценката за пригодност и подобаваща работа. Руското министерство на външните работи предупреди, че британските медии ще бъдат изгонени от Русия, ако Великобритания спре от ефир RT. Лондон смята, че Москва стои зад нападението, вследствие на което Сергей Скрипал и дъщеря му Юлия изпаднаха в критично състояние. Русия отрече британските обвинения, че е замесена в отравянето./БТА", "date": "2018.04.18", "title": "Британският медиен регулатор започна седем разследвания срещу руската RT"}
{"url": "https://www.dnevnik.bg/sport/2018/04/18/3164997_petima_igrachi_na_manchestur_siti_vliazoha_v_otbora_na/", "text": "Петима футболисти от новия шампион на Англия \"Манчестър сити\" влязоха в отбора на сезона във Висшата лига. \"Манчестър юнайтед\", \"Ливърпул\", \"Тотнъм\" и \"Челси\" са другите отбори с представители в идеалната единайсеторка, избрана от Асоциацията на професионалните футболисти. Централният защитник Николас Отаменди, десният бек Кайл Уокър, полузащитниците Давид Силва и Кевин де Бройне и нападателят Серхио Агуеро са играчите от \"Сити\", които намериха място в отбора на сезона. \"Гражданите\" си осигуриха титлата пет мача преди края на сезона и имат шанс да счупят най-големите рекорди във Висшата лига. Тимът на Пеп Гуардиола е с  най-много кандидати и за наградата за футболист на сезона , където номинирани са Де Бройне, Силва и Лерой Сане. \"Тотнъм\" има трима играчи в отбора на сезона - централният защитник Ян Вертонген, плеймейкърът Кристиан Ериксен и нападателят Хари Кейн. Голмайсторът на Висшата лига Мохамед Салах e представителят на \"Ливърпул\", а левият бек Маркос Алонсо - на \"Челси\".  За четвърта поредна година и общо за пети път в кариерата си Давид де Хеа намира място в отбора на сезона. Вратарят на \"Манчестър юнайтед\" кара своя седми сезон във Висшата лига. Де Бройне и Салах са фаворитите за наградата за играч на сезона, а египтянинът води битка за голмайсторския приз с Кейн. Крилото на \"Ливърпул\" има 30 гола във Висшата лига, а английският национал е с 26. Агуеро, който пропуска остатъка от сезона заради операция, е с 21. Де Бройне е лидер по асистенции в шампионата - 15, а челната тройка се допълва от други двама играчи на \"Сити\" - Сане с 12 и Силва с 11. Де Хеа е вратарят с най-много чисти мрежи - 16, и най-малко допуснати голове - 25. Стражът на шампионите Едерсон е получил едно попадения повече, а мачовете му без допуснат гол са 14.", "date": "2018.04.18", "title": "Петима играчи на \"Манчестър сити\" влязоха в отбора на сезона във Висшата лига"}
{"url": "https://www.dnevnik.bg/biznes/2018/04/18/3165044_durjavnite_drujestva_sushto_iskat_po-visoki_ceni_na/", "text": "Наред с частните дружества и всички държавни участници на електроенергийния пазар са поискали от КЕВР от 1 юли да повиши цените, по които работят, пише  \"Капитал\"  като се позовава на данни от сайта на Комисията за енергийно и водно регулиране (КЕВР). Шоково поскъпване на цената за пренос и достъп до електроенергия е поискал Електроенергийният системен оператор. Предложението е първата тарифа да се промени от 8.15 лв. до 11.05 лв. без ДДС за всеки пренесен мегаватчас по мрежата, което представлява ръст от 36%. Дружеството настоява таксата за достъп да бъде увеличена с цели 49% - до 1.62 лв. без ДДС за мВтч. ТЕЦ \"Марица-изток 2\" например настоява за увеличение от 32% на тарифата, по която продава тока. Така един мегаватчас би струвал 98.75 лв. без ДДС при сегашна стойност от 75.08 лв. ВЕЦ-овете, собственост на НЕК, са поискали увеличение на цената с 18% до 82.62 лв./мВтч без ДДС. Поисканото от АЕЦ \"Козлодуй\" поскъпване е символично - 3%, до 56.43 лв. без ДДС за мегаватчас. Освен че досегашните участници на електроенергийния пазар искат по-високи цени, от документите се вижда, че в осигуряването на ток за регулирания пазар ще бъдат включени и три нови теца. Това са свързаните с бизнесмена Христо Ковачки \"Бобов дол\" и \"Марица 3\", които досега нямаха утвърдени цени, както и ТЕЦ \"Варна\", която от края на миналата година е с нов собственик - бившия транспортен министър Данаил Папазов. Техните заявления са за двойно и дори тройно по-високи от досегашните цени на производителите на ток. Преди седмица стана известно, че  електроразпределителното дружество ЧЕЗ , което обслужва Западна България и е в процес на смяна на собствеността, е поискало увеличение на нощната тарифа с 51% , на цената за достъп - с 35%, на цената за пренос - с 34% и на дневната тарифа - с 5 на сто. \"Енерго про\", работеща в Североизточна България, залага на средно увеличение с 5.5%, а ЕВН, която обслужва Югоизточна България, обяви, че очаква увеличение на нощната тарифа с 5.4% , а на дневната с 6.9%. Енергийният регулатор ще определи цените в края на юни след обществено обсъждане и анализ. ", "date": "2018.04.18", "title": "Държавните дружества също искат по-високи цени на тока от 1 юли"}
{"url": "https://www.dnevnik.bg/politika/2018/04/18/3165053_bsp_poiska_ostavkata_na_zam-predsedatelia_na/", "text": "Заместник-председателят на групата на БСП в парламента Драгомир Стойнев поиска оставката на заместник-председателя на парламента Емил Христов (ГЕРБ) след размяна на реплики на висок тон пред един от входовете на парламента. До скандала се стигна, след като Христов не е допуснал да влязат в парламента представители на хора с увреждания, които днес протестираха пред Министерския съвет. Според лидера на БСП Корнелия Нинова отказът е бил заради надписа на тениските им - \"Системата ни убива\". \"Това е абсурд\", каза Нинова малко преди сцените пред входа. Обяви, че ръководството на ГЕРБ се позовало на правилника за вътрешния ред, в който пише \"продажбата и разпространението на информационни материали е забранени в сградата на парламента\". Според нея тези хора са дошли с предложения за промени в законодателството, което се отнася до хората с увреждания. Председателят на ГЕРБ в парламента Цветан Цветанов каза, че е излязъл да се срещне с протестиращите заедно със заместник-председателя на правната комисия Светлана Ангелова, но тях вече ги нямало. Той държеше в ръце една от тениските, довели до проблема, и каза, че не вижда нещо нередно в нея. Христов коментира, че няма как да разговаря за хората с увреждания с БСП докато води пленарното заседание. Депутатът от БСП Антон Кутев е разговарял с него за допуска на хората с увреждания в Народното събрание и му е споменал само за фланелки, които искат да дадат, а не е обяснил, че те имат пропуски. \"Аз водя заседание и не мога да пропусна текста, който се чете, за да започна да разговарям с г-н Кутев\", каза Христов. Той попита дали може едновременно да води заседание и да разговаря с БСП по сериозни въпроси. \"Като няма нито един заместник-председател освен вас - кажете ми към кого да се обърна\", отговори му Кутев. Той и Драгомир Стойнев казаха, че от БСП ще искат оставката на Христов утре. \"Заради това, което направихте днес, най-малкото, което можете да направите, е да си депозирате оставката\", каза Стойнев. През това време депутати от ГЕРБ се провикваха, че БСП не търси решение на проблема, а само скандал, и заподозряха сценарий за свалянето на Христов. Цветанов напомни, че правителството е отпуснало през 2017 г. 162 млн. лв. за около 30 хил. души, които са в неравностойно положение, и обеща да се срещне с протестиращите, за да чуе техните предложения.", "date": "2018.04.18", "title": "БСП поиска оставката на зам.-председателя на парламента Емил Христов (видео)"}
{"url": "https://www.dnevnik.bg/video/2018/04/18/3165046_video_na_jivo_evrodeputatite_obsujdat_skandala_s/", "text": "Евродепутатите ще обсъдят защитата на данни и запазването на личния живот на гражданите след скандала с \"Фейсбук\" и \"Кеймбридж аналитика\". Очаква се те отново да призоват ръководството на социалната мрежа да се яви пред Европейския парламент. \"Фейсбук\" е обвинена, че е позволила на \"Кеймбридж аналитика\" да се сдобие с данните на милиони потребители без тяхното разрешение, за да се насочи към тях по време на президентските избори в САЩ от 2016 г. Информацията от профилите във \"Фейсбук\" на 87 милиона потребители, 2.7 милиона от които в ЕС, може да е била придобита по нерегламентиран начин.", "date": "2018.04.18", "title": "Видео на живо: Евродепутатите обсъждат скандала с \"Фейсбук\""}
{"url": "https://www.dnevnik.bg/sviat/2018/04/18/3165061_erdogan_obiavi_izvunredni_izbori_za_prezident_i/", "text": "Турският президент Реджеп Тайип Ердоган обяви предсрочни парламентарни и президентски избори на 24 юни тази година, съобщиха \"Ройтерс\" и Анадолската агенция. В отговор най-голямата опозиционна партия поиска да се отмени извънредното положение, което е в сила от неуспешния опит за преврат през 2016 г. Вотът трябваше да се проведе след почти година и половина - през ноември 2019 г. Вчера обаче турските националисти от Партията на националистическото действие (ПНД), които са в опозиция, но  ще бъдат съюзник на изборите , поискаха те да се проведат тази, а не идната година, защото \"стабилността и балансът\" ще е трудно да се запазят още година и половина \"при сегашните обстоятелства\". Ердоган многократно е изключвал подобен вариант и е настоявал, че вотът не може да бъде извънреден, защото с него ще се утвърдят конституционните промени, гласувани на референдум миналата година, които засилиха президентските правомощия. \"Развитията в Сирия и другаде\" Днес той обаче каза след среща с лидера на ПНД Девлет Бахчели, че управляващата Партия на справедливостта и развитието (ПСР) и националистите  ще поискат насрочването им  за юни тази година. \"Макар президентът и правителството да работят в унисон, заболяванията на старата система ни се противопоставят на всяка стъпка, която предприемаме\", каза Ердоган в обръщение, излъчено по турски телевизии. По думите му преходът към президентска република е \"спешна необходимост\" за страната, особено заради \"развитията в Сирия и другаде\", направили приоритетен прехода към \"новата изпълнителна система, за да се предприемат стъпки за бъдещето на страната с повече сила\". Предстои Ердоган да се срещне с  депутатите от партията си  утре и преди това не може да се говори за твърдо взето решение за избори, каза говорител на ПСР. Ако Ердоган спечели вота, както се очаква, това би бил вторият му мандат, след като преди това беше премиер над десетилетие. Той обаче ще е първият в новата система на управление, в която президентът има повече власт и която раздели Турция на референдума миналата година. Сред възможните му противници са бившият член на ПНД и председател на новата Добра партия  Мерал Акшенер  (която обаче според Си Ен Ен Тюрк може и да не успее  да се регистрира за вота ) и председателят най-голямата опозиционна Републиканска народна партия (РНП)  Кемал Кълъчдароглу . План или отстъпка Срещата между Ердоган и Бахчели започна около 13.30 ч. местно (и българско лятно часово) време и продължи около час и половина според президентски източници, цитирани от \"Хюриет\". Според изданието предложението на лидера на националистите повдига въпроси и не е известно дали е било идея на лагера ПСР-ПНД. Други издания отбелязаха, че Бахчели е повдигнал темата само като средство тя да се появи в дневния ред на турското общество и да оправдае решението на държавния глава. Говорителят на ПСР Махир Юнал обаче отхвърли идеята, че Ердоган и националистите може да са имали \"план\" за предсрочни избори. Други като Тим Аш, старши експерт по стратегиите в консултантската компания Blue Bay Asset Management - Лондон, смятат, че решението е било планирано, но е изненадало всички. \"Ердоган отново показва тактическия си гений, като хваща всички неподготвени\", каза той, цитиран от изданието Ahval News. \"На пазарите много им харесва... като свиква предсрочни избори, той съкращава периода на несигурност в Турция и, предполага(м), надеждата е, че с ново правителство на власт до края на юни може по-добре да се отговори на някои от големите предизвикателства пред Турция.\" Предсрочни избори в Турция имаше и през 2015 г., но тогава това се случи заради невъзможност за стабилно правителство с мнозинство за ПСР. Така месеци след вота от лятото на 2015 г. имаше второ гласуване, през ноември, което донесе мнозинство на управляващите. Обявените днес от Ердоган избори са първите предсрочни, свикани от управляващите, откакто ПСР е на власт (2002 г.)", "date": "2018.04.18", "title": "Ердоган обяви извънредни избори за президент и парламент през юни"}
{"url": "https://www.dnevnik.bg/skorost/avtomobilna_industriia/2018/04/18/3165116_kitai_slaga_krai_na_zaduljitelnoto_partnyorstvo_s/", "text": "Китай обяви, че отменя изискването за задължителното присъствие на местен партньор за компаниите, които искат да произвеждат автомобили в страната, предаде \"Блумбърг\". То беше въведено през 1994 година, като китайският партньор задължително държи половината от акциите на смесеното дружество. Плановете са изискването да отпадне до 2022 година. Според \"Блумбърг\" решението е сигнал към местните компании, че правителството им е помогнало в усвояването на съвременното производство на автомобили, но сега всеки концерн трябва да се погрижи сам за бъдещето си. Поглед към автомобилната промишленост на Китай разкрива, че всички големи си партнират с утвърдени концерни от Европа, САЩ, Япония и Корея. Кой с кого Така например SAIC Motor Corp, които са най-големият производител в страната на база продажби, има съвместни производства с \"Фолксваген\" и \"Дженерал мотърс\". Guangzhou Automobile Group Co. пък черпи опит от \"Тойота\", \"Хонда\" и \"Фиат Крайслер\". Смесени дружества с утвърдени автомобилни производители имат още BAIC Motor Corp. (\"Даймлер\" и \"Хюндай\"), Dongfeng Group (\"Пежо\", \"Ситроен\", \"Нисан\", \"Хонда\", КИА и \"Рено\"), Changan Group (\"Форд\", \"Мазда\", \"Мицубиши\", PSA и \"Сузуки\"), Brilliance (БМВ), FAW (\"Фолксваген\", \"Дженерал мотърс\" и \"Тойота\"). Според анализатора Ейл Занг от Automotive Foresight в Шанхай промяната е добър стимул за китайските компании да подсилят своите собствени марки и да въвеждат по-бързо нови разработки. В същото време той се опасява, че в по-далечно бъдеще изцяло независимите чужди компании могат да станат твърде силни. Пазар от поне 25 милиона автомобила Промяната говори за увереност в качествата на китайските автомобилни продукти, което се потвърждава от нарасналия им от 41 на почти 44% пазарен дял в последните десет години. Както е известно, става въпрос за пазар от близо 25 млн. автомобила, и то без да броим камионите и автобусите. На първо време новината доведе до поевтиняване на акциите на основните китайски производители, като най-сериозно се отрази това на Brilliance China (-11.2%), Guangzhou Auto (-6.6%), SAIC Motor (-4.3%), BYD Co. (-3.6%) и други. За момента чуждестранните партньори на китайските компании коментират предпазливо новината. Пред \"Блумбърг\" от \"Фолксваген\" казват, че вече създадените съвместни компании няма да бъдат засегнати, но пък либерализацията им дава възможности за нови проекти. От \"Дженерал мотърс\" заявяват, че успехът им в Китай се дължи на техните местни партньори и съвместната работа ще продължи. Анализатори посочват също, че съвместните производства са фиксирани с дългосрочни договори, които е трудно да бъдат развалени.", "date": "2018.04.18", "title": "Китай слага край на задължителното партньорство с местна компания в автоиндустрията"}
{"url": "https://www.dnevnik.bg/biznes/2018/04/18/3165119_komisiiata_za_konkurenciiata_globi_muzikautor/", "text": "Комисията за защита на конкуренцията е глобила \"Музикаутор\"  56 678 лв. за злоупотреба с господстващо положение в спора й с БНР, съобщиха от националното радио. Организацията на текстописци и композитори пък съобщи, че ще обжалва решението, за да \" докаже правотата си и да защити интересите на творците\". Спорът възникна  в началото на 2017 г., когато сдружението прекрати договора си с БНР и поиска увеличение в отчисленията, които се дължат за авторството на музика. Шест месеца по-късно двете страни подписаха нов договор, с който уредиха авторските права. Според сдружението така на българските автори се гарантира, че ще получат с 65% повече за творчеството си. Според комисията, цитирана от БНР, като е прекратило първоначалния си договор с БНР, \"Музикаутор\" е попречило на дейността на радиото.", "date": "2018.04.18", "title": "Комисията за конкуренцията глоби \"Музикаутор\", дружеството ще обжалва"}
{"url": "https://www.dnevnik.bg/sport/2018/04/18/3165122_kubrat_pulev_nai-veroiatno_shte_se_boksira_s_diliun/", "text": "Кубрат Пулев най-вероятно ще се завърне на ринга с двубой срещу британеца Дилиън Уайт на 21 юли в Лондон. Международната боксова федерация (IBF)  нареди двамата да се изправят един срещу друг  в елиминационен мач, който да излъчи официален претендент за пояса на Антъни Джошуа. Уайт обяви в социалните мрежи, че следващият му мач ще бъде на 21 юли в \"О2 арена\". 30-годишният британец, който има 23 победи в 24 мача и 17 нокаута, не съобщи името на съперника, но допълни, че скоро ще бъде обявен. Промотърът на Уайт Еди Хърн предложи 4 милиона долара за мач с Дионтей Уайлдър, който държи най-престижната световна титла в тежката категория - на Световния боксов съвет (WBC). 32-годишният американец с 39 нокаута и 40 победи в 40 мача, не отговори на офертата. Пулев не се е боксирал от 28 aприл 2017 г., когато спечели по точки срещу американския ветеран Кевин Джонсън в София и постигна 25-ата си победа от 26 мача като професионалист. Наскоро той заяви, че  планира да се завърне на ринга с мач на американска земя  в края на май или началото на юни. Пулев пропусна една възможност да се изправи срещу Джошуа. Двамата трябваше да се боксират в Кардиф на 28 октомври за световните титли на IBF, IBO и WBA,  но българинът се отказа заради контузия . Вместо него на ринга се качи камерунецът Карлос Такам. Откакто IBF нареди мач с Уайт, Пулев не е коментирал какви са плановете му. Промотърите му от \"Зауерланд\" обаче заявиха, че п риемат предизвикателството  и дори предложиха мач в България. \"Кубрат е национален герой в България и продава по 20 хиляди билета на своите мачове. Дилиън от своя страна също е интересен боксьор, това ще е голям мач\", каза единият от собствениците на германската компания - Нисе Зауерланд. ", "date": "2018.04.18", "title": "Кубрат Пулев най-вероятно ще се боксира с Дилиън Уайт на 21 юли в Лондон"}
{"url": "https://www.dnevnik.bg/evropa/2018/04/18/3165056_evroparlamentut_odobri_evropeiskite_izbori_prez_2019_g/", "text": "Изборите за евродепутати ще бъдат между 23 и 26 май догодина, реши днес Европейският парламент. Предложението за датите  бе направено от Съвета на Европейския съюз . Очаква се съветът да утвърди окончателно този график до юни. Европарламентът отбелязва, че според законодателството от 1976 г. изборите трябва да се състоят между четвъртък, 6 юни, и неделя, 9 юни, в съответствие с датите, на които са се състояли първите преки избори (четвъртък, 9 юни, до неделя, 12 юни 1979 г.). Съветът има правото да предложи нови дати, съгласувано с Европейския парламент, се отбелязва в съобщението. В края на март \"Ройтерс\" писа, че много страни са възразили срещу датите през юни, защото те съвпадат с празнуването на Петдесетница. Според изборните правила в България изборите се провеждат в неделя. От президентството заявиха пред \"Дневник\", че все още е рано да се знае на коя от посочените дати ще се проведат евроизборите в страната. Предвижда се след изборите догодина евродепутатите  да бъдат 705, вместо 751 , както досега, заради напускането на Великобритания. Занапред България и още 12 държави  ще запазят броя на евродепутатите си , а 14 държави ще получат допълнителни места. Най-облагодетелствани от промените са Испания и Франция, които получават по пет допълнителни места в европарламента. Предвижда се Холандия и Италия да имат трима евродепутати повече, а с по един нарастват мандатите на Румъния, Полша, Швеция, Австрия, Дания, Словакия, Финландия, Хърватия и Естония. Ирландия получава още две места съгласно решение на Европейския парламент от февруари. Според договора за ЕС броят на евродепутатите е до 751 и всяка държава трябва да има поне шестима и най-много 96 представители. В сегашния състав на Европейския парламент Великобритания разполага със 73 евродепутати. По силата на февруарското решение 46 от британските мандати ще бъдат оставени в запас за държави, които може да се присъединят към ЕС занапред.", "date": "2018.04.18", "title": "Европарламентът одобри европейските избори през 2019 г. да са между 23 и 26 май"}
{"url": "https://www.dnevnik.bg/biznes/2018/04/18/3165145_deputati_izdignaha_stari_chlenove_na_energiiniia/", "text": "Двете най-големи парламентарни групи - ГЕРБ и БСП, не внесоха кандидатури за попълване на състава на Комисията за енергийно и водно регулиране, се вижда от сайта на Народното събрание. Депутати от групите на Обединените патриоти и на \"Воля\" са предложили по две кандидатури. Патриотите залагат на досегашния член на регулатора Александър Янакиев Йорданов, който излиза чрез жребий от досегашния му състав. Йорданов беше издигнат от Патриотичния фронт в предишния му мандат. Другият кандидат на коалиционния партньор на ГЕРБ, под чиято кандидатура са се подписали депутати от ВМРО, е Евден Николов. Той е представен като финансов ревизор по образование с опит в ТЕЦ \"Марица изток 3\" , в частния бизнес в областта на заваряването, а напоследък - като консултант по оценка на риска в НЕК. Освен че издигна доскорошния член на КЕВР - в миналото кандидатура на Българския демократичен център, Георги Златев, групата на \"Воля\" предлага за член на КЕВР и Пенка Трендафилова. В последните над 15 г. тя е шеф на финансово-икономическото направление във ВиК Бургас. Трендафилова и Николов са новите лица в предложенията на парламентарните групи. Както стана известно по-рано, ДПС предлага досегашния член на КЕВР Ремзи Осман. Двете най-големи парламентарни групи - ГЕРБ и БСП, решиха да не издигат свои кандидатури. Така единственият отпаднал от досегашните комисари е Валентин Петков, който беше номиниран навремето от Реформаторския блок. Обновлението на регулатора се налага от изменения на Закона за енергетиката, приети през 2015 г., според които след третата година от мандата си четирима от членовете трябва да бъдат сменени чрез жребий, а занапред всеки от тях ще има 6-годишен мандат. ", "date": "2018.04.18", "title": "Депутати издигнаха стари членове на енергийния регулатор за нов мандат"}
{"url": "https://www.dnevnik.bg/razvlechenie/2018/04/18/3165098_delo_prinudi_deivid_kopurfiild_da_razkrie/", "text": "Дело за обезщетение срещу Дейвид Копърфийлд разкри тайната на един от популярните му фокуси, предаде \"Гардиън\", цитирайки \"Асошиейтед прес\". Англичанинът Гавин Кокс съди известния илюзионист заради наранявания, получени вследствие на номер с \"изчезване\" от сцената през 2013 г. В ефектния трик Копърфийлд затваря 13 доброволци от публиката във висяща на сцената клетка, покрива я със завеси и след секунди те \"магически\" се озовават в дъното на салона. Фокусът според показанията на бизнес партньора на Копърфийлд изисква от участниците трескаво тичане из тайни коридори, зарязани сценични декори, кухнята на казино в Лас Вегас и дори извън сградата, чу американски съд във вторник. Именно по време на една от тези обиколки Кокс паднал и си ударил главата. За сериозността на положението обаче разбрал по-късно, а лечението му струвало 400 хиляди долара. \"Публиката няма никаква представа в какво се забърква, много от тях не са подготвени и подходящо облечени и биват преведени с фенерчета през абсолютно непознат терен\", заяви адвокатът на Кокс. Защитниците на Копърфийлд пледираха неуспешно делото да се гледа при закрити врата. Над 55 хиляди души са участвали доброволно във фокуса, който е един от коронните номера на илюзиониста в последните 20 години. Очаква се по-късно по делото да свидетелства и самият той.", "date": "2018.04.18", "title": "Дело принуди Дейвид Копърфийлд да разкрие най-известния си фокус"}
{"url": "https://www.dnevnik.bg/bulgaria/2018/04/18/3165092_gerb_iska_partiite_podkrepiali_kmetut_na_mladost_da/", "text": "Партиите \"Нормална държава\", \"Зелените\", БСП и ДСБ трябва да поемат отговорност пред гражданите, защото са изразявали подкрепа за управлението на кмета на \"Младост\" Десислава Иванчева, както и да отговорят на въпроса защо не са подавали сигнали, след като са имали информация, че тя е нарушавала закона. Това се казва в позиция на групата на ГЕРБ в Столичния общински съвет, която беше изпратена до медиите. Вчера Десислава Иванчева беше  показно арестувана пред Спортната палата в центъра на София . На Иванчева, зам.-кмета Биляна Петрова и един мъж - посредник, които бяха арестувани заедно с нея, ще бъде повдигнато  о бвинение за подкуп в особено големи размери , каза днес ръководителят на Специализираната прокуратура Иван Гешев.  По думите му до вчерашния арест се е стигнало след близо 6-месечно разследване на Иванчева по сигнал от инвеститор, според който районният кмет му е поискала подкуп от 250 хил. евро, за да придвижи административна процедура за негов проект. Първите 70 хил. евро от сумата Иванчева и Петрова получили вчера малко преди задържането им. В позицията на общинските съветници от ГЕРБ се казва, че \"изнесените факти за тежка форма на корупция и административен произвол на кмета на район \"Младост\" будят основателно възмущение\". От партията призовават гражданите, които имат информация за случаи на корупция, да подават сигнали за това до институциите. По-рано днес пред Би Ти Ви лидерът на \"Нормална държава\" Георги Кадиев каза, че партията му е е имала сигнали, че Иванчева изнудва инвеститори в района. През лятото Кадиев се разграничи от Иванчева, след като в края на 2016 г. партията му финансира и организира успешната й кампания за кмет. Общински съветници от БСП пък активно подкрепяха инициирания от Десислава Иванчева и комитета, в който тя членува - \"За Зелен Младост\", референдум, с който се искаше мораториум върху строителството в квартала. \"Зелените\" подкрепиха Десислава Иванчева на втория тур на тези избори. Днес  те разпространиха позиция , в която изразяват съмнение във виновността й, но и казват, че \"ако обвиненията срещу нея бъдат доказани, тя трябва да понесе предвиденото в закона наказание\".", "date": "2018.04.18", "title": "ГЕРБ иска партиите, подкрепяли кмета на \"Младост\", да поемат отговорност"}
{"url": "https://www.dnevnik.bg/evropa/2018/04/18/3165146_evroparlamentut_iska_poveche_reciklirane_na_bitovi/", "text": "Европейският парламент одобри амбициозни цели за рециклиране в нов законодателен текст за отпадъците и кръговата икономика, приет в сряда, предаде пресслужбата на институцията. Подобренията в процеса на управление на отпадъците ще донесат ползи за околната среда, климата и човешкото здраве, но не само това, посочват евродепутатите. Четирите предложени законодателни акта са част от промяна в политиката на ЕС за преминаване към кръгова икономика – система, при която стойността на продуктите, материалите и ресурсите остава в икономиката възможно най-дълго време. До 2025 г. поне 55% от битовите отпадъци (от домакинствата и бизнеса) трябва да бъдат рециклирани, гласи текстът, както е договорен със Съвета на министрите. Този дял ще се увеличи до 60% до 2030 г. и до 65% до 2035 г. 65% от материалите за опаковки трябва да бъдат рециклирани до 2025 г., а 70% – до 2030 г. Предвидени са отделни цели за различните видове опаковъчни материали като хартия и картон, пластмаса, стъкло, метал и дърво. България е рециклирала 32% от отпадъците през 2016 г. Сметищата да станат изключение Предложението за законодателен акт ограничава дела от битови отпадъци, който може да бъде депониран в сметища, до максимум 10% до 2035 г. Частта от отпадъците в България, която е изхвърлена на сметища през 2016 г., е 64%. Текстилните продукти и опасните отпадъци от домакинствата ще трябва да бъдат събирани разделно до 2025 г. До 2024 г. биоразградимите отпадъци ще трябва да бъдат събирани разделно или да бъдат рециклирани като компост в домашни условия. Намаляване на хранителните отпадъци с 50% В съответствие с целите на ООН за устойчиво развитие държавите членки трябва да се опитват да намалят хранителните отпадъци с 30% до 2025 г. и с 50% до 2030 г. За да се предотврати изхвърлянето на храни, страните трябва да осигурят стимули за събирането на непродадени храни и тяхното безопасно преразпределение. Осведомеността на потребителите за значението на датите на етикетите \"Използвай до\" и \"Най-добър до\" също трябва да се подобри, смятат евродепутатите. Текстът се връща в Съвета за формално одобрение преди публикуването му в Официален вестник на ЕС, официалния протокол на всички правни актове на ЕС.  Какво е кръговата икономика Кръговата икономика предполага намаляването на отпадъците до минимум, както и повторното използване, поправката, преустройството и рециклирането на съществуващите материали и продукти. Преминаването към една по-силна кръгова икономика ще намали натиска върху околната среда, ще увеличи сигурността на доставките на суровини, ще повиши конкурентоспособността, иновациите и растежа, както и ще създаде работни места, допълва европарламентът.", "date": "2018.04.18", "title": "Европарламентът иска повече рециклиране на битови отпадъци, сметищата да са изключение"}
{"url": "https://www.dnevnik.bg/bulgaria/2018/04/18/3165169_durjavata_dava_pari_za_prioritetni_specialnosti/", "text": "Университети масово не харчат по предназначение средствата, които държавата им дава за приоритетни направления. Заради това по сигнали се правят проверки във висшите училища, обяви образователният министър Красимир Вълчев днес. Някои направления в университетите се финансират приоритетно като част от направената преди две години реформа във висшето образование. На заседанието на ресорната комисия в парламента днес министърът обяви, че на Техническия университет - София, са дадени 7 млн. лева за \"Компютърни системи и технологии\", но парите са похарчени за други специалности. Още преди няколко седмици министър Вълчев обяви, че ще се направят законови промени за по-голяма отговорност и отчетност на ректорите. Най-вероятният от три варианта е  те да имат договорни отношения с ведомството . Това може да стане с втори договор за управление, по който ректорите да трябва да изпълняват определени общи критерии при управлението на университетите. Техен работодател ще продължи да бъде общото събрание на съответното висше училище. \"С договора за управление министърът може да възложи на ректорите да увеличат например приема по приоритетни направления, да наемат повече млади преподаватели и т.н.\", каза Вълчев.", "date": "2018.04.18", "title": "Държавата дава пари за приоритетни специалности, университети ги харчат за друго"}
{"url": "https://www.dnevnik.bg/video/novinite_na_bnt/2018/04/18/3165171_video_drugite_novini/", "text": "Хюга може да стане част от съкровищницата на ЮНЕСКО Промени в трафика заради новия лъч на метрото До края на месеца остава топло Музей на Казанова вече посреща туристи във Венеция \"Западен свят\" се завръща с още по-заплетени истории Мартин Скорсезе с нова награда", "date": "2018.04.18", "title": "Видео: Другите новини"}
{"url": "https://www.dnevnik.bg/razvlechenie/2018/04/18/3165172_rita_ora_shte_e_zvezdata_na_festivala_na_mtv_vuv_varna/", "text": "Британската поп певица от албански произход Рита Ора ще е звездата на тазгодишния музикален фестивал MTV Varna Beach във Варна. Концертът ще е на 12 август, съобщиха организаторите днес. Ора изгря на британската сцена през 2012 г. с хитове като R.I.P, How We Do (Party) и други. Макар вторият й студиен албум все още да се очаква, преди дни Ора се изяви на музикалния фестивал \"Коачела\" в Калифорния. По-рано през годината издаде и сингъла For You към филма \"50 нюанса освободени\", в който също участва. Това ще е второ издание за MTV Varna Beach, организирано от известния музикален канал във Варна. Билетите за събитието на 12 август на промоционална цена от 20 евро ще влязат в продажба в петък, 27 април, 10.00 ч.", "date": "2018.04.18", "title": "Рита Ора ще е звездата на фестивала на MTV във Варна"}
{"url": "https://www.dnevnik.bg/sviat/2018/04/18/3164976_udarite_v_siriia_ochertaha_dvata_kruga_boreshti_se_za/", "text": "Ракетните нападения по цели в Сирия изостриха и бездруго напрегнатите отношения между Русия и Запада. Вашингтон подготвя нови икономически санкции срещу Кремъл. А в Държавната дума депутатите обсъждат  ответни санкции  срещу САЩ. В същото време руската борса понася големи загуби. Има множество спекулации за това дали рублата, която още миналата седмица  се оказа под голям натиск , няма да се срине още повече. Германската икономика наблюдава с тревога растящите напрежения  между Русия и Запада . Германската външнотърговска камара обръща внимание на факта, че новите американски санкции срещу Кремъл биха нанесли на германската икономика загуби за милиарди евро. В списъка с  новите санкции на САЩ , оповестени на 6 април, фигурират много фирми, с които германската икономика поддържа тесни взаимоотношения – например с производителя на автомобили ГАЗ, енергийния концерн \"Газпром\", производителя на алуминий \"Русал\" или концерна \"Ренова груп\". Новата ескалация на санкциите показва, че трябва спешно да се потърси решение на конфликтите в Сирия и Украйна, твърди шефът на външнотърговската камара Матиас Шеп. \"Независимо от трудната политическа ситуация, германските предприемачи инвестират както никой друг в Русия. Това беше така, е така и ще остане така и занапред\", подчертава той. След въздушните удари на САЩ и техните съюзници в Сирия, в Русия се появи смесица от облекчение и раздразнение, казва реномираният експерт по въпросите на отбраната Павел Фелгенхауер. Облекчение – от това, че западните атаки не засегнаха руски войници, и раздразнение и неодобрение от това, че Западът е прибегнал до военни действия, макар и символични. Два кръга се борят за влияние над Путин \"Западното нападение не промени нищо в принципното отношение на Русия спрямо Сирия\", твърди експертът Фелгенхауер, който пише статии и за опозиционния руски вестник \"Новая газета\". Два политически кръга продължават да се борят за влияние над президента Путин и неговата политика по отношение на Сирия. Политици като либералния икономист Алексей Кудрин търсят решение на проблема чрез преговори и са готови да направят стъпки към сближаване със Запада. Те се опасяват, че заради политиката на Кремъл в Сирия икономическата ситуация в Русия ще се влоши и в държавната хазна няма да останат достатъчно пари за модернизирането на икономиката. На другия полюс са онези руски политици, които са близки до военните и органите за сигурност. От тяхна гледна точка американските въздушни удари представляват ново доказателство за агресивното поведение на Запада спрямо Русия. Тези среди се опасяват, че ако се стигне до някакво общо решение за Сирия, което да е приемливо и за Запада, Путин би могъл да намали разходите за отбрана. Фелгенхауер предполага, че в скоро време би могло да се стигне до преговори за бъдещето на Сирия, в които да участва и Западът. Той обаче се съмнява, че тези дискусии ще доведат до някакво трайно споразумение. Москва: нищо не постигнаха От гледна точка на руските военни победата в Сирия е била извоювана от Русия, президента Асад и Иран. Защо им е тогава да се съгласяват на компромиси, след като  Западът атакува с ракети , а САЩ обявяват нови санкции срещу Русия? Президентът Асад е в отлично настроение, заяви пред печата Наталия Комарова, губернатор на автономния окръг Ханти-Мансийск. Заедно с други руски политици тя посети Асад в неделя. Руската телевизия явно искаше да покаже по този начин, че  западните удари  не са постигнали нищо. Подобна линия зае и близкият до Кремъл вестник \"Известия\". Според изданието ракетните удари на САЩ били доказали ефективността на сирийската противоракетна отбрана, тъй като повечето ракети били прихванати от нея. Съвсем друга е гледната точка на икономическия вестник \"Ведомости\". Според него въздушните удари са били по-скоро символични и са помогнали на Вашингтон и на Москва да запазят достойнството си.", "date": "2018.04.18", "title": "Ударите в Сирия очертаха двата кръга, борещи се за влияние над Путин"}
{"url": "https://www.dnevnik.bg/photos/2018/04/18/3165127_fotogaleriia_izrael_na_70_ili_kak_tri_pokoleniia/", "text": "Сладкарката, оцеляла в Аушвиц, е от Чехословакия. 85-годишният музикант е от Таджикистан. Мъжът от спасителните служби е шесто поколение ерусалимец. Всички те празнуват днес 70-ата годишнина на Държавата Израел. От 1948 г. Израел става дом на еврейски имигранти от целия свят и много от тях предават семейните си занаяти от поколение на поколение. На снимката: Амин (55 г.), Авива (22 г.), Ало (85 г.), Аманда (13 г.), Ариел (51 г.) и Авраам (7 г.) Алаеви - всичките те са музиканти в Ришон ле Цион. Семейството се е преместило в Израел от Таджикистан през 1991 г.", "date": "2018.04.18", "title": "Фотогалерия: Израел на 70, или как три поколения работят под един покрив"}
{"url": "https://www.dnevnik.bg/sport/2018/04/18/3165243_cska_se_oplaka_ot_sudiistvoto_v_macha_s_levski/", "text": "Треньорът на ЦСКА Стамен Белчев и главният мениджър Стойчо Стоилов изразиха претенции към съдията на мача с \"Левски\" Стефан Апостолов. Според двамата червените са били ощетени при  равенството 2:2 на Националния стадион \"Васил Левски\" . \"Не коментирам съдийството, но днес то не беше с еднакъв аршин, мисля че бяхме ощетени\", каза Белчев и добави: \"Оценката ми е, че през първото полувреме тръгна добре мача. След гола, който получихме в началото на второто полувреме обаче приехме играта в нашата половина. Отстъпихме инициативата и мисля, че това беше проблемът.\" Според него ЦСКА е трябвало да показва постоянство през целия мач, а допуснатият спад е повлиял за крайния резултат. \"Необяснимо за мен, не бяхме близо до съперника през втората част. Трябва да променим нещата, за да се получава играта ни. Ще играем във всеки мач за победа до края на сезона и ще видим какво ще стане\", добави Белчев. ЦСКА може да се окаже с изоставане от oсем точки от първото място, ако \"Лудогорец\" победи \"Берое\" у дома в последния мач от 30-ия кръг. \"Нека да свърши мачът в Разград и ще видим дали е свършило първенството\", каза Стоилов. \"Много жалко, че трябва да коментира съдийството, но то беше основен фактор, за да се добере \"Левски\" до точката. Три пъти се спестява втори жълт картон на Давид Яблонски, за Буш ситуацията е идентична с тази от Разград, а на Жеферсон даже няма фаул, а той го гони. Явно се прави всичко възможно да се реши първенството рано-рано.  Г-н Ганчев вчера каза много правилно всичко \", добави Стоилов.", "date": "2018.04.18", "title": "ЦСКА се оплака от съдийството в мача с \"Левски\""}
{"url": "https://www.dnevnik.bg/sport/2018/04/18/3165246_delio_rosi_levski_e_stranen_no_jiv_otbor/", "text": "Треньорът на \"Левски\" Делио Роси определи своя отбор като \"странен, но жив\" след  равенството 2:2  с ЦСКА. Сините изостанаха с два гола още до деветата минута, но се пребориха за точка след много силно второ полувреме. \"Отделям слабото първо полувреме на това, че започнахме с четирима нападатели за сметка на халфовата ни линия. На моменти имахме дори петима в атака и така оставихме средата на терена на съперника ни. С влизането на Роман Прохазка коригирахме това\", каза Роси след срещата. Треньорът на \"Левски\" също имаше претенции към съдията Стефан Апостолов,  подобно на колегата си Стамен Белчев . Той обясни, че не е съгласен с арбитъра, но трябва да се съобрази, и добави, че работата на съдиите е много трудна. \"Много различни бяха двете полувремена. Не бяхме подредени в началото на мача и още от първата атака ни вкараха гол. Ние сме странен отбор, но същевременно жив и го доказахме с второто полувреме\", добави Роси. Италианският специалист заяви, че все още не мисли за реванша срещу червените в полуфиналите за Купата на България, а мислите му са насочените към шампионатния мач с \"Верея\" през уикенда. Капитанът на сините Божидар Митрев пък обяви, че всички в тима са вярвали, че могат да обърнат резултата. Вратарят сподели какво е казал на почивката на останалите. \"Напомних на всички, че доста пъти \"Левски\" е обръщал ЦСКА от 0:2 до 3:2, така че излязохме да ги победим. Имахме много положения, показахме характер и поздравявам отбора за прекрасното второ полувреме\", каза вратарят. Митрев добави, че не е бил разколебан след гола от корнер, който допусна в срещата с \"Лудогорец\" преди четири дни. \"Разколебан не съм бил. По-скоро от мен се очаква едва ли не да вкарам и голове. Бях разстроен, че \"Левски\" загуби от \"Лудогорец\", не толкова от моята грешка\", каза още Митрев.", "date": "2018.04.18", "title": "Делио Роси: \"Левски\" е странен, но жив отбор"}
{"url": "https://www.dnevnik.bg/photos/2018/04/18/3164694_fotogaleriia_svetovnite_snimki_na_denia_-_18_april/", "text": "Инсталация - част от Седмицата на дизайна в Милано, Италия.", "date": "2018.04.18", "title": "Фотогалерия: Световните снимки на деня - 18 април 2018 г."}
{"url": "https://www.dnevnik.bg/bulgaria/2018/04/18/3165254_patriarh_neofit_e_priet_v_bolnica/", "text": "Българският патриарх Неофит е приет в болница \"Токуда\". Това съобщи Агенция \"Фокус\" като се позова на информация от лечебното заведение. Той е бил приет днес следобед във връзка с хронично заболяване. В момента патриархът е в стабилно състояние. Повече информация се очаква в утрешния ден.", "date": "2018.04.18", "title": "Патриарх Неофит е приет в болница"}
{"url": "https://www.dnevnik.bg/bulgaria/2018/04/18/3165241_sled_sudebno_reshenie_bulgariia_shte_plati_nad_460_hil/", "text": "Правителството и днес се наложи да вземе решение за изплащане на обезщетения за причинени вреди по няколко дела, заведени и спечелени срещу България пред Европейския съд по правата на човека в Страсбург. Едно от тези дела е \"Ченгелян и други срещу България\". Бившите собственици на един от най-красивите паметници в Стария град на Пловдив - Къща \"Павлити\", известна и като Синята къща успя да осъди държавата заради отказа на общината и дарителския фонд \"13 века България\" да се изнесат от нея. Присъденото от съда  обезщетение за имуществени вреди е в размер на 462 ХИЛ. евро и 675 евро за разноски по делото. Къщата е паметник на културата с национално значение от 1949 г. През 1966 г. е национализирана, а на собствениците е платена компенсация. През 90-те те искат общината да им върне имота, но кметът отказва. Те завеждат дело, което завършва през 1998 г. в тяхна полза, връщат компенсацията и получават нотариални актове. Въпреки това общината и \"13 века България\" отказват да напуснат имота. Второ дело, заведено от тях пред Върховния касационен съд завършва през 2007 г. с отмяна на реституцията и така казусът стига до Европейския съд. Той признава, че правото им на собственост е нарушено и им присъжда цената на имота и пропуснатите ползи. По тази причина наследниците няма да искат от ВКС да възобновява и решава наново делото. Тоест те ще си получат обезщетението от държавата, а имотът ще остане на общината. Министерският съвет ще изплати общо 927 400 лв. обезщетения в изпълнение на пет решения на Европейския съд. За лоши хигиенни условия в затворническото общежитие в Кремиковци съдът е присъдил обезщетение за претърпени неимуществени вреди от 3 хил. евро и 767 евро за разноски по делото \"Христосков срещу България\". Съдът е приел, че по случай с жалбата на бивш полицейски служител (\"Йончев срещу България\") властите не са изпълнили задължение да осигурят ефективна и предвидима процедура, в която той да получи пълна информация за психологическите му оценки. Присъдено му е обезщетение от 3930 евро за неимуществени вреди и за разноски. По жалбата на родители на три деца, иракски граждани, за лоши условия в мястото на задържането им след незаконен опит за преминаване на границата, съдът посочва, че към момента на задържането България не е била поставена пред екстремни затруднения в справянето с имиграционната вълна. С този аргумент съдът присъжда обезщетение за неимуществени вреди в размер на 600 евро за всеки от тримата непълнолетни и общо 1000 евро за разноски по делото \"С. Ф. срещу България\". По делото \"Фъртунова срещу България\", образувано заради невъзможност за обжалване към онзи момент на наложена по Закона за движение по пътищата глоба в размер на 30 лв., съдът не присъжда обезщетение, а само изплащане на 1000 евро разноски по делото. Необжалваемият минимум на санкциите е отменен от Конституционния съд през 2012 г. Правителството ще приключи с приятелско споразумение дело пред Европейския съд по правата на човека, образувано по жалбата на Петя Пиличева срещу България. То е заради нарушени права на справедлив съдебен процес и на ефективни правни средства за защита. Причината е неизпълнение от страна на НОИ на съдебно решение, с което институтът е бил осъден да заплати на жалбоподателката обезщетение за претърпени имуществени вреди и за разноски по съответното дело. НОИ заплатил само дължимата сума за обезщетение и въпреки издадения изпълнителен иск, Петя Пиличева не успяла да получи дължимата й сума за разноски. Правителството признава извършеното нарушение и приема да изплати предложените от съда 600 евро за претърпени вреди и направени разходи и разноски, с което се слага край на делото.", "date": "2018.04.18", "title": "След съдебно решение България ще плати над 460 хил. евро обезщетение за Синята къща в Пловдив"}
{"url": "https://www.dnevnik.bg/sport/2018/04/18/3165260_ludogorec_hvana_titlata_s_dve_ruce_sled_70_sreshtu/", "text": "Лудогорец\" се възползва от  грешната стъпка на преследвача ЦСКА  и направи огромна крачка към спечелването на седма поредна титла. Тимът от Разград постигна разгромна победа с 7:0 срещу \"Берое\" и се откъсна с осем точки на върха шест кръга преди края на сезона. Шампионите постигнаха най-голямата си домакинска победа в Първа лига и изравниха най-резултатния успех в историята си. През 2012 г. разградчани, които тогава играеха първия си сезон в елита, спечелиха със същия резултат срещу \"Миньор\" в Перник. Клаудиу Кешеру вкара хеттрик и се изравни с Фернандо Каранга от ЦСКА на върха в голмайсторската листа. Румънецът и бразилецът имат по 23 попадения. Вандерсон, Върджил Мисиджан, Джоди Лукоки и Густаво Кампаняро отбелязаха останалите голове на \"Лудогорец арена\". \"Лудогорец\" събра 78 точки след 25-ата си победа от 30 шампионатни мача. ЦСКА има 70 след днешното равенство с \"Левски\" (2:2), който заема четвъртата позиция с 51 точки. \"Берое\", който имаше три победи в първите си три мача от плейофната фаза, остава трети с 54 точки. \"Ботев\" има 46, а \"Верея\" - 36. \"Лудогорец\" откри резултата срещу \"Берое\" само след 85 секунди игра. Вандерсон получи топката в близост до десния тъч, след което беше оставен абсолютно необезпокоявано да пробие в наказателното поле и да прати топката в далечния ъгъл с удар по земята. В 16-ата минута домакините удвоиха аванса си. Марселиньо беше препънат от Борислав Цонев в наказателното поле и главният съдия Николай Йорданов отсъди дузпа, която Кешеру превърна в гол с хладнокръвно изпълнение. След половин час игра румънският нападател отново намери път към вратата. Мисиджан изведе отдясно Лукаш Саша, който центрира към вратарското поле. Кешеру беше изпуснат от Иван Бандаловски и Иван Иванов и не пропусна с глава от близко разстояние. На почивката старши треньорът на \"Берое\" Александър Томаш предприе две промени. Той извади вратаря Душан Перниш и Иван Иванов, а вместо тях се появиха Георги Аргилашки и Камен Хаджиев. Головете в мрежата на старозагорци обаче продължиха да валят. В 61-ата минута гостите сгрешиха при изнасянето на топката. Вандерсон изведе отдясно Саша, който пусна чудесен пас към Кешеру. Румънецът два пъти поред не успя да преодолее Аргилашки, но топката попадна в Мисиджан, който я изпрати в опразнената врата. Десет минути по-късно домакините организираха контраатака петима срещу четирима. Ваднерсон беше изведен на скорост вляво от вратата и центрира успоредно на голлинията към резервата Лукоки, за когото остана най-лесното - да вкара на празна врата от един метър. В 76-ата минута Кешеру оформи своя хеттрик. С помощта на рикошет в Бандаловски румънецът беше изведен зад защитата и успя да преодолее Аргилашки с малко куриозен удар, при който заби топката в земята и тя прехвърли вратаря. В ситуацията имаше засада на Кешеру, която обаче не беше маркирана. В 88-ата минута Кампаняро оформи крайния резултат. Вандерсон беше изпуснат на десния фланг. Последва пас към назад към нахлуващия в наказателното поле Кампаняро, който с плътен изстрел по диагонала преодоля Аргилашки.", "date": "2018.04.18", "title": "\"Лудогорец\" хвана титлата с две ръце след 7:0 срещу \"Берое\""}
{"url": "https://www.dnevnik.bg/bulgaria/2018/04/18/3165261_glavniiat_arhitekt_seziral_prokuraturata_za_baveni/", "text": "Главният архитект на София Здравко Здравков вече е предал жалби от инвеститори на прокуратурата. По думите му жалбите при него от страна на инвеститори зачестяват преди повече от два месеца, коментира той пред БиТиВи след като във вторник кметът на \"Младост\" Десислава Иванчева  бе показно арестувана  в центъра на София, а днес  обвинена за вземане на подкуп . Тезата за бавенето на документи застъпи вчера и  председателят на Столичния общински съвет Елен Герджиков . \"Поредица от жалби на инвеститори, които бяха сложени \"на трупчета\" по отношение техните преписки. Това са, първо, градоустройства, преписки по изработване на подробни устройствени планове, разрешения за строеж, незаверени планове за безопасност и здраве\", обясни Здравков. Днес той свидетелства, че разговори с Иванчева заради забавянията са водени неколкократно. \"При всяко едно идване се намира конкретно обяснение, намират се формални поводи. Но всички тези процедури бяха забавени изключително умишлено, което създава голямо напрежение в района\", добавя Здравков. В жалбите от бизнеса, предадени на прокуратурата, нямало конкретни данни за корупция, разказва главният архитект. \"Няма намек, но когато една процедура законово трае 14 дни, а вие я извършвате за 7 месеца, очевидно се създава такова впечатление\", посочва още той. От години строителният бизнес се оплаква от бавни процедури в различни структури на администрацията, но досега не е публично оповестявано дали те са се жалвали от това и дали жалбите им са предавани на прокуратурата.", "date": "2018.04.18", "title": "Главният архитект сезирал прокуратурата за бавени проекти в \"Младост\""}
{"url": "https://www.dnevnik.bg/biznes/2018/04/18/3165264_mvf_ochakva_uskoriavne_na_inflaciiata/", "text": "Международният валутен фонд (МВФ) предупреди днес за потенциална опасност от изненадващо ускоряване на инфлацията, което основните играчи на пазара изглежда не допускат в краткосрочен план, предаде Франс прес. Въпреки че увеличението на лихвите е планирано да стане с малко по-бърз темп, пазарите като цяло продължават да очакват постепенно затягане на паричната политика, посочва МВФ в шестмесечния си доклад за световната финансова стабилност. Освен това играчите на пазара не очакват в близките години бързо ускоряваща се опасност от инфлация. Според фонда обаче \"инфлацията в Съединените щати може да се ускори по-бързо от предвиденото като възможен резултат от фискалната експанзия в последно време\". При това е възможно Управлението за федерален резерв (УФР) на САЩ да сложи край по-бързо от очакваното на свръхгъвкавата си парична политика, отбелязва МВФ, който тази седмица провежда заедно със Световната банка редовните си пролетни срещи във Вашингтон. При такъв сценарий световните финансови условия биха могли да се затегнат драстично с възможни отрицателни последици за световната икономика, се казва в доклада. От друга страна рекордното задлъжняване в света, тласкано от Китай, е на път да прехвърли нивата от 2009 година, веднага след фалита на банка \"Леман брадърс\" (Lehman Brothers) и така да застраши световната икономика. Това заяви Витор Гашпар, отговарящ за бюджетните въпроси в МВФ, представяйки проучване за ситуацията с бюджетите преди пролетните срещи във Вашингтон. Според това проучване общият световен дълг е достигнал 164 трилиона долара през 2016 година и представлява 225 процента от световния БВП. В момента световният дълг е с 12 процента по-голям, отколкото през 2009 година, отбелязва МВФ, обяснявайки това увеличение със задлъжняването на Китай, равняващо се на 43 на сто от увеличението на световния дълг от 2007 година. Очаква се увеличението на дълга да продължи, след като САЩ приеха данъчна реформа, която ще доведе до увеличаване на бюджетния им дефицит с 1 трилион долара през следващите три години и нарастване на дълга на страната до 116.9 процента от БВП до 2013 година. МВФ предупреждава, че трупането на дълг и големите дефицити отслабват възможностите на правителствата да използват бюджетни политики в подкрепа на икономиката в случай на рецесия.", "date": "2018.04.18", "title": "МВФ очаква ускорявне на инфлацията"}
{"url": "https://www.dnevnik.bg/sport/2018/04/18/3165273_obikolkata_na_trofeia_ot_svetovnoto_po_voleibol/", "text": "Купата, която ще бъде връчена на следващия световен шампион по волейбол, започна днес своята обиколка в България. Първата спирка беше Министерски съвет, където трофеят беше показан на премиера Бойко Борисов и министрите от кабинета му. Световното по волейбол ще се проведе от 9 до 30 септември, а България е съдомакин на шампионата заедно с Италия. Двете страни организираха съвместно и европейското първенство през 2015 г. Преди днешното редовно заседание на Министерски съвет Борисов прие президента на Българската волейболна федерация Данчо Лазаров, неговият вицепрезидент Любомир Ганев и министърът на младежта и спорта Красен Кралев. Тримата изразиха благодарност към премиера за отпуснатите 5 милиона долара, с които беше покрита таксата за домакинство на световното. Борисов пък пожела успех на състезанието и изтъкна, че провеждането на шампионата в България е \"огромна реклама за страната ни\". \"Осигурихме десет милиона лева за организацията на шампионата и затова разчитаме на волейболистите да зарадват българите на най-голямото спортно събитие. Българите обичат волейбола, така че разчитаме много на вас\", каза още премиерът. В следващите месеци трофеят ще обиколи българските градове, които ще приемат мачове от световното - София, Варна и Русе. Като част от промотирането на световното купата ще бъде показвана и по време на големи спортни събития. Отличието тежи 9 килограма и е позлатено. ", "date": "2018.04.18", "title": "Обиколката на трофея от световното по волейбол започна с Бойко Борисов"}
{"url": "https://www.dnevnik.bg/sport/2018/04/18/3165286_junaited_vze_chetiri_tochki_avans_v_borbata_za_vtoroto/", "text": "Манчестър юнайтед\" направи голяма крачка към второто място във Висшата лига след победа с 2:0 като гост на \"Борнемут\" в отложен мач от 31-ия кръг. Крис Смолинг и Ромелу Лукаку донесоха шестия успех на \"червените дяволи\" в последните им седем шампионатни срещи. Тимът на Жозе Моуриньо събра 74 точки след 23-ата си победа във Висшата лига и се откъсна с четири пред третия \"Ливърпул\". \"Тотнъм\" е четвърти с 68 точки, като трите отбора имат да изиграят по четири мача до края на сезона. Новият шампион \"Манчестър сити\" има 87 точки от 33 двубоя. След победата срещу \"Борнемут\" \"Манестър юнайтед\" се нуждае само от две точки в двубоите с \"Арсенал\", \"Брайтън\", \"Уест хем\" и \"Уотфорд\", за да си гарантира място в топ 4 и участие в Шампионската лига. \"Челси\" е първи под чертата с 60 точки от 33 мача. Жозе Моуриньо, който се закани да извади от състава слабо представящите се футболисти, избра да започне мача с \"Борнемут\" с Давид де Хеа, Матео Дармиан, Крис Смолинг, Фил Джоунс, Люк Шоу, Андер Ерера, Маруан Фелайни, Пол Погба, Джеси Лингард, Антоно Марсиал и Маркъс Рашфорд. В първите минути \"червените дяволи\" изпитваха трудности срещу бързите Калъм Уилсън и Джордън Айб, но до сериозна опасност пред Де Хеа не се стигна. Гостите пък стигнаха до първия си точен удар чак в 27-ата минута, когато Асмир Бегович отрази изстрел на Рашфорд след добър самостоятелен пробив. Само минута по-късно \"Манчестър юнайтед\" откри резултата. Ерера пусна страхотен извеждащ пас за Лингард, който сервира топката на крака на Смолинг, за когото остана само да я изпрати в опразнената врата на метър от голлинията. Десет минути след почивката \"Борнемут\" имаше напълно основателни претенции за дузпа. Шоу изблъска в гръб намиращия се на три-четири метра от голлинията Уилсън, когато топката отиваше в нападателя на домакините. Главният съдия обаче подмина ситуацията. В 70-ата минута влезлият като резерва Лукаку реши мача в полза на \"Юнайтед\". Той получи извеждащо подаване от Погба при бърза контраатака и технично прати топката над Бегович.", "date": "2018.04.18", "title": "\"Юнайтед\" взе четири точки аванс в борбата за второто място"}
