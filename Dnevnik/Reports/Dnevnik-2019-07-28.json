{"url": "https://www.dnevnik.bg/bulgaria/2019/07/28/3944032_jult_kod_za_visoki_temperatura_v_19_oblasti_i_opasnost/", "text": "Жълт код за високи температури е в сила за 19 области на България за днес, съобщи сайтът на Националния институт за метеорология и хидрология, цитиран от агенция \"Фокус\". Предупреждението е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, София област и град, Перник, Кюстендил, Благоевград, Хасково и Ямбол. В тези области времето ще бъде горещо с максимални температури над 35 градуса. Възможни са здравословни проблеми за чувствителни и болни хора, възрастни и деца.      В същото време около и след обяд на места в Западна България ще се развива купеста и купесто-дъждовна облачност. Ще има краткотрайни валежи от дъжд, придружени с гръмотевици и временно усилване на вятъра. Ще има условия за градушки. Нормално, най-приятно днес ще е по морето и в планините. По Черноморието ще бъде слънчево, без екстремно високи температура. Ще продължи да духа слаб до умерен вятър от изток-югоизток. Максималните температури ще са между 27 и 30°, а на морската вода 26 - 27°. Вълнението на морето ще бъде 2-3 бала.      В планините ще приятно, но трябва да се има предвид, че е възможно бързо развитие на летни бури, около и след обяд, и главно над Западна България. Ще е предимно слънчево. Около и след обяд, в масивите от Западна България ще се развива купеста и купесто-дъждовна облачност и там на места ще има краткотрайни валежи от дъжд, придружени с гръмотевични бури. Ще духа умерен югоизточен вятър, по билата югозападен. Максималната температура на височина 1200 метра ще е около 24°, на 2000 метра - около 19°. В същото време за отделни райони в областите Плевен и Русе за днес е обявен екстремален индекс за пожароопасност, сочи още сайтът на НИМХ. Това означава, че са възможни бързо разпространяващи се много силни и трудни за овладяване пожари с въвличане на дървесните корони.      За останалите територии на областта важи оранжев индекс, който означава, че опасността от пожари е много голяма. Такава опасност има и на места в областите Монтана, Плевен, Велико Търново, Разград, Силистра, Добрич, Стара Загора, Хасково, Ямбол и Бургас. На хората се препоръчва да бъдат внимателни сред природата, да не палят огън на открито, нито да изхвърлят незагасени цигари. Разхлаждането идва в сряда През нощта срещу понеделник валежите ще продължат и ще обхванат и централните райони от страната. Ще продължи да духа до умерен вятър от изток-югоизток. Ще е горещо с максимални температури между 33° и 38°. В началото на следващата седмица вятърът отново ще се ориентира от север-северозапад, ще бъде слаб до умерен. С преминаването на студен атмосферен фронт температурите ще се понижат, по-съществено в северозападната половина от страната.      На места от запад на изток ще има и краткотрайни валежи, придружени с гръмотевични бури; по-голяма е вероятността за интензивни явления в понеделник в Западна и Централна Северна България. Възможни са и градушки. Във вторник преваляванията ще са в североизточните, а след обяд и в отделни планински райони. В сряда северозападният вятър ще се усили. Облачността ще е променлива, по-често до слънчево. Краткотрайни превалявания, предимно слаби, ще има на малко места в страната. Температурите слабо ще се повишат.", "date": "2019.07.28", "title": "Жълт код за високи температура в 19 области и опасност от градушки днес"}
{"url": "https://www.dnevnik.bg/bulgaria/2019/07/28/3944028_nai-chetenoto_v_dnevnik_kak_se_dekriptirat_kompjutrite/", "text": "                        1.  Любопитни сме как ГДБОП успя да декриптира компютрите на \"хакерите\"  (39 949 прочитания) 2.  Започна процедурата по строителството на първия изкуствен остров по Черноморието  (31 236) 3.  История за алчността, или защо изчезва лицето на Варна  (26 606) 4.  Прокуратурата: В служебния компютър на Кристиян Бойков има папка \"Търсене за бивол\"  (25 000) 5.  НАП пусна приложение за проверка на изтекли лични данни  (24 076) 6.  Фирмата на задържания Кристиян се занимава с киберрекет, обяви Иван Гешев  (22 838) 7.  Прокуратурата повдигна обвинения в тероризъм за източените лични данни  (21 994) 8.  \"Спаси София\" издигна кандидат за кмет на столицата  (20 464) 9.  България - царството на некадърността  (17 735) 10.  Иван Гешев, петият главен: Ето ги враговете, останалото е пропаганда  (15 562)", "date": "2019.07.28", "title": "Най-четеното в \"Дневник\": Как се декриптират компютрите на \"хакерите\""}
{"url": "https://www.dnevnik.bg/analizi/2019/07/28/3944089_pet_problema_na_vissheto_obrazovanie_po-vajni_ot/", "text": "                         Както всяка година, много публични университети привличат внимание с обявяването на поредната вълна на прием, с надежда да успеят да се сдобият с още неколцина нови студенти в началото на новата академична година и покрай това да позакърпят бюджетите си. Закономерно, това е съпроводено от звучно цъкане с език от страна на всички наблюдатели, които са наясно с неспособността на висшите учебни заведения да запълват дори планираните си места, та камо ли допълнителните, независимо колко ниско са заложени критериите за прием. Тъй като това е казус, който не е от вчера, и  причините за него  не са се променили чувствително, в този текст ще се съсредоточим върху няколко други свързани проблема, които като че ли остават на заден план. Целта на реформата във финансирането на висше образование е именно да се прехвърли фокусът на управлението на системата от механичното броене на студенти, часове, курсове и специалности към постиженията на студентите, придобитите знания и умения и последвалата им реализация на пазара на труда. След това обаче се повяват  списъците  със защитени и приоритетни специалности, както и всякакви други изключения, които на практика обезсмислят новия принцип. Освен излишна сложност на регулацията и де факто контра на реформата във финансирането, те създават допълнителен мотив университетите да полагат усилия, не толкова да предложат възможно най-доброто образование на студентите си, колкото да се сдобият с благоволението на администрацията за включване на специалностите им в списъците с изключения. И през  последната година  основният интерес на студентите остава съсредоточен върху специалностите от областта на икономиката, администрацията и социалните науки, което важи с особена сила за жените. Същевременно, основното търсене на пазара на труда все повече се съсредоточава в техническите, математическите и инженерните специалности (STEM) и няма изгледи тази тенденция да се промени в близко бъдеще. Част от причината за това е конкуренцията на алтернативното образование (школи, кръжоци и подобни), особено що се отнася до ИТ специализация, и в този смисъл ако искат да са конкурентни университетите, следва сериозно да помислят как да повишат качеството и привлекателността на тези си специалности. Длъжни сме тук да маркираме изменението в баланса на търсенето на висше образование в полза на STEM специалностите за сметка на хуманитарните през последните няколко години, но въпреки това то продължава да е далеч от търсенето на пазара на труда.  Това не важи за всички факултети и всички университети, но мнозинството не обръщат особено внимание на по-нататъшната реализация на студентите си. Разбира се, \"вината\" е споделена между работодателите и университетите, тъй като нито едната от двете страни не полага достатъчно усилия, за да изгради мост между образование и работа. Тук може да се мисли за по-силно застъпване на стажове на реални работни места в хода на обучението, както и за по-активна подкрепа от страна на работодателите на самия образователен процес.  Понастоящем немалка част от академичната общност се съсредоточава почти изключително върху процеса на преподаване и оставя настрана научната дейност. Това личи доста ясно от сравненията, включени в европейския  индекс на иновациите , в който българските научни изследвания са сред най-малко цитираните, а страната се нарежда на последните места по участие в международни научни екипи. Това е резултат както от общата липса на провеждане и публикуване на изследвания, така и на навика да се пише на български език и да се публикува в слабо четени (и редактирани) издания на самите университети. От липсата на научна дейност обаче страда и образователният процес, тъй като преподавателите често са далеч от последните развития в сферите си. Тук е необходимо предоставяне на по-силни стимули за научна дейност, но обвързана с релевантността и влиянието на резултатите от нея. Вероятността дори водещите български университет да се конкурират с тези във Великобритания или Швеция не изглежда прекалено голяма. Възможна стратегия е обаче прицелването в студенти от трети страни, особено от бившия Източен Блок, които търсят достъп до по-добро образование от това в държавите си, както и европейски дипломи. Това няма как да стане обаче без засилване на програмите на чужд (най-вече английски) език и улесняването на административните процеси за допускане на студенти извън ЕС до българското образование. Разбира се, пречки пред развитието на такива програми са както относително ниското качество на висшето образование като цяло, така и дефицитът на преподаватели, които могат да водят курсове на чужд език. Изброените пет проблема далеч не са изчерпателни за състоянието на висшето образование. Решаването дори на един или два от тях обаче е за предпочитане пред поредното обсъждане защо няма студенти (при това без да сме чели данните за демографските и миграционните процеси) и би помогнало значително за подобряването на качеството на образованието във вузовете.", "date": "2019.07.28", "title": "Пет проблема на висшето образование, по-важни от незаетите места"}
{"url": "https://www.dnevnik.bg/analizi/2019/07/28/3944093_komunizmut_se_obsujda_samo_na_dvora/", "text": "                         Колко време трябва да мине, за да влезе едно историческо време в музея? Защо например нито един регионален исторически музей у нас няма постоянна експозиция за \"най-новата история\", времето на комунизма? През 2016 г. при една случайна обиколка из историческите музеи на Свиленград и Бургас се замислих над тези въпроси. За да се обясни пълната липса на разказ за комунизма в историческите музеи у нас, най-често се говори за нуждата от \"по-голяма дистанция\" спрямо това време. Но причината може да е и съвсем друга. Предпазливият и радикалният разказ за комунизма са два различни подхода към човешкото. Един пример за новооткрития музей на жертвите на войната в Кабул показва това. ... \"Нашият музей е в новините\", пише във възторжен е-мейл Хялмар и ми праща няколко статии и линкове. Новооткритият музей за жертвите на войната в столицата на Афганистан, Кабул, е забележителен поне по две причини: - Той е създаден и открит, без жертвите на войната да са приключили и без никой да знае кога ще бъдат взети следващите. Тоест, без да има каквато и да било \"дистанция\" спрямо случилото се - Това е музей, роден от формите на театъра на потиснатите. Той е иницииран от група активисти, започнали своята работа по преработване на травмите от войната едва преди 10 години. И двете особености са радикални сами по себе си. Историческият музей като класическа институция се приема за форма на \"твърда памет\", оформила се около някакъв консенсус за миналото. Такъв в Афганистан няма. Кой носи вина за продължаващите кръвопролития и терор, започнали преди 40 години с комунистическото управление и съветската окупация и продължаващи до днес с атентатите на талибаните? Кой носи вината за два милиона жертви? Ако хората в Афганистан чакаха такъв консенсус, музей нямаше да има. Създадената през 2009 г. неправителствена организация AHRDO (Организация за човешки права и демокрация в Афганистан) се ражда като идея на хора, загубили много свои роднини и приятели през годините и запалени от философията на т. нар. \"Театър на потиснатите\" на бразилския драматург Аугусто Боал (1931-2009) и идеите на приложния театър – психодрамата, Форумтеатъра, Плейбек-театъра. Идеята на всички тези форми е да се даде възможност зрителите да участват и сами да предлагат и решават развитието на действието. Философията е в историческия разказ да влязат именно тези, които често нямат глас – жертвите. За Боал \"да се говори означава да се вземе властта\". Музеят, който тази пролет отвори врата в Кабул, е забележителен, защото събира опита и случилото се в десетки театрални ателиета в цялата страна от 2009 г. до днес. Тяхна цел е гласовете на убитите, унищожените, да бъдат съхранени, чути в един национален проект на скръбта, където на безкрайното страдание е отделено място. Театралните ателиета са посрещнати с голямо доверие от хора от най-различни групи в цялата страна. В резултат на споделянето се раждат така наречените \"memory boxes\" – над 300 \"кутии на паметта\" или стъклени витрини, в които са събрани лични вещи на хора, убити, изчезнали през годините. Тези витрини, заедно с фотографии и карти на над 19 документирани масови гроба в Афганистан – половината дело на комунистите, другата част на талибаните – са част от експонатите в Музея на войната, отворил врати в едно мазе в покрайнините на Кабул тази пролет. Последните вещи, влезли в музея, са от атентат, извършен преди 3 години - на 23 юли 2016 г. Хялмар Хорхе Айхорн е боливийско-германски театрален режисьор и активист, един от основателите на театралните ателиета и музея в Кабул. За него да се даде глас на пострадалите означава да се даде възможност на страната да признае преживените и продължаващи травми, за да може да продължи напред. Много често Хялмар сяда и пише за своите преживявания точно защото иначе няма да може да продължи напред. Именно театърът, смята той, както и Боал, е начинът да се чуе реалността. В едно от своите есета Боал пише за три основни социални проблема в Бразилия - просията, детската проституция и нечовешките условия в затворите. Проблемът при всеки от тях според него е, че те са станали толкова познати и чести, че човек не може да ги види или чуе. С други думи, възмущението от нечовешкото, което тези проблеми би трябвало да предизвикат, е притъпено тъкмо от това, че са добре познати. Именно това прави музеят в Кабул – кара хората в самата страна да не се примиряват с нечовешкото страдание. Радикалността в такъв подход е в това, че той не иска и не може да чака – защото знае, че сега е единственият момент, в който може да започне рефлексията и осъзнаването. Ако се върнем на българския случай с регионалните исторически музеи – интересен е например анализът, направен за Историческия музей в Монтана и публикуван на  сайта на музея  като концепция за развитие до 2023 г. Там например се отбелязва критично, че \"незаслужено се пренебрегват теми от близкото минало на местната общност, каквито са социалистическият период и постсоциалистическата действителност\", преобладава все още \"моноетничният разказ, господства концепцията за \"статичност на традицията\". Предлагат се нови подходи, \"разчитащи на въвличането на посетителите, сътворяване на наративи и преживявания\". Защо обаче това не се случва? Защо няма разказ, който да \"сътворява преживявания\", макар че в България идеите на Боал са добре познати, а привържениците на психодрамата и плейбектеатъра, както и на много други алтернативни театрални форми са вече значителна група? Достатъчно алтернативни и нови подходи можем да видим в областта на визуалните изкуства, танца, пърформанса. Но те остават встрани от историческия, музейния разказ. Или все още не могат да му влияят. Защо? През 2016 г., при една случайна обиколка из историческите музеи на Свиленград и Бургас се замислих над тези въпроси. Свиленград, с историята си на гранична зона до \"вражеска\" Турция по времето на социализма, недостъпна за редовния български гражданин, място, където са първите бягства и разстрели по границата след идването на комунизма, има общински исторически музей, където историята свършва с Втората световна война. Разказите за бягствата, убийствата, границата човек не ги научава в музея, а на пазара, при разговор с продавачите на зарзават. В Бургас регионалният исторически музей се помещава в бивша сграда на МВР, в чиито подземия са се водили разпити, но историческата сбирка не казва нищо за социализма. В подземията има колекция икони. Никъде не може да бъде прочетена историята на сградата. С младия екип на музея могат да се водят много интересни разговори за историята на Бургас от времето на социализма, но – отново - тези истории си ги разказваме в двора, няма ги в музея. Според уредника на музея \"е рано\" да има разказ в Музея за социализма, защото нещата са \"все още много субективни\". Даниела Колева, доцент в катедра \"История и теория на културата\" в Софийския университет и автор на много изследвания за социализма, равени с метода на \"устната история\", смята, че причините за липсата на регионални разкази не са свързани с т. нар. времева дистанция. \"Музеите като държавни институции трудно биха могли да провеждат собствена политика, различна от централната. За това би се искала значителна храброст, огромен авторитет и готовност за поемане на рискове. регионалните музеи са в още по-сложна ситуация, тъй като са в силовото поле на политиката на местно и регионално ниво. Не само развитието, а всекидневното функциониране на регионалните музеи зависи от местните власти и администрации с техните партизанщини и непотистки мрежи. Тук добавям и предприемачеството в областта на културното наследство, което си беше организиран бизнес и благодарение на което днес имаме новопостроени \"до зъбер и до керемида\" с европейско финансиране множество късноантични и средновековни крепости.  от регионалните музеи се очаква да бъдат нещо като \"витрина на идентичност\" за съответното място/регион. А кой (освен Димитровград) ще се наеме да се брандира през социализма, особено ако има по-екзотични символни активи, като напр. тракийски царе и съкровища, или поне по-консенсусни такива от националреволюционнния или етнографския диапазон.\" И все пак – критичият анализ на музея в Монтана показва, че вероятно има начало на рефлексия върху необяснимата предпазливост към този исторически период, който обхваща половината на 20-и век. \"Между другото, - пише в последния си е-мейл Хялмар - някои от кутиите на паметта се намират в Европа. Дали не искате да ги видите в България?\"", "date": "2019.07.28", "title": "\"Комунизмът се обсъжда само на двора\""}
{"url": "https://www.dnevnik.bg/politika/2019/07/28/3944051_trima_deputati_shte_sa_kandidati_na_bsp_za_kmetove/", "text": "Поне трима настоящи депутати ще са кандидати на БСП за кметове на големи градове. Николай Тишев влиза в надпреварата за Бургас, Станислав Владимиров – за Перник, а Тодор Байчев – за Карнобат. Техните кандидатури са издигнати от местните конференции и се очаква да бъдат утвърдени от Националния съвет на партията в началото на септември. В последния момент ще бъде избран кандидатът на БСП за кмет на София, тъй като градската конференция е насрочена за 14 септември. От партията вече дават знаци, че биха подкрепили омбудсмана Мая Манолова, ако тя обяви кандидатура – районни структури издигат номинацията й, зам.-председателят на БСП Кирил Добрев я определя като  най-подходящия кандидат , а макар и неофициално – от \"Позитано\" 20 казват, че няма да се месят на структурите при номинациите (още за коалиционната политика на БСП за местния вот четете  тук ). Досега се смяташе, че лидерът на БСП Корнелия Нинова не е склонна да подкрепи кандидатурата на Манолова. Последната пък твърди, че още не е решила дали ще влезе в надпреварата. В столичните райони БСП ще заложи на млади кандидати за кметове. За Дряново ще се бори Трифон Панчев, който е областен председател на младежкото обединение. БСП ще издигне за нов мандат успешните си кметове, обясниха от \"Позитано\" 20. Отново за подкрепата на избирателите например ще се бори кметът на Каварна Нина Ставрева. Целта на БСП е да увеличи поне с 50 на сто представителството си в местната власт. В момента левицата има 910 общински съветници, 30 общински кмета и подкрепя още толкова.", "date": "2019.07.28", "title": "Трима депутати от БСП ще са кандидати за кметове"}
{"url": "https://www.dnevnik.bg/sport/2019/07/28/3944120_kak_ogranicheniiata_za_plastmasa_v_es_shte_se_otraziat/", "text": "От няколко години изкуствените футболни терени придобиха голяма популярност и се наложиха в играта. На определени географски ширини, където поддръжката на естествените терени е трудна, се използват именно изкуствени. В много школи също прибягват до такива настилки, въпреки че понякога те са отричани. Според много специалисти изкуствените терени водят до повече контузии и по-голямо износване на ставите и сухожилията. Оказва се, че тези настилки крият и опасност за околната среда. В резултат на това Европейският съюз обмисля забрана за използване на пластмастовите микрогранули, които се използват в терените. Може ли обаче това да доведе до проблеми за някои футболни клубове. ЕС отдавна се бори за намаляване на използването на пластмаса, както и на вредните емисии. Според последното проучване микрогранулите, които се поставят в терена, за да уплътняват пространството между изкуствените стръкчета, както и да омекотяват, са изключително вредни. Те са толкова леки, че могат да бъдат издухани при по-силен вятър, а с това замърсяват въздуха. Вече се обсъжда пълната забрана за използвне на пластмасовите гранули от 2021 г. Това може да засегне най-вече малките клубове от аматьорските лиги, които най-често имат терени с изкуствена настилка. Аматьорският \"БВ Вефелингховен\" вече предприема мерки, като е поръчал 10 тона корк, с който да бъдат заменени пластмасовите гранули. Не всички обаче разсъждават по този начин. \"Всичко това ни учудва, защото ще струва около 1.2 милиона евро, за да подменим всички терени\", казва Щефан Ренер, който се грижи за няколко комплекса с изкуствени терени. \"Това би било удар и за много аматьорски клубове, които нямат големи средства. Те не могат да поддържат естествени терени, които се износват по-бързо и изкуствените са единственият удобен вариант\", добавя той.      Министърът на околната среда в Германия Свене Шулце заяви, че въвеждането на забрана все още не е сигурно, а министърът на вътрешните работи Хорст Зеехофер призова за преходен период от 6 години и поетапно въвеждане на забраната. Нови тенденции Фирмата Polytan е един от най-големите производители на изкуствени терени за футбол. Компанията би била пряко засегната, но говорителят ѝ също се включва в дискусията. \"Има известно количество вредни емиции, както и такива пластмаси, които вредят на околната среда, но в това изследване има прекалено много смущаващи факти\", казва Тобиас Мюлер пред \"Дойче Веле\". Според него авторите на доклада са използвали данни от по-стари проучвания и други европейски страни, които използват повече гранули от Германия. Голяма част от изкуствените терени използват около 12 кг гранули на квадратен метър, но тези от последното поколение само 1.7 килограма. \"Съответно това води и до по-малко изхвърлени в околната среда. Не се взима предвид също, че чистачи се грижат за изхвърлените гранули\". В началото гранулите са съствени от нарязани гуми или от чиста пластмаса, а в момента представляват смес от 70% коноп или тебешир и 30% синтетичен каучук. \"Черните гранули се използват само по искане на клиент и много рядко\", добавя Мюлер и уточнява, че компанията работи по разработване на органична алтернатива. Учените смятат, че изкуствените терени не водят и до толкова голям риск за здравето. Въпреки това забраната за пластмаса и органиченията в Европейския съюз вероятни ще ги засегнат, докато поетапно не бъдат заменени от екологично чисти материали.", "date": "2019.07.28", "title": "Как ограниченията за пластмаса в ЕС ще се отразят на футбола"}
{"url": "https://www.dnevnik.bg/sport/2019/07/28/3944123_amerikanec_e_purviiat_supernik_na_grigor_dimitrov_v/", "text": "Американецът Стив Джосън е съперникът на Григор Димитров в първия кръг на турнира в Лос Кабос. Българският тенисист ще участва в надпреварата в Мексико от веригата АТП 250, като подготовка за същинската част от сезона на твърди кортове. За седми път двамата ще се изправят един срещу друг, като дотук Димитров води в общия баланс с четири победи. Българинът е в серия от три поредни победи срещу Джонсън (Синсинати 2016, Пекин 2016 и Бризбейн 2017), като и трите успеха дойдоха на твърди кортове. Джонсън е 93-и в световната ранглиста, а най-доброто му класиране е 21-о място преди три години. През сезона Джонсън е с 10 победи и 17 поражения, като се срина в ранглистата след отпадане в Нюпорт. Американецът спечели титлата в турнира преди година, но преди две седмици отпадна още на старта от 188-ия в света Кристофър Юбанкс. Това доведе и до срив от 68-о до 93-о място в ранглистата. При победа в първи кръг Димитров може да срещне аржентинеца Гуидо Пея, който е втори поставен в схемата. В четвъртината на българина са още Кристиян Гарин и Хуан Игнасио Лондеро. В потока на Димитров попадат Михаил Кукушкин, Дамир Джумхур и Диего Шварцман,но те могат да го срещнат единствено на полуфинал. В турнира участва и представител на Топ 10 в ранглистата – Фабио Фонини. Надпреварата в Мексико е втората за Димитров на твърди кортове. Той започна с разочарование в Атланта, където отпадна още на старта след  срив срещу 405-ия в света Кевин Кинг . Българинът все още изчаква да узнае дали ще играе и в  двата турнира от сериите Мастърс  в Северна Америка – Монреал и Синсинати. Той се отказа от квалификации, но може да влезе в основната схема след отказване на част от поставените. Димитров ще участва и на US Open (26 август – 8 септември). В началото на следващата седмица Григор Димитров ще започне от 57-о място в  световната ранглиста . Той губи три позиции.", "date": "2019.07.28", "title": "Американец е първият съперник на Григор Димитров в Лос Кабос"}
{"url": "https://www.dnevnik.bg/evropa/2019/07/28/3941117_tri_meseca_razmisul_i_konsultaciia_-_kak_daniia_se/", "text": "Доскоро датчаните можеха да се развеждат като попълнят обикновен онлайн формуляр. Но според законодателен пакет,  влязъл в сила през април , двойките, решени да се разделят, трябва да изчакат три месеца и да преминат през консултация преди бракът им да бъде разтрогнат, пише \"Гардиън\". Проучване на вестник \"Политикен\" показа, че 68 от 98-те местни органи на властта в Дания предлагат терапия на двойките, преминаващи през трудности, на основание, че запазването на семействата спестява на общините пари за жилища и услуги. Инициативите, които в някои държави може да се сметнат за нежелана държавна намеса в личния живот на гражданите, бяха широко приветствани както от обществото, така и от политиците в Дания, като единствено малката партия Либерален алианс ги разкритикува като прекомерни. Страната от дълго време защитава семейните права, но отчете 15 хил. развода през 2018 г., равняващи се на почти половината бракове през същата година. \"Става въпрос за намаляване на човешката и финансовата цена на развода\", коментира Герт Мартин Халд, психолог и доцент в Университета в Копенхаген, помогнал за разработването на курса за консултации, който сега е задължителен за всички двойки с деца под 18 години преди разводът им да бъде завършен. \"Това е добро както за отделната двойка, така и за общината – превенцията винаги е по-добра от лечението\", смята Йете Хайслунд, ръководител на отдела по здравни грижи в община в Западна Дания, една от първите, експериментиращи с терапията за двойки. Целта на тримесечния изчаквателен период и курса за \"сътрудничество след развод\", изкарван онлайн или чрез приложение, е да облекчи процеса за двойките и децата като им помогне да подобрят комуникацията помежду си и да избегнат рискове. Родителите могат да приспособят курса за себе си от 17 половин часови модули, предлагащи конкретни решения за потенциални конфликтни области по време на процеса на развода, включително как да организират празненства за рождени дни или как да говорят на бившия си партньор, когато са ядосани. Курсът е бил изпробван върху 2500 доброволци преди да започне официално. По думите на Халд в 13 от 15 случая той е имал от умерен до силен положителен ефект върху психичното здраве и е довел до по-малко отсъствия от работа. След 12 месеца двойките са общували помежду си сякаш не са разведени. Един от участниците в курса в пробната му фаза разказва, че \"очевидно той няма да възстанови един разрушен брак. Но помага да се решат някои доста важни въпроси, когато е възможно да не мислите много ясно\". Според експерти по семейните връзки курсът е стъпка в правилната посока, но няма да проработи за всички двойки. Трине Шелдемус, зам.-председател на асоциация за семейна помощ, е на мнение, че той няма да помогне на двойки, в които има много сериозен конфликт или които разполагат с много малко средства. Те ще се нуждаят от нещо повече от онлайн курс – от лична, индивидуална консултация. Като цяло според нея новите правила за развода са \"голямо подобрение. Преди системата бе фокусирана повече върху правата на родителите, отколкото върху тези на децата\". По думите й забрана за твърди споразумения за попечителство за първите три месеца, имаща за цел да гарантира, че в разгара на развода няма да се взимат никакви решения, може да създаде проблеми. \"За децата това просто значи, че са приклещени насред конфликта за дълго време. Това значи, че родителите са принудени да останат заедно и не могат да кандидатстват за ново жилище, например, защото не знаят от какво ще се нуждаят. И значи, че не могат да отговорят на първия въпрос на децата – къде ще живея?\" Тя е на мнение, че всяка консултация е положителна, но качеството на програмите варира и някои двойки може да не са толкова отворени, когато консултацията се предоставя от местните власти, вместо независимо. Общините настояват, че програмите им работят. В Ринкьбоинг-Скерн, една от първите, предложили безплатна терапия за двойки през 2011 г., градският съвет казва, че разводите са намалели със 17% и миналата година 92 местни двойки са поискали консултации – най-високият брой за година досега. Всички двойки с деца под 18 години имат право на пет безплатни сесии. Стин Крус, от датския Център за семейно развитие, коментира, че е \"разумно\" местните власти да \"поемат част от отговорността във връзките и семейния живот\". Икономическата цена на развода, и за семействата, и за държавата под формата на нови домове и училища и здравни и социални услуги, може да бъде огромна.", "date": "2019.07.28", "title": "Три месеца размисъл и консултация - как Дания се грижи за двойките пред развод"}
{"url": "https://www.dnevnik.bg/hrana_i_napitki/2019/07/28/3936710_garnirana_pita_surf_turf/", "text": "                         Направете тесто като за хляб от всички съставки и го размесете добре. Разделете на 6 еднакви топки и ги оставете да втасват. Оформете пити с диаметър 15 см и дебелина 3-5 мм. Опечете ги на 250 ̊C до готовност. Преди да аранжирате, ги запържете в масло. Сотирайте всички продукти за късчетата в тиган с масло. Сгответе аспержите на плоча или тиган, овкусете със щипка сол и захар. Пригответе сос \"Холандез\". За тази цел гответе жълтъците с разтопеното масло в термомикс и овкусете с лимоновия сок, солта и пипера. Аранжиране: Върху питата подредете късчета месо, скариди и аспержи. Залейте с \"Холандез\" и декорирайте с руколата. 500 г брашно 20 гр. мая 220 мл вода 40 мл студено пресован зехтин 3 гр. захар 1 гр. сол 60 гр. телешко филе, нарязано на ивици 60 гр. говеждо филе, нарязано на ивици 120 гр. опашки от скариди – изчистени сол и пипер жълтък – 4 бр. масло – 320 гр. лимонов сок – 30 мл сол и пипер 16 зелени аспержи 80 гр. рукола, овкусена с лимонов сок и зехтин", "date": "2019.07.28", "title": "Гарнирана пита \"Surf & turf\""}
{"url": "https://www.dnevnik.bg/sviat/2019/07/28/3943687_antimonopolnite_razsledvaniia_na_sasht_sreshtu_kogo_i/", "text": "Американското правосъдно министерство обяви тази седмица, че  ще разследва дали  големите технологични компании нарушават правилата за конкуренцията. Съобщението на институцията гласеше, че ще се провери \"дали и как\" онлайн платформи за \"търсене, социални мрежи и някои търговски услуги\" задушават конкуренцията и вредят на потребителите. Министерството се надява да получи \"информация от обществеността, включително и от служители в отрасъла, които са осведомени за конкуренцията между мрежовите ресурси\", и е готово да заведе съдебни искове спрямо компании, които бъдат уличени в нарушения. Конкретни компании не се споменаваха, но източници на агенция \"Ройтерс\" сочат към търсачката \"Гугъл\", социалната мрежа \"Фейсбук\", онлайн търговската платформа \"Амазон\" и технологичната \"Епъл\". Ето кои са проблемните практики на всяка от тях. \"Гугъл\" Въпросът е дали компанията фаворизира линковете към собствените си продукти в  резултатите от търсенията . Източник на агенцията твърди, че проверката ще засегне всички бизнеси на \"Гугъл\", включително рекламния и мобилната ѝ платформа  \"Андроид\". Европейските антитръстови регулации глобиха компанията с  5 млрд. долара през 2018  г. и ѝ наредиха да спре да използва \"Андроид\", за да пречи на конкурентите си. Според ЕС \"Гугъл\" незаконно е принуждавала производителите на мобилни устройства да инсталират по подразбиране на тях нейни приложения. \"Фейсбук\" Социалната мрежа има 2.4 млрд. потребители – около една от населението на света, и това е един от аргументите на критиците ѝ, че тя  всъщност е монопол . През 2012 г. тя купи конкурента си \"Инстаграм\", а две години по-късно – \"Уотсап\". Призивите тя да бъде  раздробена стават все по-чести . \"Амазон\" Половината от онлайн пазаруването в САЩ минава през \"Амазон\". Компанията е критикувана, че има големи преимущества пред  другите търговци  в собствената си платформа. Те трябва да си плащат за реклами, за да се конкурират с продуктите на самата \"Амазон\". Миналата седмица компанията се споразумя с  германските власти  да промени условията си за работа с други търговци след оплаквания за нелоялна конкуренция; практиките ѝ са разследвани и на ниво ЕС. Финансовият министър на САЩ  Стивън Мнучин  коментира пред Си Ен Би Си, че \"няма спор\", че \"Амазон\" ограничава конкуренцията и вреди на американските търговци. \"Епъл\" Миналия месец развойчиците на приложения Доналд Камерън и Illinois Pure Sweat Basketball се оплакаха пред съда от политиката на компанията да позволява приложение да се свалят само от официалния ѝ магазин App Store.\"Епъл\" задължава създателите на приложения да им слагат цени, завършващи на 0.99 долара и взима 30% комисионна от продажбите.", "date": "2019.07.28", "title": "Антимонополните разследвания на САЩ: срещу кого и за какво"}
{"url": "https://www.dnevnik.bg/sport/2019/07/28/3943852_ot_nenujni_telefoni_ot_olimpiiskata_slava_kak_se/", "text": "Как се правят медалите за олимпийските игри? Ако сте си задавали този въпрос, организаторите на летните игри в Токио 2020 дават отговора. Те представиха видео, което показва пътя на производството - от разглобяването на стари телефони на части до последните щрихи в изработването на лентите. Всичките близо 5000 медала за игрите догодина са създадени благодарение на даренията японци, които предали свои мобилни телефони и други малки електронни устройства.", "date": "2019.07.28", "title": "От ненужни телефони до олимпийската слава: как се правят медалите за Токио 2020"}
{"url": "https://www.dnevnik.bg/bulgaria/2019/07/28/3944145_kratki_novini_svlachishte_zatrudniava_dvijenieto_v/", "text": "                         . Свлачище затрудни движението в Кресненското дефиле Свлачище затрудни движението по главен път Е-79 в Кресненското дефиле от 23 часа в събота до 11 часа в неделя. То се образува след проливен дъжд и затвори шосето откъм входа на село Крупник. Движението в района се извършваше двупосочно в една лента, а следобяд вече беше нормално. Утре след 17 ч. продажбата на електронни винетки ще е затруднена  Между 17 ч. и 23 ч. в понеделник, 29 юли 2019 г., са планирани дейности по внедряване на актуализации на електронната система за събиране на пътни такси на база време и на база изминато разстояние. Възможно е да възникнат частични забавяния и прекъсвания, които биха могли да затруднят продажбите на електронни винетки. Планираното внедряване на софтуерните актуализации е част от подготовката за въвеждане в експлоатация на тол системата. 17-годишен загина при опит за селфи в Приморско 17-годишен младеж загина около полунощ в събота при опит да си направи селфи от изоставена висока сграда край ММЦ \"Приморско\". Заедно със своя връстник той се качил на шестия етаж на строежа, но залитнал и паднал в асансьорна шахта. Загинал е на място, предаде Би Ти Ви. Момчето е от София и било в Приморско на почивка.", "date": "2019.07.28", "title": "Кратки новини: Утре след 17 ч. продажбата на електронни винетки ще е затруднена"}
{"url": "https://www.dnevnik.bg/sport/2019/07/28/3944143_uchastnik_na_svetovnoto_purvenstvo_po_pluvane_e/", "text": "Чуждестранен плувец е бил арестуван в Куанджу по обвинения за сексуално насилие, съобщи корейската агенция \"Йонхап\", цитирайки местната полиция.", "date": "2019.07.28", "title": "Участник на световното първенство по плуване е арестуван за сексуално насилие"}
{"url": "https://www.dnevnik.bg/sviat/2019/07/28/3944150_trump_obmislia_da_obiavi_antifashistka_organizaciia_za/", "text": "Президентът на САЩ Доналд Тръмп заяви, че обмисля да обяви крайнолявата антифашистка група \"Антифа\" и бандата МС-13 за терористични организации, предадоха ДПА и ТАСС, предаде БТА. \"Обмислям да обявим Антифа, страхливите Радикални Леви Откачалки, които се разхождат и удрят хора (но само такива, които не могат да се бият) по главите с бейзболни бухалки (заедно с МС-13 и други)\", съобщи Тръмп вчера в Туитър. \"Това ще улесни полицията да си върши работата\", добави президентът. Тръмп неведнъж е критикувал крайнолявата група, като неотдавна определи членовете й като \"болни, лоши хора\" на предизборна среща в Северна Каролина. В средата на този месец републиканските сенатори Тед Круз и Бил Касиди внесоха резолюция, призоваваща за определянето на Антифа като терористка организация. Според тях членовете на движението са \"терористи, склонни към насилие маскирани побойници, които \"се борят против фашизма\" с истински фашизъм\". В резолюцията на Круз и Касиди се припомня за нападението срещу консервативния журналист Анди Нго по време на протест в Портланд, където се стигна до сблъсъци между леви и десни протестиращи. В САЩ движението \"Антифа\", съкратено от антифашист, е събирателно название на всички антифашисти, отбелязва ТАСС. Бандата МС-13, или \"Мара Салватруча\", е създадена през 80-те години в Лос Анджелис от бежанци от Централна Америка. Смята се, че днес има хиляди членове, припомня Асошиейтед прес.", "date": "2019.07.28", "title": "Тръмп обмисля да обяви антифашистка организация за терористична"}
{"url": "https://www.dnevnik.bg/sviat/2019/07/28/3943819_nai-masovite_ubiici_v_jivotinskoto_carstvo_ne_hapiat/", "text": "Всяка година хората убиват средно 475 хил. себеподобни. Има обаче и същества, по-опасни за човешкия род от неговите собствени представители. Това са комарите. А те не подбират жертвите си случайно, независимо дали ухапването им ще е смъртосно или не,  разказва  испанският \"Ел паис\". Над 3000 вида комари по света са отговорни за 725 хил. смъртни случая всяка година (за сравнение змиите убиват около 50 хил. души, кучетата - около 25 хил. на година, акулите и вълците - по-малко от 10 души). Вероятно някои хора се питат защо комарите избират тях, за да ги ухаят, а не други. Има актуални научни изследвания, които могат да обяснят това. Проблемът може да се обобщи с няколко думи: \"химическата среда на въздуха, който ни заобикаля\", пише \"Ел паис\". Комарите намират жертвите си по следите от въглероден диоксид във въздуха. При всяко издишване на човек въглеродният диоксид не се смесва незабавно с въздуха, а остава във вид на изпарения, \"които комарите следват, както плъховете следвали флейтиста от Хамелн\", пише изданието, имайки предвид ловеца на плъхове, наед от саксонския град Хамелн според известна приказка. Начинът комарите да следват дирята е чрез по-големите концентрации на въглероден диоксид във въздуха, отколкото обичайно има във въздуха - тя им позволява да откриват цели на 50 метра разстояние. \"Защо точно аз\" След като издирят хора, въпросът става по-личен - защо един комар ще избере конкретен човек от група жертви? Факторите варират при различните хора - от температурата на кожата до присъствието на водни изпарения или цвета на дрехите. Разпространена сред учените идея обаче е, че ги ориентира основно химичната среда, произвеждана от колониите микроби в кожата. Според  публикация  в научното списание PLOS ONE от 2011 г. колкото по-разнообразна е химичната среда, толкова по-малко вероятно е комарът да избере даден организъм като \"плячка\". Става въпрос за тънки разлики в среда с над 300 променящи се (в зависимост от генетиката и обкръжението) химични съединения, свързани с начина, по който бактериите превръщат секрецията на потните жлези във в летливи вещества, които биват улавяни от обонятелната система в антените на комарите. Този фактор трудно може да се контролира - остава изборът на цвета на дрехи, например на жълто вместо черно като средство срещу комарите, пише авторът на статията. Досадният звук, който издават приближаващите се комари, пък далеч не цели да предупреди жертвата, а да извести други комари за присъствието си. Още в средата на миналия век изследвания американският доктор Луис Рот, изучаващ жълтата треска по поръчка на армията на САЩ, установява, че свистенето на полета (звук на по-високи честоти от мъжкия) привлича мъжките на рояци, като магнит, и провокира у тях желание за съвкупление.", "date": "2019.07.28", "title": "Най-масовите убийци в животинското царство не хапят случайни хора"}
{"url": "https://www.dnevnik.bg/sport/2019/07/28/3944075_fotogaleriia_pernik_praznuva_100-godishninata_na_minyor/", "text": "В събота феновете на \"Миньор\" (Перник) отбелязаха 100-годишнината на футболния клуб.", "date": "2019.07.28", "title": "Фотогалерия: Перник празнува 100-годишнината на \"Миньор\""}
{"url": "https://www.dnevnik.bg/bulgaria/2019/07/28/3944152_prihodnata_agenciia_veche_dava_informaciia_za/", "text": "Националната агенция по приходите обяви телефонни номера, на които може да се получи информация за изтекли лични данни след хакерската атака, предаде БГНЕС, цитирана от БНР. Те са насочени предимно към българите в чужбина, които не могат да ползват  пусната по-рано през седмицата възможност за справка  със SMS. Номерът е (+359/2) 9859 6801. При изтекли лични данни на над 4 млн. живи българи  от НАП все още твърдят , че едва за 189 има излязла опасно много информация. Останалите не били застрашени от нищо. Не се налагало да се вземат и специални мерки - смяна на лична карта, пароли на електронни пощи и други. От НАП качиха на сайта си и о тговори на някои от най-сериозните притеснения за хората  от възможни измами. Експерти обаче все пък съветват  да се предприемат известни мерки .", "date": "2019.07.28", "title": "Приходната агенция вече дава информация за изтеклите лични данни и по телефона"}
{"url": "https://www.dnevnik.bg/biznes/2019/07/28/3944153_durjavata_po_25_mln_lv_na_den_za_obshtestveni_poruchki/", "text": "Рекордните над 25 млн. лева дневно дава държавата за обществени поръчки от началото на годината до 27 юли, показа  справка на БНТ  в Агенцията по обществените поръчки. В същото време се запазва тенденцията половината от всички жалби срещу процедури на държавната и местната власт да бъдат основателни. Друга една четвърт от поръчките се оказват незаконни в последствие. През 2019 г. държавната и местната власт са сключили над 11 300 договора на обща стойност 5.12 млрд. лева. В последните пет години не са давани толкова много средства. От началото на годината до 27 юли са обявени общо 6601 поръчки като 1/6 от тях се финансират с европейски средства. Най-много пари тази година държавата отделя за строителство, следват доставките и услугите. Възложителите с най-много поръчки са общините. От началото на годината обжалваните обществени поръчки в Комисията за защита на конкуренцията са 624. От тях решение има в 452 случая. Близо 40% от процедурите са върнати за преразглеждане от възложителите, останалите жалби са се оказали неоснователни. И докато антимонополната комисия проверява обществените поръчки предварително и при сключване на договори, последващ контрол извърша Агенцията за държавната финансова инспекция. За първите две тримесечия на годината се е оказало, че поръчки на обща стойност 25 700 000 лева са незаконни. Това са 1/4 от сключените и изпълнени вече договори. В част от случаите проверките се извършват много след приключване на процедурите и не може да бъдат наложени наказания. Законът за обществените поръчки въвежда изискване след 1 ноември 2019 г. всички обществени поръчки да бъдат възлагани чрез електронни средства посредством използване на централизирана електронна платформа. Към тази дата обаче  се очаква част от модулите на регистъра да са готови . ", "date": "2019.07.28", "title": "Държавата плаща по 25 млн. лв на ден за обществени поръчки от началото на годината"}
{"url": "https://www.dnevnik.bg/bulgaria/2019/07/28/3944154_bsp_pak_obvurza_rezultatite_ot_mestnite_izbori_s/", "text": "БСП отново обвърза резултатите на местните избори с оставката на третия кабинет на Бойко Борисов. \"Ако местните избори бъдат успешни за БСП, считам, че е съвсем нормално след това да има и предсрочни парламентарни избори. От една страна управляващата коалиция се клати – виждаме, че те вече е почти нямат коалиционен партньор. Второ, българските граждани вече виждат и желаят промяната, която първо да започне от местната власт и след това да премине и на централно ниво\", каза зам.-председателят на парламентарната група на \"БСП за България\" Драгомир Стойнев пред БНР. Обвързването на резултатите от европейските избори с предсрочен парламентарен вот бе отчетено като грешка от социалисти. На въпрос дали БСП ще подкрепи Мая Манолова за кандидат за кмет на София Драгомир Стойнев каза: \"Ние сме готови да подкрепим силни граждански фигури, които да имат нужните качества и способности. Те в никакъв случай не трябва да бъдат затваряни само в рамките на една политическа партия или на конкретна коалиционна формула\". Единствената забрана е да коалиции с ГЕРБ. Засега е известно, че трима депутати от БСП ще са кандидати за кметове.", "date": "2019.07.28", "title": "БСП пак обвърза резултатите от местните избори с оставката на правителството"}
{"url": "https://www.dnevnik.bg/citat_na_deniia/2019/07/28/3944156_citat_na_denia_manolova_se_e_utepala_za_kmet_na_sofiia/", "text": "                         Това заяви зам.-председателят на БСП Стефан Данаилов пред Би Ти Ви днес, след като другият заместник на Корнелия Нинова - Кирил Добрев, каза, че Манолова е най-подходящият кандидат. В последния момент ще бъде избран кандидатът на БСП за кмет на София, тъй като градската конференция е насрочена за 14 септември. От партията вече дават знаци, че биха подкрепили омбудсмана Мая Манолова, ако тя обяви кандидатура – районни структури издигат номинацията й, зам.-председателят на БСП Кирил Добрев я определя като  най-подходящия кандидат , а макар и неофициално – от \"Позитано\" 20 казват, че няма да се месят на структурите при номинациите (още за коалиционната политика на БСП за местния вот четете  тук ). Досега се смяташе, че лидерът на БСП Корнелия Нинова не е склонна да подкрепи кандидатурата на Манолова. Последната пък твърди, че още не е решила дали ще влезе в надпреварата. Данаилов не скри, че му е харесала  речта на Корнелия Нинова  на събора на Бузлуджа. \"Интелигентно говори, не се помпа\", допълва той. Стефан Данаилов посочи, че често си говори с лидера на БСП. Атаките срещу Нинова той обобщи с думите: \"ще плюят, ще плюят - и ще мине\".", "date": "2019.07.28", "title": "Цитат на деня: Манолова се е утепала за кмет на София"}
{"url": "https://www.dnevnik.bg/skorost/2019/07/28/3944168_pri_katastrofi_za_polovin_den_zaginaha_petima_dushi/", "text": "Осем души, сред които дете и тийнейджър, загинаха при катастрофи в неделния. Черната серия започна на столичния булевард \"Сливница\" около 4 часа сутринта, където мъж на 29 години се удря с колата си в стълб и загива на място. Около 6.20 ч. в района на Владая 21-годишен перничанин загубил контрол над автомобила си, паднал е в дере до пътя и също е починал. Тежка катастрофа блокира пътя Варна - Бургас в района на село Горица днес сутринта. По информация на полицията жена и дете са загинали на място след челен удар на лека кола с чуждестранна регистрация и камион. Мъж, тежко ранен при катастрофата, е починал в болница. Тежка катастрофа между микробус и лек автомобил, станала на пътя Пазарджик - Пловдив в района на моста над р. Луда Яна, причини смъртта на 16-годишно момче, а жена е ранена тежко. Колата навлязла в лентата на буса, ударила го, той се обърнал и пострадали возещите се в него. Следобед на пътя Драгоман-Калотина става катастрофа с участието на ТИР и три автомобила. На място загива водачът на една от колите. По-късно в болница умира и неговата спътничка. Според статистиката на МВР 96% от катастрофите стават след грешка на водача. За 2018 г. при 6684 тежки пътни произшествия по пътищата на страната загиналите са 611 души, а близо 8500 са били ранени.", "date": "2019.07.28", "title": "При катастрофи за ден загинаха осем души, сред които и дете (обновена в 19.45)"}
{"url": "https://www.dnevnik.bg/sport/2019/07/28/3944144_futbolisti_ot_visshata_liga_sa_dali_polojitelni_probi/", "text": "Единадесет футболисти от Висшата лига са дали положителни проби за забранени вещества по време на миналите сезони в английския шампионат. Това съобщава вестник \"Мирър\" в неделното си издание. Според таблоида 16 проби са показали, че играчи са приемали амфетамини, морфин или други забранени субстанции. Осем от тестовете са проведени през миналия сезон - 2018-19. Други шест през 2017-18, а останалите два са отпреди три сезона - 2016-17. Според \"Мирър\" едно от веществата е кортикостероид, като се твърди за триамцинолон. Веществото беше използвано от  колоездача сър Брадли Уигинс  през 2011 г. Играчите във Висшата лига са тествани от Антидопинговата агенция на Великобритания (UKAD). Те обаче са получили позволение да продължат да играят, след като от Футболната асоциация са приели медицинските причини за основателни. Според докладите футболистите са взимали тези субстанции с терапевтични цели. Затова няма и наказания. Не се споменават имената на играчите, нито отборите, за които играят. Амфетамините могат да се използват като стимуланти, докато морфинът може да повиши работоспособността, защото увеличава прага на болката и издръжливостта на футболистите. Риталинът, който също е използван от замесените, подпомага концентрацията, но може също да подобри силата при професионалните спортисти.", "date": "2019.07.28", "title": "Футболисти от Висшата лига са дали положителни проби за допинг"}
{"url": "https://www.dnevnik.bg/sviat/2019/07/28/3943822_afrika_e_budeshteto_na_izkustveniia_intelekt/", "text": "Машинното самообучение е в разцвета си - технологията сe прилага към предизвикателства като сигурност в прехраната или здравеопазването - и изследванията в Африка ще имат особено важна роля. Това разказва  публикация  в онлайн изданието на MIT Technology Review, списание на Масачузетския технологичен институт, едно от най-престижните в света учебни заведения. Текстът разказва за трудностите, които младите изследователи имат в динамични сектори като изследванията на изкуствения интелект. Често срещаните визови проблеми например означават, че африканските учени трудно достигат до някои от най-големите събития, свързани с изкуствения интелект, в САЩ или Канада. \"Независимо от всички трудности общността за машинното самообучение процъфтява в последните няколко години\", продължава публикацията. Например през 2013 г. семинарът Data Science Africa започва за обмен на ресурси и идеи, а четири години по-късно друга група - Deep Learning Indaba - започва да действа в 27 от 54 държави на континента. Търсенето е голямо - университетски курсове и други образователни програми, свързани с машинното самообучение, често се появяват в последните години. Резултатът от всичко това не закъснява. През 2013 г. изследователското поделение на Ай Би Ем откри първия си офис в Найроби и още един - в Йоханесбург. Миналата година \"Гугъл\" отвори нова изследователска лаборатория по въпросите на изкуствения интелект в Акра, столицата на Гана, а догодина една от големите конференции в областта на изкуствения интелект ще е в Адис Абеба, столицата на Етиопия. \"Отвъд балона\" Това е положителна промяна в \"балона\" на изследванията на изкуствен интелект, иначе съсредоточен в Силициевата долина или технологичния хъб Чжонгуанцун край Пекин. Мисията на големите корпорации, открили центрове в Африка, е да разберат как с изкуствен интелект могат да направят здравеопазването по-достъпно, финансовите услуги - по-приобщаващи, сигурността в изхранването - по-голяма, правителствените операции - по-ефикасни. Този списък е на дневен ред и в други лаборатории, но трудният контекст вдига летвата на предизвикателствата още по-високо. Това \"ни дава възможност да изследваме проблеми, които други изследователи на други места не биха могли да изследват\", казва Мустафа Сисе, директор на подразделението за изкуствен интелект на \"Гугъл\" в Гана. Това поделение работи с фермери в провинцията на Танзания, за да решава проблеми, свързани с болести по реколтата и възможност за ранна намеса при разпространението им - с предупреждения чрез мобилните телефони, без нужда от връзка с интернет. Проблем в някои държави се оказват въпроси, свързани с предоставянето на данни за болните от рак на правителството - процес, който може да отнеме четири години, се извършва за до две в САЩ. Модел на машинното самообучение, разработен от екипа в Йоханесбург, успява да автоматизира процеса, досега извършван чрез формуляри в свободен текст, но разчитащ на лекарска експертна преценка за 42 различни вида рак. \"Технологията е само половината от уравненито\", казва Чарити Уаюа, която оглавява едно от позразеленията на Ай Би Ем. \"Другата половина е способността за разбиране на проблемите, които виждаме, и способността да се определят обективно по начин, с който науката може да се справи.\" Въпросът кой ще използва данните и как той ще бъде ангажиран с достиженията на лабораториите е по-сложен. Докато той се решава, \"Гугъл\" в Гана работи по подобряване на разбирателството между хората в друг аспект - като опитва да изследва разбирането от машини на близо 2000 езика, говорени в Африка, \"най-разнообразното в езиково отношение място на света\". И двамата основни събеседници за материала на списанието, Сисе и Уаюа, напускат Африка, за да получат висше образование, но се връщат. (Сисе например работи във \"Фейсбук\" в Европа, в очакване на добра възможност да се върне). И двамата работят, за да ангажират младите (по-голямата част от населението на Африка), особено талантливите от тях, с възможности в сектора. В магистратурата, в която преподава Сисе ( Африканска магистърска програма за машинно самообучение ), той обяснява на студентите, че ще са лидерите в областта само след пет години. \"Бъдещето на машинното самобучение е в Африка, независимо знаят ли го хората или не.\"", "date": "2019.07.28", "title": "Африка е бъдещето на изкуствения интелект"}
{"url": "https://www.dnevnik.bg/bulgaria/2019/07/28/3944175_za_gerb_vtoro_veto_vurhu_iztrebitelite_e_proiava_na/", "text": "Ако президентът Румен Радев наложи вето и върху актуализацията на бюджета заради сделката с изтребителите F-16, това ще бъде проява на лош политически вкус. Това обяви председателят на парламентарната група на ГЕРБ Даниела Дариткова пред БНР днес. В петък лидерът на БСП Корнелия Нинова обяви, че е логично президентът да наложи вето и на законовите промени, с които се актуализира държавният бюджет за тази година, за да се платят изтребителите F-16. Това стана часове след като парламентът отхвърли ветото, което държавният глава наложи върху международните договори за покупката на осемте бойни самолета. Ако държавният глава върне за преразглеждане и тези текстове, парламентът най-вероятно ще трябва да се събере извънредно през август. Според условията на договора, ако предвидените по него 1.256 млрд. долара не бъдат преведени до 5 септември, офертата вече няма да е валидна.", "date": "2019.07.28", "title": "За ГЕРБ второ вето върху изтребителите е проява на лош вкус"}
{"url": "https://www.dnevnik.bg/sviat/2019/07/28/3944172_talibanite_obvurzaha_nachaloto_na_pregovorite_s/", "text": "Талибаните заявиха днес, че няма да водят преки преговори с афганистанското правителство, и отхвърлиха изявление на министър, че среща за такива преговори е планирана в рамките на следващите две седмици, предаде \"Ройтерс\", като се позова на висш талибански представител, предаде БТА. Вътрешноафганистански преговори ще започнат само ако бъде обявено изтегляне на чуждестранните сили, заяви Сухаил Шахин, говорител на политическото бюро на талибаните в Катар. Вчера афганистанският министър по въпросите на мира Абдул Салам Рахими каза, че правителството ще бъде представлявано от 15-членна делегация на преки преговори с талибаните \"в предстоящите две седмици\". Говорителят на талибаните Забихула Муджахид каза, цитиран от Асошиейтед прес, че няма договореност за такава среща и тя не е съгласувана с талибаните. Муджахид отбеляза, че бунтовниците ще бъдат готови за вътрешноафганистански преговори, щом постигнат споразумение със САЩ, но правителствените представители ще трябва да участват в лично качество. Американският специален представител за Афганистан Залмай Халилзад, който в момента се намира в Кабул, изглежда, споделя тази позиция. Нов кръг вътрешноафганистански преговори ще има, след като сключим договорености помежду си, написа той в туитър. Халилзад посочи, че преговорите ще включват талибаните и \"ефективен национален преговорен екип с широко представителство, включващ висши правителствени фигури, ключови представители на политическите партии, представители на гражданското общество и на жените\". След двукратно отлагане в Афганистан днес започва кампанията за президентските избори на 28 септември. Тя ще продължи до 25 септември, след което избирателите ще има два дни за размисъл, предаде ДПА. За висшия пост ще се борят 18 кандидати, включително действащият държавен глава Ашраф Гани, ръководителят на правителството Абдула Абдула и бившият председател на Съвета за национална сигурност Ханиф Атмар. Президентът Гани се кандидатира за втори мандат с обещания да сложи край на 18-годишната война. Той обаче е до голяма степен изтласкан встрани през последната година, тъй като САЩ преговарят пряко с талибаните. Целта на двете страни е постигането на споразумение за изтегляне на американските войски в замяна на гаранции, че Афганистан няма да бъде платформа за подготвяне на терористични атаки по света. Талибаните, които на практика контролират около половината страна, продължават да извършват ежедневни нападения срещу афганистанските сили за сигурност, отбелязва АП. В Афганистан има около 20 000 чуждестранни военни (повечето от тях - американци), участващи в командваната от САЩ мисия на НАТО за обучение, съдействие и консултиране на афганистанските сили. Някои американски сили извършват антитерористични операции.", "date": "2019.07.28", "title": "Талибаните обвързаха началото на преговорите с изтеглянето на чуждестранните войски от Афганистан"}
{"url": "https://www.dnevnik.bg/sport/2019/07/28/3944127_snimka_na_denia_mik_shumaher_zad_volana_na_shampionski/", "text": "Мик Шумахер отново седна зад волана на  . Синът на седемкратния световен шампион Михаел Шумахер направи обиколка на пистата \"Хокенхайм\" преди Гран при на Германия с F2004 - болидът, донесъл последната титла на легедарния германец. 20-годишният Шумахер е   и се състезава във Формула 2.", "date": "2019.07.28", "title": "Снимка на деня: Мик Шумахер зад волана на шампионски болид на \"Ферари\""}
{"url": "https://www.dnevnik.bg/sviat/2019/07/28/3944174_arestuvanite_na_mitinga_na_opoziciiata_v_moskva_sa/", "text": "Руската полиция е арестувала 1373 души, излезли вчера на демонстрация в Москва с искане за свободни избори. Това са данни на неправителствената организация \"ОВД-Инфо\", според която това е най-големият брой арести от протестното движение през 2012 г. срещу завръщането в Кремъл на Владимир Путин, предаде \"Франс прес\", цитирана от БТА. По официални данни на полицията в Москва в демонстрацията са участвали около 3500 души, от които около 700 професионални журналисти и блогъри. Тя съобщи вчера за 1074 ареста за различни провинения. Опозицията протестира срещу недопускането на независими кандидати до местните избори на 8 септември, които се очертава да бъдат трудни за подкрепящите властта кандидати в контекста на социално недоволство. Журналисти от АФП съобщават за извършени насилствено арести и за много демонстранти с травми по главата. \"Задържанията, непропорционалната употреба на сила срещу мирни демонстранти... са посегателство срещу основните свободи на изразяване, сдружаване и събиране\", заяви говорителка на върховния представител на ЕС за външната политика и сигурността Федерика Могерини. Междувременно руският опозиционер Алексей Навални беше приет в болница с остра алергична реакция, каза неговата говорителка Кира Ярмиш, цитирана от \"Асошиейтед прес\". Навални, който бе лишен от свобода за 30 дни заради призив за участие във вчерашния неразрешен от властите протест, е бил откаран от ареста в болница тази сутрин. Навални, който никога не е имал алергии според говорителката, е със сериозни подутини на лицето и обрив по кожата. Опозиционерът бе инициатор на вчерашния протест.", "date": "2019.07.28", "title": "Арестуваните опозиционери в Москва са близо 1400, Навални влезе в болница"}
{"url": "https://www.dnevnik.bg/sviat/2019/07/28/3944193_ruskiiat_boen_flot_moje_da_otblusne_napadenie_ot_koito/", "text": "Руският боен флот може да отблъсне нападение от който и да е агресор, заяви върховният главнокомандващ и президент на страната Владимир Путин днес, цитиран от ТАСС. Той посети честването на Деня на военноморските сили на Русия и прие парада по случая. В честването участваха над 4000 военни, 43 кораба и подводниците \"Кронщад\" и \"Смоленск\". За първи път за парада в Санкт Петербург дойдоха военни кораби от Китай и Индия. Придружаван от министъра на отбраната Сергей Шойгу и командващия флота Николай Евменов, Путин инспектира парадната линия на корабите от катера \"Раптор\".      Според Путин руският флот е силен заради напредничавото си въоръжение, но и заради мъжеството и смелостта на моряците. \"Родината остава за тях дълг, който ги кара да изпълняват бойните си задачи до края\", увери президентът на Русия. Той допълни, че в минути на тежки изпитания руските моряци са готови да дадат живота си за своя кораб, народ и отечество. Думите си той подкрепи с редица примери от историята, включително последният инцидент в Баренцово море. Путин напомни, че именно в Санкт Петербург е нараснал и получил бойното си кръщение младият флот на Петър Първи, а от града са тръгнали легендарни изследователи. Според него именно благодарение на упорството, любопитството и блестящото образование на морските офицери на Русия са направени водещи открити в областта на географията, биологията и геологията.      Руският президент не пропусна да отбележи, че предстои флотът да получи нови уникални образци оръжие. \"Ще създадем уникален със своите възможности флот, който ще може да се използва дълги години, той ще е силен и способен за защити суверенитета на държавата\", каза още Владимир Путин. Путин отбеляза, че само тази година в състава на флота ще влязат 15 нови кораба и бойни катери, като в същото време се обновяват морската авиация и бреговите войски. Като пример той посочи най-новата фрегата, носеща името \"Адмирал Горшков\".     ", "date": "2019.07.28", "title": "Руският боен флот може да отблъсне нападение от който и да е агресор, увери Путин"}
{"url": "https://www.dnevnik.bg/video/2019/07/28/3942142_video_lagera_i_priiateli_sreshtu_zanemarenite_gradinki/", "text": "Младежи от столичния квартал \"Лагера\" създават групата \"Лагера и приятели\" преди шест години. Те се обединяват с цел с общи усилия да ремонтират, поддържат и обновяват градинките в квартала. Досега са ремонтирали 15 градинки, поставили са над 50 пейки, обновили са едно баскетболно и едно волейболно игрище, с тяхна помощ са поставени тенис маси, беседки и лостове. Двама от създателите на групата са Александър Милев и Симеон Кирилов. Като един от най-големите си успехи посочват, че са успели да спрат минаването на каруци през района. Успели са да спрат и строеж на частно училище върху публична земя, която общината дала за строеж безвъзмедно и безсрочно. Най-новото постижение на групата е ремонтирането на баскетболно и волейболно игрище, които са стояли занемарени в продължение на над десет години. Първото спортно събитие на новите игрища е било благотворително с цел събиране на средства за нуждаещ се техен приятел. Какво разказват Александър и Симеон вижте във видеото.", "date": "2019.07.28", "title": "Видео: \"Лагера и приятели\" срещу занемарените градинки"}
{"url": "https://www.dnevnik.bg/sviat/2019/07/28/3944197_stachka_na_letishteto_v_barselona_otmeni_73_poleta/", "text": "                        73 полета са отменени днес заради протест на наземния персонал на испанската авиокомпания \"Иберия\" в Барселона, предава ТАСС, цитирана от \"Фокус\". В същото време испанските власти призоваха компанията да поддържа поне минимално ниво на работа. Според профсъюзи стачката в Барселона е породена от изключително натовареното работно време и \"липсата на диалог с ръководителите на компанията\". Международното летище в Барселона е второто по големина в Испания след това в Мадрид. През 2018 г. е приело рекорден брой пътници – 50.1 млн. са използвали услугите на съоръжението, което е с 6.1% повече, отколкото 2017 г.", "date": "2019.07.28", "title": "Стачка на летището в Барселона отмени 73 полета"}
{"url": "https://www.dnevnik.bg/sport/2019/07/28/3944198_transferut_na_garet_beil_v_kitai_e_pred_proval/", "text": "Дългоочакваният трансфер на Гарет Бейл в Китай може да не се състои, след като \"Реал\" (Мадрид) се отказва от сделка. Това твърди ВВС, позовавайки се на информация от мадридския клуб. Уелсецът беше считан за сигурно ново попълнение на китайския \"Дзянсу сънинг\", като се очакваше още през уикенда да бъде обявена сделка между двата клуба. Беше цитирана дори и предполагаемата заплата на нападателя - 22 милиона евро на сезон. Според ВВС в последния момент \"Реал\" се отказва от договорката с китайците и решава да задържи нападателя в състава си. Това се случва, въпреки че треньорът Зинедин Зидан не разчита на Бейл и преди седмица обяви, че той е близо до изхода.", "date": "2019.07.28", "title": "Трансферът на Гарет Бейл в Китай е пред провал"}
{"url": "https://www.dnevnik.bg/biznes/turizam/2019/07/28/3944216_cherna_gora_ochakva_1_mlrd_evro_ot_turizum_tazi_godina/", "text": "Броят на туристите в Черна гора в разгара на сезона расте и според източници от туристическия бранш се очаква приходите от туризъм тази година да надхвърлят един милиард евро, съобщи националната телевизия РТЦГ, цитирана от БТА. Туроператорите отбелязват, че заради лошото време през май е имало по-малко гости, но специалистите смятат, че това няма да се отрази на крайния баланс. Според Саня Маркович от Стопанската камара сътрудничеството на туристическия бранш с държавните и общинските органи е довело до добри резултати в борбата със сивата икономика в туризма. По нейните думи събираемостта на туристическа такса през първата половина на годината се е увеличила с 20% в сравнение със същия период миналата година. Досега са събрани 2.1 милиона евро от туристическа такса, съобщи Маркович, като добави, че се е увеличил и броят на декларираните нощувки в частни квартири. По данни на Националната туристическа организация в момента в Черна гора има 195 955 туристи, което е с 13% повече в сравнение с миналата година. Най-много туристи има в Будва, Улцин и Херцег Нови.", "date": "2019.07.28", "title": "Черна гора очаква 1 млрд. евро от туризъм тази година"}
{"url": "https://www.dnevnik.bg/ot_vas/novini_ot_vas/2019/07/28/3944161_speshni_merki/", "text": "Вирусът на африканската чума е патогенен само за дивите и за питомните свине. Хората не могат да се разболеят дори ако ядат от месото.", "date": "2019.07.28", "title": "Спешни мерки"}
{"url": "https://www.dnevnik.bg/sport/2019/07/28/3944238_verstapen_specheli_pametno_sustezanie_na_hokenhaim/", "text": "Макс Верстапен с \"Ред бул\" спечели състезанието за Гран при на Германия, 11-и кръг за сезона във Формула 1. Холандецът триумфира в паметен старт, белязан от превалявания, много драма, катастрофи и невероятни изпреварвания. Победата е втора за него от началото на сезона след Австрия и общо седма в кариерата му. Втори на финала пристигна Себастиан Фетел, който се представи по отличен начин. След провалената квалификация в събота и потеглянето от последна позиция германецът направи силно състезание, качвайки се на подиума. Трети се класира Даниил Квят с \"Торо Росо\". Състезанието се запомни и с факта, че \"Мерцедес\" не взе точки с двамата си пилоти. Валтери Ботас отпадна пет обиколки преди края след зрелищна катастрофа, а Люис Хамилтън завърши 11-и, въпреки че водеше дълго време, но допусна няколко грешки и веднъж се удари в предпазната стена.   Това е първият старт от Гран при на Испания през 2016, в който \"Мерцедес\" не взима нито една точка. \"Беше много трудно състезание за печелене и много трудно за взимане на правилните решения. Мисля, че успяхме да се справим и да не допуснем прекалено много грешки в тези тежки условия. Много съм щастлив от цялостното ни представяне в състезанието\", каза Верстапен след състезанието. Състезанието започна при дъжд и по-ниски температури от квалификацията в събота. Всички пилоти започнаха с гуми за напълно мокър асфалт, като Хамилтън потегли добре, а зад него Ботас изпревари Верстапен за втората позиция. Голям скок направи и Фетел, който беше на последната редица.  Още в четвъртата обиколка имаше катастрофа и излизане на кола за сигурност, а в тази ситуация от \"Ферари\" реагираха бързо, вкарвайки Фетел за гуми \"интермедия\". Германецът започна да си пробива път напред, докато в челото бяха Хамилтън, Ботас, Верстапен и Льоклер, всички с гуми \"интермедия\". В 27-ата обиколка Фетел се реши да заложи на гуми за сух асфалт, а обиколка по-късно Льоклер отпадна. Пилотът на \"Ферари\" изгуби контрол над болида, затъна в чакъла и отпадна.      Времето не се задържа стабилно много дълго и на трасето отново заваля, което доведе до още спирания в бокса за гуми за мокро време. В тежките условия Хамилтън допусна грешка и излезе от пистата на същото място, като Льоклер, но успя да се върне на пистата и да влезе в бокса със счупено предно крило. Световният шампион се върна на пистата и с наказание от пет секунди, заради пресичане на линията на питлейна. В рамките на няколко обиколки имаше още отпадания, влизания в бокса за гуми и нови излизания на колата за сигурност. Това доведе до различни решения от отборите и грешки на някои пилоти. Хамилтън се завъртя и се върна на пистата едва 14-и в 54-ата обиколка. Драмата не приключи с представянето на британеца. Заради проблемите на много състезатели на второ място се озова Квят, а трети Ланс Строл. Ботас беше близо до място на подиума и преследваше Строл, но допусна грешка пет обиколки преди края. Той стъпи със задната лява гума на влажен участък и загуби сцепление, след което разби своя \"Мерцедес\" в предпазната стена. До края на състезанието най-интересните моменти бяха свързани с Фетел. Той застигна Строл и Квят, и ги изпревари, за да изскочи втори. \"Трудно можеше да се предположи какво следва в това състезание, беше и много дълго и в един момент си мислех, че никога няма да има край. Набрахме темпо, беше ни малко трудно да го направим, но е важно, че се опазихме от грешки\", каза Фетел.     ", "date": "2019.07.28", "title": "Верстапен спечели паметно състезание на \"Хокенхайм\""}
{"url": "https://www.dnevnik.bg/kultura/2019/07/20/3935545_otkus_ot_hronika_na_kamuk_na_ismail_kadare/", "text": "                         Това е и историята на момчето, неспособно да осмисли една действителност, която излиза извън рамките на представимото; момчето, завладяно от вълшебството на женската красота, но и потресено от бруталността на възрастните; момчето, изгубило своята невинност. Това е и историята на камъните, които също като хората са млади или стари, гладки или грапави, верни или коварни, и също като хората окървавени от безкрайните битки. \"Хроника на камък\" е смущаваща смесица от трагедия и комедия, от политика и поезия. Красива, тъжна, трогателна и изящна творба, която няма да остави нито един читател безразличен. През 1990 г. емигрира във Франция. Кадаре е носител на международната награда \"Чино дел Дука\" (1995), на първата международна награда \"Ман Букър\" (2005), на Наградата на принцесата на Астурия (2009) и на наградата \"Ерусалим\" (2015). Подобно на Филип Рот, Милан Кундера и Харуки Мураками, той е спряган многократно като вероятен носител на Нобелова награда за литература, без и до днес да бъде удостоен с нея. Навън зимната нощ беше обгърнала всичко в мъгла, вятър и влага. Скрил глава под завивките, слушах приглушения монотонен шум на дъждовните капки по големия покрив на нашата къща. Представях си как многобройните капки се търкалят по стръмното нанадолнище, забързани да паднат по-скоро на земята, после да се изпарят и отново да се издигнат нагоре към светлото небе. Те не знаеха, че под стрехата на покрива ги очакваше непозната опасност – ламариненият улук. Тъкмо в мига, в който се готвеха да скочат от покрива на земята, дъждовните капки се озоваваха в тясната тръба, заедно с хиляди други, и се питаха изплашени: \"Накъде отиваме? Къде ни отвеждат?\". И още преди да са се окопитили от този луд бяг по улука, неочаквано попадаха в мрачна, дълбока тъмница – в голямата щерна на нашата къща. Така завършваше свободният, весел живот на дъждовните капки. Там в мрачната, глуха щерна те щяха да си спомнят с тъга небесните простори, които никога вече нямаше да видят, чудните градове под тях и хоризонтите с проблясващи светкавици. Само аз понякога, като си играех с огледалото, щях да им изпращам късче небе, малко колкото длан, и то щеше да се плъзне по водата като кратък спомен за голямото небе. Те щяха да прекарат там долу много скучни дни и месеци, докато някой ден майка ми ги извади с кофата, учудени и замаяни от мрака, за да изпере с тях дрехите ни или да измие пода и стълбите на къщата. Но засега те не знаеха нищо. Те тичаха щастливи и доволни по каменните плочи на покрива и като слушах потропването им, ми ставаше мъчно за тях. Когато дъждовете продължаваха три-четири дни, баща ми издърпваше леко улука, за да не се препълни щерната. Щерната беше много голяма. Простираше се почти под цялата ни къща и ако се препълнеше, можеше да наводни първо избата, а после да разруши съвсем основите на къщата, защото нашият град беше стръмен и в него всичко можеше да се случи. Докато си блъсках главата да разбера на кого е по-трудно да търпи пленничеството – на човека или на водата, чух стъпките на баба, а после и гласа ѝ от другата стая: – Ставайте, ставайте, забравили сме да издърпаме улука. Баща ми и майка ми се вдигнаха разтревожени. Баща ми изтича в тъмното през коридора в дългата си бяла риза, отвори страничния малък прозорец и с дълъг прът бутна улука встрани. Чу се шумът на водата, която започна да плиска на двора. В това време майка ми запали газената лампа и заедно с баща ми и баба слязоха по стълбите. Приближих се до прозореца и се опитах да погледна навън. Вятърът тропаше с дъжда по стъклата и караше старите пролуки на къщата да скърцат. Не се стърпях и се спуснах по стълбите да видя какво става. И тримата бяха разтревожени и не ме забелязаха. Бяха вдигнали капака на щерната и се мъчеха да видят какво е вътре. Майка ми държеше лампата, а баща ми гледаше. Тръпки ме полазиха и се улових за дрехите на баба. Тя сложи ръка на главата ми. Външната и вътрешната врата се блъскаха от вятъра. – Какъв е този потоп! – каза баба. Баща ми, целият наведен, се опитваше да погледне в щерната. – Донеси вестник – каза той на майка ми. Тя донесе. Баща ми го смачка, запали го и го хвърли в щерната. Майка ми едва чуто простена. – Водата се е вдигнала догоре – каза баща ми. Баба зашепна някаква молитва. – Бързо – извика баща ми, – запали фенера. Майка ми пребледняла, с разтреперани ръце запали фенера. Баща ми метна на главата си черна мушама, взе фенера и отиде да отвори вратника. Майка ми също се заметна с една стара дреха и го последва. – Бабо, къде отиват? – попитах уплашен. – Да повикат съседите – каза тя. – Защо? – Да ни помогнат да източим водата от щерната. Навън сред силния шум на дъжда се чу глухо хлопване на портата. След това друго и друго. – Бабо, как ще източим водата? – С кофи, сине. Приближих щерната и погледнах надолу. Тъмнина. Тъмнина и страх. – Аууу – извиках едва чуто, но щерната не ми отговори. За първи път не ми отговаряше. Аз я обичах и много често, наведен над нея, ѝ говорех какви ли не неща. Тя винаги беше готова да ми отговори с онзи свой дълбок, провлечен глас. – Ауу – извиках отново, но тя продължи да мълчи. Това значеше, че е много разгневена. Представях си как там долу безбройните дъждовни капки се съюзяваха с новите разярени от скорошната буря капки и искаха да направят нещо лошо. За жалост баща ми беше забравил да изтегли улука. Не трябваше да се оставят придошлите от бурята води да се вмъкнат в нашата тиха щерна и да я разбунтуват. Откъм вратника се дочу шум и влязоха един след друг измокрени до кости Джеджа, Мане Воцо и Назо със снаха си. След това влезе баща ми, след него майка ми, трепереща от студ. Вратникът отново се хлопна и влязоха тичешком Явер и Максут, синът на Назо, с по една голяма кофа. Трогнах се, като видях толкова много хора. Заскърцаха въжетата, синджирите, кофите. Стори ми се, че тези дрънкащи кофи сякаш измъкват уплахата от душата ми. Стоях до перилата и гледах хората, които шумно се заловиха за работа – Мане Воцо, висок и слаб, с побелели коси, синът на Назо и хубавата му снаха със замечтаните очи, и Джеджа, която едва си поемаше въздух. Мане Воцо, Джеджа и Назо вадеха кофите една след друга, а баща ми, майка ми, снахата на Назо с мъжа си и Явер ги изсипваха на двора до вратника. Дъждът продължаваше да вали като из ведро и от време на време Джеджа казваше с носовия си глас: – Брей, какъв потоп! След всяка изсипана кофа казвах мислено на водата: \"Върви по дяволите, щом не искаш да стоиш в нашата щерна\". Всяка кофа беше пълна с пленени дъждовни капки и аз си мислех колко добре щеше да бъде, ако можеше да се извадят първо най-лошите и размирни капки, за да се намали опасността. Джеджа остави кофата, за да си почине, и запали цигара. – Разбра ли – каза тя, като се приближи до баба. – На момичето на Чечо Каили поникнала брада. – Не думай! – каза баба. – Кълна се в очите си – продължи Джеджа. – Черна брада, да, като на мъжете. Затова баща ѝ не я пуска да излиза навън. Наострих уши. Познавах това момиче и наистина отдавна не бях я виждал по улиците. – Ох, Селфидже – въздъхна Джеджа, – тежко ни, тежко! Лош знак ни изпраща бог. Ето и този проклет потоп тази вечер. Като следеше с очи хубавата снаха на Назо, която се беше омъжила преди три седмици, Джеджа пошепна нещо на баба. Баба прехапа устни. Приближих се да чуя, но Джеджа хвърли цигарата си и тръгна към щерната. – Колко ли е часът? – попита Мане Воцо. – Минава полунощ – отвърна баща ми. – Отивам да направя кафе – каза баба и ме взе със себе си. Докато се качвахме по стълбите, хлопна външната врата. – Идват и други – каза баба. Проточих врат през перилата и се опитах да видя кой беше дошъл, но не успях. Коридорът беше полутъмен и по стените се движеха като в несвяст страшни, издължени сенки. Качихме се на третия кат. Баба запали огън в зимната стая. Легнах да спя. Навън бурята виеше, комините простенваха по покривите като живи и аз си мислех как под основите на нашата къща няма силна и сигурна земя, а тази черна, коварна вода на щерната. Лоши времена, смутни времена, кумичке, проклето време е това. Смутни смутни. Сънят ме унасяше под приятното къкрене на кафеничето, докато си спомнях откъслечни думи, чути тук-там от разговори на възрастните, с неуловим като водата смисъл. Когато се събудих, къщата беше притихнала. Майка ми и баща ми спяха. Станах безшумно и погледнах часовника. Беше девет. Отидох в другата стая, но и баба спеше. За първи път по това време всички спяха. Бурята беше утихнала. Приближих до прозорците на голямата стая и погледнах навън. Небето бе високо и студено, покрито със сиви, неподвижни облаци. Водата, която през нощта измъкваха с кофи от щерната, навярно вече се бе изпарила и издигнала се високо при облаците, гледаше оттам намръщено и високомерно мокрите покриви и сивата земя.", "date": "2019.07.28", "title": "Откъс от \"Хроника на камък\" на Исмаил Кадаре"}
{"url": "https://www.dnevnik.bg/photos/2019/07/28/3944195_fotogaleriia_paradut_na_voennomorskite_sili_na_rusiia/", "text": "Руският боен флот отбеляза своя празник днес.", "date": "2019.07.28", "title": "Фотогалерия: Парадът на руския боен флот"}
{"url": "https://www.dnevnik.bg/analizi/2019/07/28/3944259_shto_e_to_sorosoid_i_komu_prechi_toi_v_bulgariia/", "text": "                         Понятието \"соросоид\" е ветеран в компроматните войни. Да те нарекат по този начин значи да те посочат за \"санитарен обстрел\". В началото обаче не беше така. Първоначално новата дума се употребяваше по-скоро на шега по адрес на публично разпознати фигури с културни претенции, западни маниери, проявяващи респект към политически коректното говорене и главно - стоящи далеч от наследената патриотарско-пролетарска представа за народ. Постепенно етикетът започна да се изпълва с \"класова злъч\" към представителите на една нова социална група. Тази на появилия се \"трети сектор\", който включваше НПО (неправителствени организации), финансирани от външни донори. И на първо място - организации, финансирани именно от американския милиардер и филантроп Джордж Сорос, който след падането на комунизма активно подпомагаше създаването на гражданско общество в европейските страни от бившия съветски блок. Да работиш в третия сектор, докато другите два - държавата и бизнесът, са обхванати от корпоративни и корупционни обвързаности, означаваше, че искаш да се измъкнеш сух от общото блато. Да разполагаш с ресурси без да участваш в местната далавера. Да стоиш на граждански и критически позиции без да могат пребоядисани комунисти, мутри, агенти на бившата ДС и прочие да те обрекат на социална маргинализация. В устата им етикетът \"соросоид\" вече звучеше като предупреждение - че не играеш играта по техните правила, и като обвинение - че служиш на чужди интереси, а не на националния, за какъвто те признаваха единствено собствения си интерес. Соросоид синонимично се сближи с родоотстъпник и започна да напуска неформалната си употреба. Готвеше се да влезе \"на въоръжение\" в борбата за задкулисна власт. Приема се, че в България за първи път понятието е вкарано в медийно обръщение около 2007 година от Валентин Фъртунов, автор и водещ на предаване, разбира се, по телевизия СКАТ. Съвпадението с приемането на България в ЕС не е случайно, защото \"соросоиди\" се включва в журналистическия жаргон на медии, които подържат евроскептична и антинатовска линия. Отговаря на нуждата им от езиково средство, с което без пряко да се противопоставят на българската геополитическа ориентация да рушат доверието в нея. В това отношение използването на името Сорос като пейоративно нарицателно се оказва особено подходящо. Още повече, че неговият произход не е местен, а е резултат от мощната антилиберална вълна, заляла Европа след световната финансова криза и прииждането на бежанци от Азия и Европа. Какво по-хубаво от това, за да се излезе от всеобщия страх и объркване, да се намери виновник за всички беди, който може да бъде посочен с пръст! Сорос персонално беше обявен за \"гробокопач на Европа\" и на християнската цивилизация. Войната с него бе изгодна за различни политически и икономически субекти, но най-активен се оказа бившият му стипендиант и настоящ премиер на Унгария Орбан. Разбира се, и Путин не остана по-назад, като пръв изгони фондацията на \"Отворено общество\", основана от Сорос. Сега войната сякаш е позатихнала, защото хората започнаха да си дават сметка за фарсовия характер на обвинението към един застаряващ човек, пък бил той и евреин милиардер, че лично със зла умисъл е задвижил глобални исторически процеси. Войната обаче е хибридна и си свърши работата - създаде въображаем враг, който в обратен ред укрепва реалната власт на силите, застанали срещу него. Сорос е идеалният враг, защото с биографията си и с дейността си провокира изтласкани, но неизживени предразсъдъци към богатите, евреите, малцинствата и интелектуалците, наложените от пропагандните машини на двата тоталитарни режима на ХХ век - комунизмът и фашизмът. Богатите са ограбили бедните. Евреите участват в световен заговор срещу християните. Малцинствата са отклонение от нормата. Интелектуалците мразят народа си. Тези предразсъдъци и в посттоталитарна България продължават да са ресурс на властта, само че тя по-внимателно търси думите, с които да ги съхрани. И \"соросоид\" е такава дума, защото не ги защитава пряко, а атакува тези, които се опитват да ги рушат, да отнемат силата им на генерализиращо клеймо. Атаката срещу соросоидите набра такава мощ, че през 2017 година във \"Флагман\", издание на Валентин Касабов, се стигна до следното определение, поднесено съвсем на сериозно: \"Соросоидът е коварен, мръсен, подъл. Външно той е с изцъклени, алчни очи, с лека лицемерна усмивка, както старите майстори са рисували \"Почистването на храма\" - търговците и чейнчаджиите, които Исус Христос изгонва от храма\". Касабов също е водел предаване по СКАТ, бил е в \"Атака\", но е станал депутат от НФСБ - партия, която участва в управлението на страната. Това говори, че понятието след журналистическия жаргон влиза и в официалния език на властта. То с днешна дата очертава намаляващия кръг на поддръжниците на отвореното общество, което - без да се връщаме към дефиницията на Карл Попър и да го описваме в цялата му сложност, просто не се управлява на принципа \"мой човек\". Соросоиди са наивници, останали в България, защото все още се надяват, че и българското общество може да стане такова. А етикетирането им от своя страна трябва да им подскаже, че са нежелани от властта, че са вътрешни емигранти. Посоката, в която и кандидатът за главен прокурор вижда враговете си, подсказва, че соросоидите скоро ще попаднат сред тях.", "date": "2019.07.28", "title": "Що е то \"соросоид\"? И кому пречи той в България?"}
{"url": "https://www.dnevnik.bg/photos/2019/07/28/3944235_fotogaleriia_svetovnite_snimki_na_denia_28_juli_2019_g/", "text": "Задържан участник в митинг, призоваващ опозиционните кандидати да бъдат допуснати до регистрация за местните избори в Москва, Русия.", "date": "2019.07.28", "title": "Фотогалерия: Световните снимки на деня 28 юли 2019 г."}
{"url": "https://www.dnevnik.bg/sviat/2019/07/28/3944281_izrael_i_sasht_suobshtiha_za_uspeshni_izpitaniia_na/", "text": "Израел и САЩ съобщиха днес, че са извършили успешни изпитания в Аляска на съвместно разработената система за противоракетна отбрана (ПРО) \"Хец 3\" (\"Стрела 3\"), предадоха \"Асошиейтед прес\" и ТАСС, цитирани от БТА. На днешното правителствено заседание израелският премиер Бенямин Нетаняху заяви, че \"Хец 3\" осигурява на страната \"способността да противодейства на балистични ракети, изстреляни от Иран и от всяко друго място\". \"В последните няколко седмици извършихме три секретни изпитания на \"Хец 3\". Опитите се осъществиха в американския щат Аляска в пълно сътрудничество с нашия голям съюзник САЩ. Те се оказаха изключително сполучливи. \"Хец 3\" успешно прехвана балистични ракети извън атмосферата, на височина и при скорости, каквито досега не сме виждали\", написа в Туитър Нетаняху. Американската Агенция за противоракетна отбрана отбеляза в изявление, че прехващането от \"Стрела 3\" на ракети извън атмосферата е голямо постижение в разработването й. \"Хец 3\" е предназначена да прехваща цели в безвъздушното пространства на разстояние от 400 до 2500 км и височина до 100 км. Израелското министерство на отбраната разработва тази програма заедно с Агенцията за противоракетна отбрана на САЩ. \"Хец 3\" е въведена на въоръжение от израелските ВВС през януари 2017 г., но изпитанията й продължават. Заедно със системите \"Железен купол\", \"Прашката на Давид\" и \"Хец 2\", \"Хец 3\" е част от многослоен щит, разработван от Израел за защитата си от ракети, изстрелвани от ивицата Газа и Ливан, както и от ирански ракети с голям обсег.", "date": "2019.07.28", "title": "Израел и САЩ съобщиха за успешни изпитания на противоракетната система \"Хец\" 3"}
{"url": "https://www.dnevnik.bg/gradska_sreda/2019/07/28/3944291_zapochnaha_testovete_na_novata_biletna_sistema_v_sofiia/", "text": "Започнаха тестовете на новата билетна система в София, съобщи \"Нова телевизия\". До края на следващата година столицата трябва да има работеща система за електронно таксуване в градския транспорт, при която заплащането зависи от изминато разстояние или времето за пътуване. До края на август 36 различни превозни средства - тролеи, трамваи, автобуси и метро ще се оборудват с т. нар. \"валидатори\" за картите и билетите, камери и устройство за продажба на билети от шофьорите. \"Купуваме си един билет, който важи 90 минути, а също и на разстояние. В някои градове има различни зони, в които самото таксуване зависи от различните зони\", обясни директорът на Центъра за градска мобилност Христиан Петров пред \"Нова телевизия\". Предвидено е една карта да важи за всички видове градски транспорт. Остава възможността за покупка на билет от шофьора. Предвижда се и опция за зареждаме на билети дори на мобилния телефон. Преди година консорциумът \"Си Ен Ес- София тикетинг систем\" беше класиран на първо място и е избран за изпълнител на обществената поръчка за изграждане на електронната системата за обществения транспорт в София. Той е готов да изпълни задачата за 73.248 млн. лева. От 2006 година Столична община направи няколко опита да започне обществена поръчка за избор на изпълнител на системата, но те бяха спирани, заради жалби.", "date": "2019.07.28", "title": "Започнаха тестовете на новата билетна система в София"}
{"url": "https://www.dnevnik.bg/sviat/2019/07/28/3944287_loshoto_vreme_v_italiia_vze_jertvi/", "text": "Три жертви взе лошото време в Италия. Торнадо близо до римското летище Фиумичино вдигна колата на 27-годишна жена, която загина, предаде БТА. В град Алто-Адидже норвежка бегачка почина, след като бе ударена от светкавица по време на състезание в алпийския регион Южен Тирол. В Словения 71-годишен мъж бе ударен от мълния и загина. Червен код за гръмотевични бури, валежи и силен вятър е обявен в Хърватия", "date": "2019.07.28", "title": "Лошото време в Италия взе жертви"}
{"url": "https://www.dnevnik.bg/analizi/2019/07/28/3944298_aleks/", "text": "                         Казах го веднага след убийството на Георги Марков през онзи проклет септември на 1978 година, но ето, че изневиделица се налага да го повторя по адрес и на друг мой безценен спътник върху лицето на земята: за мъртви приятели се пише трудно. Не само поради демоничния страх, че един ден и за теб ще пишат така, а и защото смъртта му диша трескаво във врата ми – неудържима, налична, действителна, жива-живичка като самия живот. Живот, също толкова наличен, действителен и вездесъщ, живот, който Алекс живееше ненаситно и с едно завладяващо безумие до последния си час. И ако някой реши, че пълноценно изживеният живот е слаба утеха пред лицето на всемогъщата смърт, която е винаги краен победител, ще възразя, че според мен не е съвсем така. Не е така преди всичко, защото в моето светоусещане на православен християнин физическата смърт е относителна като физическия живот. В предсмъртните си дни моят приятел Иван Радоев казваше, че както няма вечен живот, така няма и вечна смърт, а Никола Тесла учи, че никой човек, който е живял, не е умирал. Тъкмо тази относителност, с много болка, но и с искрица животворен оптимизъм. Печалният ми и витален спомен възражда редовните ни и нередовни (като живот и смърт редовни и нередовни) вечерни, нощни и среднощни срещи с него и с най-близките ни общи приятели: Петър Стоянов, Любо Канов, Борис Христов, Илиян Василев – срещи, които като че ли не само вчера бяха, а като че ли и днес са, като че ли и утре ще бъдат. Но споменът за тях е толкова жив и неутолим, толкова експресивен, толкова насъщен и същ, че прави това \"като че ли\" ненужно и дори обидно. Тези срещи са и днес, ще бъдат и утре – пред тяхното метафизично безсмъртие физическата смърт е безпомощна и жалка. Срещи и разговори, водени с нарастващо вълнение чак до третото шише, срещи, облагородени от природната сияйност на Алекс, от неговите сладкодумни разкази за общението му с гениални творци като Александър Солженицин, като Василий Аксьонов и Робърт Конкуест, с потомците на Толстой. Тези невероятни творци няма да ми липсват творчески – техните безценни книги са ми винаги под ръка, ще ми липсват те обаче като съизживени и пресъздадени от Алекс. Вече няма кой да го стори вместо него, няма кой вече да ме въведе със сочното си, образно слово в техния живописен свят – Алекс беше комай единственият българин, който носеше в паметта си очарованието от дружбата с тези даровити и благородни люде. Като такъв събеседник той беше също незаменим с една незаменимост, от съзнанието за която само болка извира – болка днешна, болка утрешна, болка извечна. Бих могъл да разказвам чак до разсъмване за Алекс беше дългогодишен елитен воин в Студената война – по стечение на свирепи биографични обстоятелства Студената война се превърна и в негова лична битка. Битка, която той водеше с единственото оръжие, което владееше – перото. И в която Алекс гореше ден след ден самоотвержено и безкомпромисно – и като изследовател, и като политолог, и като публицист, и като мой директор в българската емисия на Радио \"Свободна Европа\" – една Европа, за чиято застрашена от пълзящата реставрация на комунизма свобода Алекс се сражаваше (за него бе наистина сражение) до сетния си дъх: през последните си години – като ръководител на българоезичния сайт на \"България аналитика\", като журналист и като редовен гост в най-престижните ни медии. През последните десетина години свикнах да живея с него, а ето че без време ще ми се наложи да отвиквам. Свикването беше леко – тежко е отвикването. Едно отвикване, което ще ме придружава цял един живот. Но със същата неотлъчност ще ме придружава и неговото съучастие в биографичния ми път по дъгата на тази земя – също цял един живот. И след това.", "date": "2019.07.28", "title": "Алекс"}
{"url": "https://www.dnevnik.bg/sport/2019/07/28/3944279_kaleb_juun_specheli_posledniia_etap_v_tura/", "text": "Калеб Юън от \"Лото Судал\" спечели последния 21-и етап в Тур дьо Франс и се затвърди като най-добрия спринтьор в състезанието. Той взе своята трета етапна победа през 2019 г., като беше най-силен в кралския спринт на Шанз Елизе. Състезателят на белгийския отбор беше най-силният спринтьор във втората половина на Тура, като всичките му победи дойдоха след първия почивен ден. Юън спечели 11-ия, 16-ия и последния 21-и етап. Той е и единственият спринтьор с повече от една етапна победа. Последният етап от Тура (128 км от Рамбуйе от Шанз Елизе) характерно беше с лежерно начало и снимки за спомен на повечето от спринтьорите. Едва след влизането в Париж за осемте обиколки около Триумфалната арка, колоездачите вдигнаха скоростта. Въпреки някои атаки спринтьорите не изпуснаха своя шанс и се стигна до голяма битка между тях. В последния завой част от извеждането на отборите се разкъса, като без шансове останаха Елиа Вивиани и Петер Саган. Юън беше с най-висока скорост на финалната линия и изпревари Дилан Хроневехен. Трети се нареди Николо Бонифацио от \"Тотал\". Всички фаворити преминаха етапа без проблеми и Еган Бернал стана шампион в Тура. Колумбиецът е третият най-млад шампион в състезанието (22 години и 196 дни) и най-младият за последните 100 години. Бернал затвърди доминацията на \"Инеос\", като е четвъртият различен колоездач на тима спечелил титлата. Британският отбор спечели за седми път в последните осем години. Втори завършва съотборникът на Бернал Герант Томас, шампион от миналата година. На подиума се качва и Стивън Краусвайк, за когото това е най-добър резултат в големите обиколки.", "date": "2019.07.28", "title": "Калеб Юън спечели последния етап в Тура"}
{"url": "https://www.dnevnik.bg/sport/2019/07/28/3944278_cska_vze_izstradana_pobeda_v_derbito_sus_slaviia/", "text": "Три кръга след началото на сезона в Първа лига ЦСКА взе първата си победа в шампионата. Червените обърнаха \"Славия\" за успех с 2:1 в дербито от уикенда. В предишните си два мача ЦСКА завърши 2:2 с \"Етър\" и загуби от \"Черно море\" с 1:3, като и двете срещи бяха на \"Българска армия\". В герой за червените се превърна Евандро, който се появи от резерваната скамейка и отбеляза двете попадения. В дербито в Овча купел двата гола паднаха след почивката, при това в рамките на 20 минути. Първо Янис Карабельов откри за белите в 60-ата минута, но десет по-късно Евандро изравни. В последните 10 минути Евандро се разписа втори път. Люпко Петрович, който застана официално начело на отбора след неуспешните два мача, направи три промени от срещата с \"Осиек\" в Лига Европа. Червените започнаха с трима в защита и повече хора в средата на терена. В атака си партнираха Тони Уот и Али Соу. Темпото на игра през първата част беше много ниско, като двата отбора заложиха повече на битка и единоборства, а качествените изпълнения бяха малко. ЦСКА разчиташе на центрирания от почти всяка позиция на терена. Уот и Соу обаче бяха добре пазени от защитата на белите. Най-добрият шанс за ЦСКА се откри едва в края на първото полувреме, когато Тиаго получи отлично подаване зад защитата, но вратарят на \"Славия\" Георги Георгиев спаси с една ръка. Преди това \"Славия\" пропиля два добри шанса след далечни удари и едно разбъркване. През втората част съставът на Златомир Загорчич заигра на контраатака, но в играта на ЦСКА така и нямаше организация в предни позиции. Вместо да доминират в играта червените допуснаха гол.      Това се случи час след началото на мача, когато защитата на ЦСКА пусна Радослав Кирилов да се разходи между четирима бранители и да стреля. Топката се отби в гредата, а при добавката Янис Карабельов се разписа. Капитанът на \"Славия\" вкара на ЦСКА в трети пореден мач между двата отбора. Предимството на \"Славия\" не се задържа толкова дълго, след като още в 69-ата ЦСКА успя да изравни. Това се случи след груба грешка на Димитър Велковски. Левият бранител се засуети и не успя да изчисти топката, тя му беше открадната и без проблем Евандро вкара от около 11 метра.      До края на срещата ЦСКА потърси и втори гол, който падна в заключителните минути. Защитата на \"Славия\" започна да допуска много повече грешки и в 87-ата минута Едвандро донесе успеха на червените. Бразилецът засече центриране отляво, след като беше изпуснат от двама бранители в бяло.", "date": "2019.07.28", "title": "ЦСКА взе изстрадана победа в дербито със \"Славия\""}
{"url": "https://www.dnevnik.bg/sport/2019/07/28/3944325_fotogaleriia_emocionalniiat_final_na_tur_dyo_frans/", "text": "Кралят е мъртъв, да живее кралят\". Във Франция възвестиха новият шампион в Тур дьо Франс, след като   триумфира в най-голямото колоездачно състезание. Символично колумбиецът беше доведен до финалната линия на Шанз Елизе от шампионът от миналата година Герант Томас. Съотборникът му в \"Инеос\" завършва на второ място.", "date": "2019.07.28", "title": "Фотогалерия: Емоционалният финал на Тур дьо Франс"}
{"url": "https://www.dnevnik.bg/bulgaria/2019/07/28/3944246_mihail_ekimdjiev_za_razlika_ot_geshev_cacarov_pone_se/", "text": "Като главен прокурор Сотир Цацаров поне държеше на приличието, куртоазност на изказа и се правеше, че правилата ще се спазват. Иван Гешев сам се определи като несистемен играч, тоест няма да спазва правилата. Това каза днес по Би Ти Ви адвокат Михаил Екидмджиев по повод номинацията на сегашния зам-главен прокурор за главен прокурор. Попитан защо се е присъединил към адвокатите,  които в началото на седмицата  изпратиха отворено писмо до Висшия съдебен съвет (ВСС), с което се иска кадровият орган да направи оценка на тезите на Иван Гешев,  изразени в интервю пред БНТ , той обобщи, че причината е страхът. Гешев демонстрира диктаторски нагон \"Това е един човек, който не се свени да демонстрира диктаторски, и популистки нагони и вече се вижда главен прокурор\", каза Екимджиев. Той подчерта, че Гешев всъщност вече е избран и предстои една формална процедура. Екимджиев подчерта, че до днес се е надявал президентът Румен Радев да не одобри кандидатурата на Иван Гешев, но след интервю на негов съветник по БНР тази сутрин е наясно, че това няма да се стигне. Адвокатът визира думите на Борислав Цеков от Институт за модерна политика, който е и член на правния съвет към президента. Цеков обяви, че има \"недопустим натиск\" срещу кандидатурата на Иван Гешев. Той изтъкна, че номинираният за главен прокурор се е проявил активно в антикорупционни дела, а и е част от настоящия ръководен екип в прокуратурата, което гарантира приемственост. Според Борислав Цеков няма нищо укорително в изявлението на Гешев, че е против разделението на властите, което се гарантира от Конституцията. Той е на мнение, че то не е повод се стигне до такива катастрофични оценки и очаквания. По този повод Екимджиев каза, че разделението на властите е единствената гаранция, че прокуратурата и съда могат да \"озаптят\" изпълнителната власт, ако бъде изкушена да нарушава Конституцията. Тримата големи в България са Борисов, Цацаров и Пеевски Попитан от кого е избран Иван Гешев, адвокатът посочи, че е публична тайна, че всичко в България става по волята на тримата големи Борисов, Цацаров и Пеевски. \"Всичко друго е имитация на правова държава\", обобщи Екимджиев. В края на интервюто си пред Би Ти Ви адвокатът посъветва Иван Гешев да еволюира бързо, ако иска да бъде достоен за поста. \"Да го направи бързо, така както смени позицията си, че 99% няма да се кандидатира за главен прокурор, а после беше готов да козирува\".", "date": "2019.07.28", "title": "Михаил Екимджиев: За разлика от Гешев, Цацаров поне се правеше, че правилата се спазват"}
{"url": "https://www.dnevnik.bg/bulgaria/2019/07/28/3944251_koi_sa_nai-strannite_statisticheski_danni_koito_se/", "text": "Хората си мислят, че след като сме статистическа служба, имаме всякакви статистики и това е причината да имаме много странни и интересни запитвания, каза днес пред Би Ти Ви генералният директор на Евростат Мариана Коцева. Тя изброи и някои от най-странните въпроси: \"Колко е броят на ресторанти в Европа предлагащи фондю? Кои са държавите, в които котките са повече от кучетата, като домашни любимци? Коя е държавата в Европа с най-много папагали ? Какъв е средният размер на сутиените на жените в ЕС и какви са разликите между държавите?\". По повод статистическите данни да България тя подчерта, че числата трябва да се използват, за да се набележат политики, срещу намаляването на населението например. В момента България е страната в ЕС, в която населението намалява най-бързо. Според прогнозите на Евростат през 2050 година в България ще живеят 5.6 млн. души, при 7 млн. сега. В същото време в момента населението на Ирландия е 4.5 млн, а през 2050 то ще е по-многочислено от това в България.", "date": "2019.07.28", "title": "Кои са най-странните статистически данни, които се търсят от Евростат"}
