{"url": "http://www.dnevnik.bg/sport/2017/09/22/3046754_baiern_propilia_dva_gola_avans_i_stupi_nakrivo_sreshtu/", "text": "Шампионът \"Байерн\" (Мюнхен) направи грешна стъпка след домакинско равенство с \"Волфсбург\" в първия мач от шестия кръг на Бундеслигата. Двубоят на \"Алианц арена\" завърши 2:2, след като баварците пропиляха два гола аванс през второто полувреме. Тимът на Карло Анчелоти игра прекалено прагматично с мисъл за предстоящия двубой с ПСЖ в Шампионската лига. Подходът на шампионите сработи преди почивката заради твърде дефанзивното поведение на съперника. Играчите на \"Волфсбург\" обаче заиграха значително по-добре през втората част, а влизането в игра на Якуб Блашчиковски и Даниел Дидави се отказа отличен ход на треньора Мартин Шмид. Дидави отбеляза изравнителния гол седем минути преди края и донесе едва втора точка за \"вълците\" при гостуване на \"Алианц арена\". \"Байерн\" пропусна възможността да се изкачи на върха преди останалите девет мача от кръга. Баварците събраха 13 точки, колкото има и лидерът \"Борусия\" (Дортмунд). Жълто-черните обаче са с по-добра голова разлика - 13:0 срещу 14:5, преди домакинството си на \"Борусия\" (Мьонхенгладбах) в събота. \"Волфсбург\" заема 11-ата позиция с шест точки, колкото имат и следващите ги в класирането \"Щутгарт\" и \"Байер\" (Леверкузен). Първото полувреме премина изцяло под диктовката на \"Байерн\", докато играчите на \"Волфсбург\" бяха изцяло концентрирани върху защитните си действия. \"Вълците\" се справяха добре в дефанзивен план, но въпреки това допуснаха две попадения преди почивката. В 32-ата минута Роберт Левандовски овладя топката в наказателното поле и падна след контакт със защитник на \"Волфсбург\". Главният съдия Кристиан Дингерт отсъди дузпа, която полският нападател превърна в гол. Десет минути по-късно домакините стигнаха до второ попадение. Рафиня отне топката в центъра и комбинира с Ариен Робен. Холандецът напредна и стреля с левия крак, а топката рикошира в Марсел Тисеран и стана неспасяема за вратаря Коен Кастелс. 33-годишното крило отбеляза 92-ия си гол в германското първенство. По този начин той изравни рекорда на Джоване Елбер за най-много попадения от чуждестранен футболист в Бундеслигата. На почивката треньорът на \"Волфсбург\" Мартин Шмид пусна в игра Якуб Блашчиковски и това даде желание ефект. В 49-ата минута \"вълците\" създадоха първата си опасност пред вратата на \"Байерн\". Дивок Ориги отне топката от Артуро Видал и напредна, след което изведе вдясно Блашчиковски. Последва остро центриране във вратарското поле, което беше засечено от Макс Арнолд, но след намеса на Матс Хумелс се стигна до корнер. В 57-ата минута гостите се върнаха в мача благодарение на груба грешка на вратаря Свен Улрах. Ориги беше фаулиран от Жером Боатенг на около 25 метра от вратата. Макс Арнолд се зае с изпълнението и стреля право в Улрайх. Вратарят на \"Байерн\" обаче направи много нескопосан опит да избие с една ръка и топката се озова в мрежата. Само минути по-късно баварците получиха отличен шанс да си върнат аванса от два гола. Видал достави блестящ извеждащ пас от дълбочина за Робен. Холандецът пое отлично на гърди, но от много удобна позиция стреля покрай вратата с левия крак. В 78-ата минута \"Байерн\" пропиля още един чудесен шанс за гол. Томас Мюлер беше изведен зад защитата, финтира вратаря Кастелс и много съобразително върна с пета към Франк Рибери. Французинът отправи силен, но и доста неточен изстрел. В 83-ата минута баварците бяха наказани за подхода си към този мач. Джошуа Гиловоги разтегли играта с хубав диагонален пас към Пол Верхаег. Десният бек достави перфектно центриране за влезлия десетина минути по-рано Дидави, който изненада защитата на \"Байерн\" с включване от втора позиция и отбеляза с глава.", "date": "2017.09.22", "title": "\"Байерн\" пропиля два гола аванс и стъпи накриво срещу \"Волфсбург\" у дома"}
{"url": "http://www.dnevnik.bg/politika/2017/09/22/3046652_prezidentut_sled_sreshta_s_bil_klintun_borbata_s/", "text": "България може да привлече много повече инвеститори от САЩ, но за да стане това е необходимо да си свършим домашното - борбата с корупцията трябва да се води наистина безкомпромисно. Това заяви президентът Румен Радев пред журналисти, след като проведе среща в Ню Йорк с президента на САЩ (1993-2001 г.) Бил Клинтън, съобщиха от прессекретариата на президентството.  \"Имаме подкрепата на президента Клинтън за по-голямо присъствие на темата България сред американския бизнес и общество\", посочи още Румен Радев. Държавният глава отново подчерта, че съществува разлика между изключително доброто ниво на двустранното политическо сътрудничество и недостатъчното присъствие на американския бизнес в България.  Румен Радев е поканил Бил Клинтън отново да посети страната ни и да изнесе лекция пред български студенти. ", "date": "2017.09.22", "title": "Президентът след среща с Бил Клинтън: Борбата с корупцията трябва да е безкомпромисна, за да има инвеститори от САЩ"}
{"url": "http://www.dnevnik.bg/sport/2017/09/22/3046654_shoutaim_shte_plati_16_mln_dolara_za_da_izluchva_pulev/", "text": "\"Шоутайм\" спечели правата за телевизионното излъчване в САЩ на двубоя между Антъни Джошуа и Кубрат Пулев. 27-годишният англичанин и 36-годишният българин  ще премерят сили на 28 октомври  на стадион \"Милениум\" в Кардиф в битка за световните титли на Mеждунарoдната боксова федерация (IBF), Международната боксова организация (IBO) и Световната боксова асоциация (WBA). \"Шоутайм\" ще плати 1.6 милиона долара за телевизионните права, съобщиха ESPN и LA Times, като се позовават на близки до преговорите източници. Първоначалната оферта е била значително по-ниска, но голямото желание на НВО да вземе мача е довело до вдигане на цената. Джошуа имаше договор с \"Шоутайм\" за три мача. Контрактът изтече през април, когато олимпийският шампион от Лондон 2012  победи Владимир Кличко на \"Уембли\" . Това позволи на представляващата англичанина компания - Matchroom boxing, да преговаря с други телевизии. \"Шоутайм\" обаче запази правото да бъде първи избор и да спечели правата за следващ двубой на Джошуа, ако изравни най-високата налична оферта. Предложението на НВО за мача с Пулев е било за 1.6 милиона долара, които в \"Шоутайм\" са решили да платят. \"Шоутайм\" ще излъчва и другия голям мач, който предстои в тежката категория - Дионтей Уалйдър срещу Луис Ортис. 31-годишният американец ще защитава световната титла на WBC срещу 38-годишния кубинец на 4 ноември в Бруклин. \"Наблюдаваме една страхотна година за бокса. И по-специално, една страхотна година за боксовото съдържание на \"Шоутайм\". Няма по-добър начин да я завършим от това да излъчим двете големи битки за световните титли в тежката категория\", заяви изпълнителният вицепрезидент и генерален мениджър на \"Шоутайм спорт\" Стивън Еспиноса. \"Горди сме, че можем да работим с двамата най-здраво удрящи боксьори в света - Антъни Джошуа и Дионтей Уалйдър, както и с останалите талантливи и гладни за успех претенденти за световните титли\", допълни Еспиноса. Почти всички билети за двубоя между Джошуа и Пулев в Кардиф са разпродадени. В момента са останали по-малко от 200 пропуска на цена от 300 паунда, съобщи boxingnews24.com. Само в първия ден от пускането в продажба  бяха изкупени 70 000 билета. За Пулев това ще е втори шанс да стане световен шампион. Първият беше на 15 октомври 2014 г., когато българският боксьор беше  нокаутиран в петия рунд от Владимир Кличко. Това остава единствената загуба на Пулев на професионалния ринг. 36-годишният българин има 25 победи, 13 от които с нокаут. Последната му среща беше на 28 април, когато  надигра по точки американеца Кевин Джонсън . Джошуа ще преследва 20-а победа в 20-ия си мач на професионалния ринг. Всяка една от досегашните му срещи е завършила с нокаут.", "date": "2017.09.22", "title": "\"Шоутайм\" ще плати 1.6 млн. долара, за да излъчва Пулев - Джошуа"}
{"url": "http://www.dnevnik.bg/bulgaria/2017/09/22/3046673_amerikanskiiat_advokat_na_peevski_ekspeditivno_shte/", "text": "От американската правна кантора \"Морган Люис\" (Morgan Lewis Consulting) потвърдиха пред \"Дневник\", че депутатът от ДПС Делян Пеевски ги е наел, за да го защитават по закона \"Магнитски\". \"Ще бъда водещият адвокат по този случай\", пише Нейтън Хохман, съдружник в  Morgan Lewis Consulting . Първо информация за това се появи във вторник във вестник \"Монитор\", който е от кръга медии, обслужващи интересите на депутата.\"Делян Пеевски е наел \"Морган Люис\" да го представлява относно молба, подадена към Държавния департамент и Министерството на финансите съгласно Глобалния закон \"Магнитски\" за отговорност за нарушения на човешките права\", пише в отговор на изпратени от \"Дневник\" въпроси Хохман. В средата на август стана известно, че американският лобист Джоузеф Огъстин от юридическата компания JWI \"Джеферсън Уотърман интернешънъл\" е внесъл документите, с които собственикът на фалиралата КТБ и бивш бизнес партньор на Пеевски - Цветан Василев официално  кандидатства за закрила в САЩ по закона \"Магнитски\" . \"Служил съм като старши прокурор и заместник-главен прокурор в Департамента по правосъдието и имам опит в наказателното преследване и разкриването на индивиди, замесени в банкови измами, пране на пари и други трансгранични престъпни дейности, както и в представляването на лица, несправедливо обвинени в такива нарушения\", обяснява Хохан. В \"Морган Люис\" той е заместник-председател на отдел \"Фирмени дела и и глобални разследвания\" и, по думите му, е \"извършвал сложни разследвания около придобиването и анализа на обширен документален материал и такъв, събран от свидетелски показания от целия свят\". Нейтън Хохман подчертава, че компанията му има ресурси в световен мащаб, включително над 2000 адвокати в 30 офиса по света, включително Европа, Азия и Съединените щати. \"Действаме експeдитивно, за да отговорим на неоснователните обвинения, направени съгласно Глобалния закон \"Магнитски\" за отговорност за нарушения на човешките права и очакваме да представим подробен отговор в Държавния департамент и Министерството на финансите на Съединените щати\", пише още той. Американската правна кантора \"Морган Люис\" е обявена през май 2017 г. за най-добрата юридическа фирма в Русия в  годишната класация за Европа на Chambers & Partners . Ръководството Chambers Europe, отличаващо кантори от 24 държави на континента, е основано на проучване, включително на оценките на клиенти", "date": "2017.09.22", "title": "Американският адвокат на Пеевски: Експeдитивно ще отговорим на неоснователните обвинения по \"Магнитски\""}
{"url": "http://www.dnevnik.bg/bulgaria/2017/09/22/3046672_natovaren_e_trafikut_po_granicite/", "text": "Опашки от автомобили има по някои гранични пунктове, а трафикът по магистрала \"Хемус\" е натоварен, съобщават БНР и читатели на \"Дневник\". На граничния пункт \"Дунав мост\" при Видин се е образувала 3-километрова колона от товарни автомобили, а на границата с Турция при \"Лесново\" опашката е дълга 2 километра, съобщи БНР, цитирайки МВР. Интензивен е трафикът и на \"Кулата\" в посока Гърция. Там има 3-4 километра колона от автомобили, съобщава \"Нова телевизия\". Снощи се е образувало задръстване на \"Витиня\", а днес трафикът по \"Хемус\" в посока Варна е натоварен, съобщават читатели на \"Дневник\". Малко по-късно от агенция \"Пътна инфраструктура\" (АПИ) препоръчаха леките автомобили да използват и път I-1 при км 30. До 14.00 часа днес излизането от София при Владая ще се извършва в две ленти, съобщават от АПИ.", "date": "2017.09.22", "title": "Натоварен е трафикът по границите"}
{"url": "http://www.dnevnik.bg/photos/2017/09/22/3046671_fotogaleriia_den_bez_avtomobili_v_sofiia/", "text": "От 8.00 до 19.00 часа днес движението на автомобили в центъра на София е забранено. От Столичната община призовават гражданите да ползват градския транспорт и да се придвижват пеша из града. Причината е, че София се включва в европейската инициатива \"Ден без автомобили\".", "date": "2017.09.22", "title": "Фотогалерия: Ден без автомобили в София"}
{"url": "http://www.dnevnik.bg/sviat/2017/09/22/3046485_kakvi_zaplati_i_bonusi_poluchavat_germanskite_politici/", "text": "Според официалната формулировка, депутатите в Германия получават не заплати, а \"компенсации за положен труд\". Наричат ги още \"дажби\". Тези \"дажби\" обаче са всичко друго, но не и оскъдни: депутатите в Бундестага получават по 9 542 евро месечно. Към това трябва да прибавим и една твърда сума за текущи разходи, възлизаща на 4 318 евро на месец, които не се облагат с данъци. С тези пари депутатите покриват разходи, които възникват в рамките на политическия им мандат - като например наемане на жилище в близост до Бундестага или пък пътни разходи. Но това не е всичко: на депутатите им се полагат и пари за офис-оборудване - от смартфона до кафе-машината. Тази сума не бива да надхвърля 12 хиляди евро на година, като парите се изплащат впоследствие - срещу представена фактура. Възнагражденията на германските депутати последно бяха актуализирани през юли тази година. \"Дажбите\" се увеличават автоматично веднъж в годината, като повишението е съобразено с общото развитие на заплатите в Германия. Колко получава Меркел? А премиерът на Сингапур? Депутатите в парламентите на отделните федерални провинции също получават \"компенсации за положен труд\" и пари за текущи разходи, но размерът им е навсякъде различен. Така например депутатите в парламента на Хамбург получават 2 641 евро плюс 350 евро за текущи разходи. Доста по-голямо е възнаграждението на депутатите в парламента на провинция Северен Рейн-Вестфалия - 9 500 евро месечно. Но пък те не получават пари за текущи разходи. А сега да видим колко печелят хората по върховете на германската политика. Най-голямо е възнаграждението на федералния президент Франк-Валтер Щайнмайер, макар той да има чисто представителни функции. На сайта на държавния глава четем, че канцлерът на Германия получава възнаграждение, което се равнява на девет десети от това на федералния президент. Ето и конкретните цифри: канцлерката Меркел получава 18 820 евро на месец, а президентът Щайнмайер - 20 911 евро. Министрите пък биват възнаграждавани с около 15 хиляди евро на месец. А как изглежда доходът на Меркел в сравнение с възнагражденията на други държавни лидери? Значително повече от германската канцлерка получават само малцина държавни и правителствени ръководители: годишната заплата на американския президент например възлиза на 333 хиляди евро, а абсолютният лидер в тази класация е премиерът на Сингапур, чиято годишна заплата достига почти 1.5 милиона евро. Критика заради... Германците обаче сравняват възнагражденията на политиците си не със заплатите на колегите им в чужбина, а с техните собствени доходи. И тъй като заплатите на министри и депутати значително надвишават средните доходи в Германия, политиците често стават обект на обществени критики. В същото време е факт, че доходите на повечето политици изобщо не могат да се мерят с тези на някои лекари, адвокати или мениджъри. Един пример: член на Управителен съвет на банка си докарва годишно повече от 850 хиляди евро, което е над три пъти повече от дохода на канцлерката Меркел. Много оспорвано е и обстоятелството, че депутатите сами определят размера на възнагражденията си. Недоволство предизвиква и този факт: според изследване на фондация \"Ото Бренер\" и портала  , всеки четвърти германски депутат има и допълнителна работа, която му носи поне 10 хиляди евро годишно.", "date": "2017.09.22", "title": "Какви заплати и бонуси получават германските политици"}
{"url": "http://www.dnevnik.bg/sviat/2017/09/22/3044299_diamantut_e_nai-dobriiat_priiatel_na_merkel/", "text": "\"В миналото най-трудно ми беше да стоя някъде и да слушам реч. Никога не знаех къде да си сложа ръцете, какво да правя с тялото си. Но пооправих това, вече не се поклащам от крак на крак. Станах по-уверена. Вероятно е смесица от две неща: че играя ролята си и че съм намерила единство със себе си\". Така германският канцлер  Ангела Меркел  разказва за прехода си от \"момичето на Хелмут Кол\" към най-силната жена в света. Думите ѝ са отправени към фотографката Херлинде Кьобл, чийто проект \"Следите на властта\" включва снимки на 15 млади политици в продължение на 8 години – по веднъж годишно. Меркел застава пред обектива на Кьобл през 1991 г. до 1999 г. От 2005 г. фотографката продължава да я снима, а горният цитат е от 1996 г. Първото нещо, което тя забелязва у 37-годишното протеже на Кол при първата им среща, е колко е срамежлива Меркел. Шрьодер поиска да го снимам с пура, искаше да бъде видян по този начин, споделя Кьобл пред в. \"Гардиън\". На първия си кадър  Меркел  гледа свенливо към обектива. \"Не е нужно политиците да са ексхибиционисти, но трябва да обичат светлината на прожекторите. Мъжете често са по-суетни пред камерата, отколкото жените. В известен смисъл, така и трябва да бъде, за да могат да издържат напрежението. Но Меркел никога не е искала да постави егото си на видно място.\" Диамантът са най-добрите приятели на момичето  С времето обаче канцлерът, която се бори за четвърти мандат начело на първата икономика на Европа, става твърда като диамант. А диамантът се превръща в запазената ѝ марка. Не върху бижута – Меркел се облича строго, дори скучно. \"Диамантът на Меркел\" е специфичният жест на дланите ѝ – събрани палци горе, останалите пръсти – събрани долу. Години преди да започне да го използва в предизборната си кампания, тя заема тази поза пред фотоапарата на Кьобл. \"Винаги стоеше въпросът какво да правя с ръцете си – така стигнах до него\", дава тя практично обяснение пред женското списание Brigitte. \"Има някаква симетрия\". На фона на  едноцветните ѝ сака и липсата на блясък , \"диамантът\" се превръща в разпознаваемия символ на Меркел и през 2013 г. християндемократите смело залагат на него в предизборната си кампания, въпреки обвиненията, че създават култ към личността. Огромен плакат (70 на 20 метра) с изображението на ръцете на канцлера е издигнат на централната гара в Берлин и с посланието: \"Бъдещето на Германия е в добри ръце\". Бъдещето на Германия Кампанията на християндемократите наистина залага на бъдещето – те се радват на подкрепата на огромен процент от младите хора. Меркел няма родни деца, но бежанците я наричат \"мама\", а много от младите германци  не са виждали друг канцлер , освен нея. 3 млн. души на възраст между 18 и 21 години ще пуснат гласа си за пръв път. Когато тя спечели първия си мандат през 2005 г., те са били в началното училище. Сега младежкото крило на християндемократите организира флашмобове, на които имитира \"диаманта\", той се появява по предизборни плакати\" и си има собствена емотикона - . През 2016 г., Меркел  успя да си върне  загубената заради бежанската криза подкрепа; да се позиционира като  лидер на свободния свят  след избора на американския президент Доналд Тръмп; да протегне ръка на Париж за обновяване на  сътрудничеството между Франция и Германия . На фона на всичко това, диамантът – най-твърдото вещество на света – наистина ѝ подхожда.", "date": "2017.09.22", "title": "Диамантът е най-добрият приятел на Меркел"}
{"url": "http://www.dnevnik.bg/photos/2017/09/22/3046573_fotogaleriia_dominika_sled_uragana_mariia/", "text": "Най-малко 15 души са загинали и 20 са в неизвестност на карибския остров Доминика след преминаването на урагана Мария, съобщи \"Асошиейтед прес\", като се позова на властите.", "date": "2017.09.22", "title": "Фотогалерия: Доминика след урагана ''Мария''"}
{"url": "http://www.dnevnik.bg/biznes/2017/09/22/3046685_juber_gubi_pravo_da_raboti_v_london/", "text": "Компанията за резервиране на транспорт чрез интернет платформа \"Юбер\" (Uber) повече няма да може да работи по улиците на столицата на Великобритания Лондон, след като на 30 септември изтече срокът на действие на нейния лиценз. Това обявиха транспортните власти на британската столица, цитирани от агенция \"Франс прес\". \"Юбер\" не е в състояние да притежава лиценз за наемане на работа на частни шофьори, поясни транспортният регулатор на Лондон в комюнике, съобщи БТА.  Американската компания обаче има правото и да обжалва и колите й да обслужват клиенти, докато процедурите не бъдат уточнени, допълва транспортният регулатор. ", "date": "2017.09.22", "title": "\"Юбер\" губи право да работи в Лондон"}
{"url": "http://www.dnevnik.bg/sport/2017/09/22/3046679_kakvi_subitiia_predlaga_evropeiskata_sedmica_na_sporta/", "text": "От 23 до 30 септември ще се състои европейската седмица на спорта в България. Инициативата, която се провежда за трета поредна година, ще включва различни спортни игри и мероприятия в девет града - София, Пловдив, Варна, Русе, Бургас, Стара Загора, Велико Търново, Благоевград и Враца. Европейската седмица на спорта е проект на Европейската комисия, който и е съфинансиран по програма \"Еразъм +\" на Европейския съюз. Целта е увеличаване на физическата активност на гражданите и насърчаване на заниманията със спорт.  \"Спортът и физическата активност допринасят значително за качеството на живот на европейските граждани. Въпреки това в момента нивото на физическата активност в цяла Европа е в застой. Липсата на физическа активност има отрицателни последици не само за здравето на хората и за обществото, но и води до по-високи икономически разходи. Освен това спортът има потенциал да засили посланието за толерантност и гражданското съзнание в цяла Европа\", заявиха организаторите. Тази година официалното откриване на европейската седмица на спорта ще бъде в Тарту, Естония. В България началото ще бъде поставено в София със спортно изложение \"Избери спорт #бъди активен\". Събитието, което започва в 10.30 ч. и ще продължи до неделя, ще се състои в Борисовата градина на гърба на слончето откъм езерото \"Ариана\". По време на изложението спортните федерации ще представят възможностите за практикуване на техните спортове на територията на столицата и ще направят демонстрации. \"Заповядайте в Борисовата градина, за да си изберете спорт и да се включите в игрите, организирани от отделните федерации\", призоваха от Министерството на младежта и спорта.  Баскетболни кошове, волейболни мрежи и мрежи за бадминтон ще бъдат на разположение на всеки желаещ да поиграе. Ще има специална програма за лека атлетика, както и демонстрации на бойни изкуства - таекуондо, карате, кик бокс и муай тай. Желаещите ще могат да вземат начални уроци на кану-каяк в езерото \"Ариана\". Презентации и демонстрации ще направят още федерациите по фехтовка, модерен петобой, джудо, борба, бокс, плуване, биатлон, тенис, хандбал, художествена гимнастика, спортна гимнастика, акробатика, стрелба с лък, голф и ски. Другите събития в София В рамките на европейската седмица на спорта ще се проведат четири събития, организирани от Асоциацията за развитие на българския спорт. Първите две ще се състоят на 23 септември - волейболно предизвикателство и поход на Витоша.  Волейболното предизвикателство започва в 12.00 ч. в базата на Националната спортна академия \"Васил Левски\". Походът към Витоша стартира в 10.00 ч., като маршрутът е от кв. \"Княжево\" до хижа \"Момина скала\". Сборният пункт е последната спирка на травмай №5. На 29 и 30 септември ще се проведе международна конференция European Everyday of Sport. Като част от същия проект на 30 септември от 15.00 до 18.00 ч. в НСА ще се проведе спортен празник за деца от 5 до 12 години. Желаещите да се включат в събитието трябва да заявят участие до 25 септември. Този уикенда ще се проведе и третото издание на  \"Екстрийм фест\" . Фестивалът, който е част от инициативите на \"София 2018 - Европейска столица на спорта\", ще предложи над 20 дисциплини с екстремни активности, практикувани в градска среда. Арена на събитието отново ще е Княжеската градина. Фестът започва в събота от 10.00 ч. и ще завърши в неделя вечерта с мотошоу с част от най-атрактивните мотостънт и дрифт пилоти. В останалите градове В Пловдив седмицата на спорта започва в събота в 9.00 ч. с национален крос \"Независимост\" и детско състезание с велосипеди на гребната база. На 24, 25 и 26 септември на игрищата на Младежки център ще се проведат турнири по стрийтбол, футбол, баскетбол и волейбол.  На 27 септември ще има спортен празник за деца и младежи в риск от КСУ и ДДЛРГ. За 28 септември са предвидени фитнес демонстрации на открито за ученици. От 25 до 29 септември между 17.00 и 20.00 ч. ще има открити тренировки по различни видове спорт в общинските спортни зали в Пловдив.   по градове Във Варна от 23 до 29 септември ще има свободен достъп до общинските спортни бази (по график). Останалите събития включват лекоатлетически кросове за любители, открити тренировки по тенис на маса, лекоатлетически пробег \"Варна\", горско бягане и планинско колоездене като част от \"Зелен маратон\", открити тренировки и състезания по ориентиране и други. В Русе са предвидени 15 събития в рамките на седмицата. Сред тях са турнири по бадминтон, волейбол, тенис на маса, джудо, борба, турнир по лека атлетика за момчета и момичета младша възраст, ученическо състезание по баскетбол, гимнастическо шоу, демонстрации на бойни спортове и др. На 30 септември ще се състоят работническата спартакиада и международният турнир по самбо и джудо \"Дунавска купа.  В Благоевград и Враца са обявени спортни панорами съответно на 23 и 25 септември. Във Велико Търново ще има спортен панаир с демонстрации на 24 септември. В Стара Загора на 26 септември ще има спортно събитие с щафетни игри. В Бургас европейската седмица на спорта ще бъде отбелязана на 28 септември с демонстрация на съвместната дейност на детски полицейски управления от бургаските училища и МВР Бургас, дамски футболен хепънинг и демонстрации по степ-аеробика и канго-джъмп. ", "date": "2017.09.22", "title": "Какви събития предлага европейската седмица на спорта"}
{"url": "http://www.dnevnik.bg/sviat/2017/09/22/3046697_protestirashti_frenski_fermeri_blokiraha_shanz_-_elize/", "text": "Гневни френски фермери блокираха главния парижки булевард \"Шанз-Елизе\" в знак на протест срещу селскостопанската политика на правителството, съобщи БТА, като цитира \"Асошиейтед прес\". На някои места от булеварда се бяха събрали стотици протестиращи с плакати, а на един от тях можеше да се прочете \"Макрон убива фермерите\". Земеделците спряха сутрешния трафик по тази натоварена артерия на френската столица. За да успокои протеста, френският министър на екологичния и солидарен преход Никола Юло пристигна на място, за да разговаря с фермерите и да чуе техните оплаквания. Освен това делегация на земеделските производители бе приета в президентския Елисейски дворец. Фермерите са гневни заради забраната, която правителството на президента Еманюел Макрон наложи върху употребата на пестицида глифозат, както и на други вещества, за който се твърди се, че е канцерогенен. ", "date": "2017.09.22", "title": "Протестиращи френски фермери блокираха \"Шанз - Елизе\""}
{"url": "http://www.dnevnik.bg/sport/2017/09/22/3046710_lukoil_akademik_shte_igrae_s_benfika_v_kvalifikaciite/", "text": "\"Лукойл Академик\" ще играе с \"Бенфика\" във втория квалификационен кръг на Шампионската лига по баскетбол. Шампионите на България и Португалия ще се срещнат в два мача на разменено гостуване. Първият двубой е в Лисабон на 24 септември, а реваншът е на 26 септември. \"Лукойл Академик\" се включва в турнира директно от втория кръг. \"Бенфика\" започна от първия кръг, като елиминира австрийския \"Капфенберг\" след две трудни победи - 75:72 и 67:62. Българският и португалският отбор се срещнаха в европейските турнири и през миналия сезон . Те бяха заедно във втората групова фаза на Купата на ФИБА Европа. \"Студентите\" спечелиха и двата мача - 84:72 в зала \"Универсиада\" на 14 декември и 76:67 в Лисабон на 11 януари. Ако успее да елиминира \"Бенфика\", \"Лукойл Академик\" ще се изправи срещу литовския \"Ювентус\" в третия и последен квалификационен кръг на Шампионската лига. Турнирът се провежда за втори пореден сезон. Миналата година \"студентите\" отново стартираха директно от втория квалификационен кръг, който тогава се явяваше последен преди груповата фаза. Българският шампион беше елиминиран от румънския \"Орадя\" след домакинска победа със 75:72 и загуба с 58:70 в реванша. През миналия сезона в турнира участваше и \"Рилски спортист\", който отпадна в първия квалификационен кръг от беларуския \"Цмоки\" (Минск). Тази година \"Лукойл Академик\" е единственият български представител в надпреварата.", "date": "2017.09.22", "title": "\"Лукойл Академик\" ще играе с \"Бенфика\" в квалификациите на Шампионска лига"}
{"url": "http://www.dnevnik.bg/sport/2017/09/22/3046715_real_ostana_bez_marselo_za_edin_mesec/", "text": "\"Реал\" (Мадрид) няма да може да разчита на титулярния си ляв защитник Марсело в следващия един месец. 29-годишният бразилец се контузи при  загубата от \"Бетис\" (0:1)  в междинния кръг на Примера дивисион. Медицинските прегледи са установили, че Марсело има частично разкъсване (втора степен) на двуглавия бедрен мускул, съобщи \"Реал\". От клуба не обявиха колко време ще отсъства бразилският национал, но възстановяването при подобна травма обикновено отнема около четири седмици. Това е поредният проблем с контузен играч пред Зинедин Зидан. Французинът не може да разчита и на другия си ляв краен бранител - новото попълнение Тео Ернандес. В тази ситуация старши треньорът на белите вероятно ще използва в тази зона централния бранител Начо Фернандес. Извън строя заради контузии са още Карим Бензема и Матео Ковачич. Тони Кроос също има проблеми от мача с \"Бетис\" и пропусна последната тренировка на \"Реал\". Все още няма яснота дали германският полузащитник ще е готов за шампионатния двубой с \"Алавес\" в събота. \"Реал\" има само една победа в последните си четири мача в Примера дивисион. Само за пет кръга шампионите натрупаха изоставане от седем точки до лидера \"Барселона\", който е със стопроцентов актив и голова разлика 17:2.", "date": "2017.09.22", "title": "\"Реал\" остана без Марсело за един месец"}
{"url": "http://www.dnevnik.bg/bulgaria/2017/09/22/3046287_dnes_se_navurshvat_109_godini_ot_obiaviavaneto_na/", "text": "Днес се навършват 109 години от обявяването на независимостта на България. 22-и септември се чества като официален празник на страната едва от 1990 г. По традиция празникът се отбелязва най-тържествено във Велико Търново, където т.г. председателят на парламента Димитър Главчев ще приеме рапорта на тържествената заря-проверка. На тържествата ще присъства и вицепрезидентът Илияна Йотова. Началото е в 7.30 ч. с празнична Света литургия в църквата-музей \"Св. Четиридесет мъченици\" - църквата, в която на 22 септември 1908 г. България е обявена за независимо царство, а княз Фердинанд I приема титлата цар на българите. Най-зрелищната част от честванията започва в 20.15 ч, когато ще бъде пуснат аудио-визуалния спектакъл \"Царевград Търнов - звук и светлина\". Тържества ще има в цялата страна. В София ще има честване на площад \"Александър I\" в 11.00 ч. С акта от 22 септември 1908 г. България отхвърля политическата си васална зависимост от Османската империя, резултат от решенията на конгреса в Берлин през 1878 г., и става суверенна държава, равностоен партньор на останалите европейски страни. Този акт става възможен 30 години след освободителната за България Руско-турска война от 1877-78 г. Едва през лятото на 1908 г., след извършената в Османската империя младотурска революция, се създават условия България да провъзгласи своята независимост. Решението за обявяването на независимостта е взето през август 1908 г. на среща на княз Фердинанд и министър-председателя Александър Малинов в Унгария. На 22 септември с.г. в черквата \"Св. Четиридесет мъченици\" България е обявена за независимо царство, а княз Фердинанд I приема титлата цар на българите. Мястото е избрано специално, за да се подчертае приемствеността със средновековната българска държава. \"Винаги миролюбив, Моят Народ днес копнее за своя културен и икономически напредък; в това направление нищо не бива да спъва България; нищо не треба да пречи за преуспяването ѝ. Такова е желанието на Народа Ми, такава е неговата воля - да бъде според както той иска. Българският народ и Държавният му глава не могат освен еднакво да мислят и едно да желаят. Фактически независима, държавата Ми се спъва в своя нормален и спокоен развой от едни узи, с формалното разкъсване на които ще се отстрани и настаналото охлаждение между България и Турция\", се казва в Манифеста, който Фердинанд прочита. По традиция Националният исторически музей (НИМ) го показва на празника. Русия не желае военен конфликт на Балканите и се заема да посредничи в преговорите между Турция и България. Тя се съгласява да опрости дълга на Османската империя, останал още от Руско-турската война от 1877-78 г., в замяна на което Високата порта се отказва да иска обезщетение от България и признава независимостта й. Официално това става на 6 април 1909 г., след което в продължение на 10 дни европейските сили признават България за царство и за независима държава.", "date": "2017.09.22", "title": "Днес се навършват 109 години от обявяването на независимостта на България"}
{"url": "http://www.dnevnik.bg/sport/2017/09/22/3046510_sebastien_lyob_obmislia_zavrushtane_v_svetovniia_rali/", "text": "Деветкратният световен шампион в ралитата Себастиен Льоб обмисля шокиращо завръщане по шосетата. Това разкри самият той, потвърждавайки че мисли отдавна върху подобна възможност. Засега плановете на легендарният французин са да участва в \"едно или две ралита\" през следващия сезон. Преди шест седмици Льоб направи тест на асфалт във Франция на  \"Ситроен\" С3 WRC , с който френският тим участва в шампионата. Изпитанията на деветкратния шампион свършиха работа и в рали \"Германия\" Андреас Микелсен взе второ място. \"Все още изчаквам да видя дали \"Пежо\" ще има програма в рали-кроса през следващия сезон и вероятно това ще бъде моята основна цел за 2018 г. Все пак проучвам календара дали ще мога да участвам в едно или две ралита от WRC\", коментира Льоб. Французинът ще участва в още един тест за \"Ситроен\", който ще бъде в Каталуня, преди предстоящия кръг от шампионата рали \"Испания\" (5-8 октомври). Льоб ще изпробва разлини настройки на окачването и диференциала. \"Много отдавна не съм карал кола от WRC, но на теста във Франция видях колко големи са разликите, откакто аз се отказах. Възможностите, които имам сега са добри да предам опита си на всички в \"Ситроен\" и също така да подобря колата\", добави  Льоб . Той все още не е решил в кои състезания догодина да кара, но най-вероятно ще подбере надпервари на асфалт, след като години наред нямаше конкуренция на подобна настилка. Французинът караше в световния шампионат между 1999 и 2013 г., а през 2015 г. участваше само в рали \"Монте Карло\". Льоб спечели титлата в девет поредни сезона между 2004 и 2012 г. Отново 13 състезания в календара за следващия сезон Междувременно Световният моторспорт съвет, който имаше заседание в Париж в четвъртък утвърди календара във WRC за 2018 г. Той отново ще включва 13 състезания, както и досега. Първият кръг традиционно ще бъде в \"Монте Карло\" между 25 и 28 януари, а заключителното състезание в Австралия между 15 и 18 ноември. Най-сериозната промяна е завръщането на рали \"Турция\" в календара. Състезанието ще бъде 10-и кръг през сезона, а маршрутът е около известния курорт Мармарис. Рали \"Турция\" ще се проведе между 13 и 16 септември. За последно страната беше част от световния шампионат през 2010 г., когато Льоб спечели. Турция е организирала седем пъти кръг от WRC. Надпреварата влиза вместо рали \"Полша\". Лятната пауза през сезон 2018 ще бъде след седмия кръг рали \"Италия\" (7-10 юни), като тя ще бъде шест седмици. Втората част от сезона започва с  рали \"Финландия\"  в края на месец юли. Ще има и размяна на състезанията във Великобритания и Испания. Ралито в Уелс традиционно беше финалния европейски кръг, но догодина ще се проведе в началото на октомври, докато надпреварата в Каталуня ще е в края на месеца.", "date": "2017.09.22", "title": "Себастиен Льоб обмисля завръщане в Световния рали шампионат"}
{"url": "http://www.dnevnik.bg/analizi/2017/09/22/3046403_provuzglasiavaneto_na_nezavisimostta_blestiashtata/", "text": "По повод 109-ата годишнина от провъзгласяването на Независимостта \"Дневник\" публикува част от статията  \"Септемврийските дати на новата ни история\"  с допълнения. Текстът е публикуван за първи път в този вид на 22 септември 2016 г.  На този ден с камбанен звън и с тържествен салют на оръдията на хълма Царевец е прочетен от премиера Александър Малинов Манифеста за провъзгласяване на независимостта. Казано на научния език на специалистите това означава отхвърляне на васалната зависимост на България от Османската империя, наложена по силата на решенията на Берлинския конгрес от 1878 г., и пълно възстановяване на българската държавност. За да бъде подчертана приемствеността с Второто българско царство, събитието се провежда в църквата \"Св. 40 мъченици\" във Велико Търново. Цар Фердинанд и правителството на Демократическата партия начело с Александър Малинов обявява независимостта. Зад блясъка на онзи празник преди 108 години стоят невидимите дипломатически усилия, продължили месеци наред, и тревогата на цар и правителство какво ще последва откъм Високата порта. Защото обявяването на България за независимо царство, въпреки че до този момент тя стопански и вътрешнополитически се развива като независима, означава де факто нарушаване на Берлинския договор. Което, при това, ще бъде второто нарушаване на волята на Великите сили: първото е Съединението на Княжество България и Източна Румелия от 6 септември 1885 г. \"Нарушаване\", което тогава доведе до нападението на Сърбия, поощрена от Русия, срещу България. Разбира се, че България - княз Фердинанд и правителството, не е смеела да наруши еднолично Берлинския договор. Княз Фердинанд най-напред провежда във Виена разговори с австроунгарския император Франц Йосиф да стане така, че първо Австро-Унгария да наруши клаузите на договора (а тя го е подписала!), като осъществи отдавнашното си желание да анексира Босна и Херцеговина. А след това да се провъзгласи българската независимост, така че евентуалният гняв на останалите Велики сили да не се струпа върху главата само на нещастна България. Коментарът на историците (акад. Георги Марков) е, че това е бил ловък ход, който се оказва успешен. От дистанцията на времето може да се направи по-безпристрастна оценка на Правителството на Демократическата партия начело с Александър Малинов, външен министър ген. Стефан Паприков, военен министър ген. Данаил Николаев, дипломатически агент (посланик) в Турция Иван Гешов - всички образовани в университетите на Париж, Берлин, Петербург, са поели изключителна отговорност, без да я превърнат в авантюра. Когато четат манифеста на Царевец, и царят, и премиерът си дават сметка каква съпротива ще срещне този дързък акт не само във Високата порта, но и от меродавните европейски сили. Ключът към успеха е намерен в противопоставянето между Австро-Унгария и Русия на Балканите, като провъзгласяването на независимостта е извършено в съчетание с действията на първата, а признаването - с подкрепата на втората. Тази майсторски осъществена дипломатическа комбинация е в съзвучие с геополитическата стратегия \"да се държат две железа в огъня\" и да бъдат употребявани според сложилите се обстоятелства.\" Така историците обяснява механизма, чрез който рискът се е оправдал. Сега, след като са вече достъпни историческите документи, и особено автентичният архив на цар Фердинанд, който вече се намира в България, може да се види значението на неговите родови и лични връзки с монарсите на Европа, които той използва при трудните преговори за признаването на независимостта. България е имала да плаща към оня момент годишен данък на Османската империя, който се натрупва. И Високата порта заедно с дружеството на Източните железници иска баснословната сума от 650 млн. златни френски франка, за да признае България за независимо царство. Александър Малинов гневно отвръща: \"Дори и да можем да ги платим, българската независимост не може да се откупува.\" Започват трудни преговори в Цариград. Логично било да ги води финансовият министър Салабашев, но царят преценява, че по-подходящ за такова изпитание е по-мекият и по-гъвкав Андрей Ляпчев, тогава министър на земеделието и търговията (бъдещ министър-председател, необидчив добряк, на когото приписват израза \"со кротце, со благо и со малко кютек..\"), та се породила ревност и мърморене вътре в кабинета, но властният цар набързо го потушил. Австро-Унгария като велика сила успява да си уреди въпроса. България остава сама, а общественото мнение, опиянено от тържествената страна на събитието, отхвърля всякакви условия, назрява опасност от военен конфликт с Турция. Андрей Ляпчев обаче проявява учудващи дипломатически качества и след тежки преговори, които продължават 6 месеца, успява да сведе сумата от 650 милиона на 82 милиона златни франка. По същото време Русия е още в ступор след тежкото си поражение от Япония и няма интерес от военен конфликт на Балканите, който ще я въвлече, без да е готова да воюва толкова скоро след катастрофата в Далечния изток. И предлага на Османската империя, която й дължи около 80 млн. златни франка, да й опрости дълга, а България да сключи изгоден заем от Русия при 4 процента лихва за същата сума. Така най-трудният въпрос - финансовият, най-сетне е решен. На 6 април 1909 г. Андрей Ляпчев и външният министър на Османската империя Рифат паша подписват протокола за признаване на независимостта на България. Това става в присъствието на шестимата посланици на великите сили и Русия, които с дискретна почтителност поздравяват българския министър Ляпчев за умело водените преговори - те знаят да ценят такива умения. Оттогава България е суверенно царство и равноправен субект в международноправните отношения, а държавният глава от княз става цар. С признаването на независимостта България, която още от началото на 20-ти век бележи бърз, учудващ света стопански растеж, вече има право на собствен митнически режим, може да сключва договори за съюзи и военни споразумения. Българските компетентни власти вече могат да съдят на наша територия чужди поданици. Дипломатическите ни агентства се повишават в ранг на суверенни легации и българските дипломати стават пълномощни министри, равноправни на другите, което означава, че вече няма да се редят на опашката на дипломатическия корпус. Ускореното стопанско развитие е съчетано с изграждане и модернизиране на въоръжението на българската армия. Сред заглавията на вестниците от онова време все по-често се среща \"България се готви за решаване на българския въпрос със собствени сили\". Този евфемизъм означава - България се готви за война. На хоризонта се задава  възторгът /Първата балканска война/, покрусата /Втората балканска война/  и опитът за ревизия на покрусата /Първата световна война/, която слага точката на \"българския въпрос\". Денят 22 септември се е празнувал до 9.ІХ.1944, след това е отменен и е възстановен през 1998. На научна конференция в София през 2011 г. по повод  150-годишнината от рождението на цар Фердинанд /1861 - 1948/  бе съобщен малко известният факт, че саркофагът на цар Фердинанд продължава да стои над земята в замъка Кобург в Германия, покрит с българския флаг, заради неговото последно желание - да бъде погребан в България. За разлика от Сърбия, която преди седем години прибра от Лондон тленните останки на последния крал Александър Караджорджевич, като посрещна саркофага с държавни почести на летището в присъствието на официални делегации от всички европейски държави, не само монархии, и влезе в международния новинарски обмен с почтителен коментар; и за разлика от Румъния, която наскоро устрои държавно погребение на кралица Ана /съпругата на крал Карол, която дори не е живяла в страната/ и това също стана международна новина, та за разлика от съседите, за българския политически \"елит\" не съществува проблемът с непогребания цар Фердинанд. Най-дълго управлявалият владетел в кратката история на Третата българска държава, през чието управление България от изостанала османска провинция се превръща в модерна европейска държава, стои непогребан, защото не е изпълнено поседното му желание - надали има по-печален атестат за себеуважаващ се християнски народ. Народ /разбирай политическите му представители/, А днешните български назоваващи се националисти надали са се замисляли, че по-голям национализъм от короната няма - той \"по задание\" е нейното съдържание и смисъл. Погълнати от усилията да се удържат за пешовете на властта, те приличат на доста примитивни употребители на националната идея. Нищо повече.", "date": "2017.09.22", "title": "Провъзгласяването на Независимостта: Блестящата българска авантюра"}
{"url": "http://www.dnevnik.bg/detski_dnevnik/2017/09/22/3034323_imat_li_decata_pravo_na_lichno_virtualno_prostranstvo/", "text": "Ще споделя своето мнение като настояща майка, която трепери за сигурността на децата си и някогашна дъщеря, която ревностно пазеше личното си пространство от свръхпротективните си и строги родители. Искам да си представите, че вашата 12-годишна дъщеря излиза навън, да речем на разходка в мола, като всички хлапета на нейната възраст. Към нея се приближава 40-годишен непознат мъж и й казва: \"Коте, много си сладко. Искаш ли да сме приятели?\" Как ще реагира дъщеря ви? Обзалагам се, че ще си плюе на петите или дори ще потърси охраната. Как реагира обаче същото това добре възпитано дете, ако 40-годишен непознат я заговори със същите думи в някоя социална мрежа? Дали ще го блокира на мига? Може би. Но в повечето случаи не, защото \"виртуално\" може да се пофлиртува и всички го правят, и тя всеки един момент може да преустанови контакта и има усещането за контрол над ситуацията. Само че то е лъжливо. Деца стават жертви на тормоз, агресия и сексуално насилие и в мрежата. Деца се самоубиват или убиват заради неща, които им се случват виртуално. Мрежата не е безопасно място и ние не я контролираме. Нека си представим и друга ситуация. Вашата дъщеря би ли се съблякла пред всички в училище по гащички и сутиен? Най-вероятно не. Само че когато на 14-15 години се влюби в някой съученик и станат гаджета, тя най-вероятно ще му прати своя снимка по бельо. Или без, зависи доколко е разкрепостена. Децата го правят. И момичета, и момчета. А фактически то е същото като да се разсъблечеш пред цял свят, защото не знаеш у кого ще попаднат утре тези снимки и как ще се разпространят. Сега нека се поставим и от другата страна. Нека ние сме децата. Аз съм момиче на 15 години, имам си гадже и след като се разделим в 10 часа, бързам да се прибера, да седна на компютъра и отново да съм с моето момче и да си продължим разговора в чата. Навремето го правехме по телефона, сега децата ни го правят на компютъра. Как бих се почувствала, ако майка ми наднича? Как бих се почувствала, ако неговата майка чете през рамото му колко ми е хубаво да го усещам притиснат до мен и как нямам търпение утре отново да сме заедно и да се целуваме на пейката в парка, например. Или да правим други неща. Не, това не е място, където една майка има право да наднича. Ясно е, че въпросът има много аспекти и не може да се отсече с лека ръка, че децата нямат право на \"лично виртуално пространство\" в името на безопасността им, нито пък че \"никой няма право да наднича във виртуалния свят на децата, дори и заради сигурността им\". И двете крайни гледни точки са неприемливи. Трябва да потърсим някакъв баланс. Представете си, че детето ви вече е достатъчно голямо да излиза само на улицата. Защото това е мрежата - една виртуална \"улица\", на която децата ни излизат сами и откриват света. Срещат се с приятели, намират всякакви интересни находки, играят, научават нови и забавни умения. Но на улицата има и опасности. И докато не сме сигурни, че децата ни знаят как да се предпазят от тях, се налага да сме наоколо. Не да им дишаме във врата и да сме досадните майки-орлици, от които се налага да крият всички интересни неща. А да им подадем ръка, ако се спънат и да изгоним съмнителния тип, който наднича зад ъгъла. Не забравяйте - търсим баланс. Ако прекалим, бързо ще се научат да ни \"заобикалят\". Ако неглижираме, ги поставяме в опасност. Ще се опитам да обобщя как работи това на практика у нас. Надявам се да намерите нещо полезно в опита ми. Децата ни знаят от съвсем малки, че каквото и да направят, в каквато и каша да се забъркат, могат да споделят с нас всичко и ние ще ги подкрепим. Може да има последици, но няма нищо непростимо и винаги сме готови да ги изслушаме. Могат да ми кажат ВСИЧКО. Буквално всичко. И обикновено го правят. Това е много важен момент от възпитанието, който е основата на всичко останало.   Ако детето няма този страх при малкото \"провинение\", няма да затъва все повече и повече. Научете децата си, че могат да ви споделят всичко и не ги съдете. Ако разберете, че са правили секс, не изпадайте в ужас, а поговорете за безопасността. Ако научите, че са пушили трева, не се шокирайте, а поговорете за опасностите от това и докъде може да доведе. Ако ги хванете, че бягат от училище, разберете причината. Не ги лъжете и не ги заплашвайте. Не преувеличавайте опасностите, там където ги няма или са минимални, защото децата всичко разбират в един момент. И ако сте ги излъгали за едно, няма да ви вярват и за всичко останало. Не се карайте с тях, слушайте ги. Не ги съдете, разбирайте ги и се поставяйте на тяхно място. Иначе няма как да им помогнете. След една определена възраст само разговорите работят, иначе просто ги губите. Дори когато се наложи да ги накажете или да им отнемете някоя привилегия, нека стане с разговор и с обяснения защо го правите, не с критики и осъждане. Доверието е първата и най-важна стъпка, за да се погрижите за безопасността на детето си. Доверието, а не безсмислените ограничения и постоянното надничане в личното пространство. Знам всички пароли на моите деца. Никога не съм ги използвала. Това е мярка за крайни ситуации и освен това признак за доверие. \"Давам ти паролата ми, защото знам, че няма да я използваш, освен ако наистина не е жизненоважно\". Правилата – без тях не може, но и не бива да се прекалява. Затова също много съм писала, но ще го кажа пак. Децата трябва да имат правила, които да спазват. Те обичат да има правила, но обичат и да се пробват да ги нарушават. Съобразете ги с възрастта им и със средата, и отново търсете баланса. Аз отраснах в семейство с прекалено строги правила и по тази причина ги нарушавах и тайно, и явно, и постоянно, като се поставях в много по-рискови ситуации от момичета, отраснали в семейства с по-рехава дисциплина. По тази причина в моя дом правилото е едно –   Все пак аз отглеждам момчета, не момичета, така че може би моето правило няма да работи добре във вашето семейство. При мен засега действа безотказно. Моите деца нямат вечерен час. Едното ми момче е на 14 години. Излиза с приятели, които познавам, и всички са свестни, нормални хлапета, с присъщото за възрастта поведение. Обикалят напред-назад из центъра, ходят на кино, говорят си, ядат пица. Първия път, когато излезе сам, ме попита кога трябва да се прибере. Отговорих му с въпрос: \"Ти би ли останал навън, когато приятелите ти си тръгнат?\" \"Не, много ясно.\" \"Значи се прибираш, когато всички си тръгнат.\" Така бяхме и с по-големия му брат. Може да прочетете статията  Планът Х – за случаи, в които самостоятелно излизащо дете се почувства застрашено . 3. Единственото ми условие, когато децата вече излизат сами, е винаги да знам къде се намират, с кого са там, и да ми вдигат телефона, ако ги потърся.   Ако си чати в разни игри с хора от цял свят, не е позволено да им дава лична информация, дори да са много cool. Ако я искат и го подпитват, значи изобщо не са cool, ами направо са cringy. Има сайтове, които са опасни и там не се влиза. Това и батко му го обяснява, така че имам известна подкрепа. С малките се надявам да е още по-лесно. Примерът на големите винаги е от полза. Личният пример също. Ако сте правили някоя щуротия и сте се разминали на косъм, разкажете я на децата си.  \"И мама е правила глупости\"  е това, което ще накара децата ви да споделят с вас, когато някога нарушат правилата и се почувстват застрашени от това. Не бива децата да ни мислят за прекалено идеални, защото тогава се страхуват да не ни разочароват. Същото се случва, ако и ние ги мислим за твърде съвършени. Очакванията на родителя към детето са много задължаващи. Понякога те предпочитат да премълчат нещо, отколкото да слязат от пиедестала, на който сме ги издигнали.   Ако детето ви все пак направи \"нещо подобно\", то никога няма да посмее да сподели с вас, защото повече ще се тревожи да не ви разочарова, отколкото от ужасните последици, ако премълчи. 4.  Възрастта и чувството за отговорност са в пряка връзка. Да не забравяме обаче, че децата се развиват много различно и имат различно усещане за отговорност и самосъхранение. Някои деца са много зрели на 14 години, а други на 16 все още правят купища глупости.   Така или иначе възрастта е ключова и за отговора на детето към вашето навлизане в личното му пространство. Попитайте 10-годишното си дете дали има против да му надникнете в чата и то най-вероятно ще ви каже, че няма проблем, даже ще му е забавно да види реакцията ви на смешките, които си говорят с приятелите му. Пробвайте същото с 15-годишното си хлапе. Ще ви отреже на секундата и с право. И ако разговорите му са с негови приятели, не бих ви посъветвала да надничате.   Но децата трябва да знаят следното. Да се грижиш за сигурността си също е вид отговорност – отговорност към собствения живот. Можете да им обясните, че колкото са по-отговорни, толкова по-малко ще им дишате във врата. Колкото повече глупости правят, толкова по-близо ще сте до тях, за да ги предпазвате. Дайте им пример с малките деца. Когато детето се научи да не бърка в контакта, може да остане самичко в стаята. Когато се научи да не се катери по прозореца, прозорецът може да остане отворен. Преди това е опасно, макар че бебето не го осъзнава и просто му е интересно. Обяснете на порасналото си хлапе, че ситуацията с интернет е същата. Няма да следите какви сайтове посещава, когато сте сигурни, че знае къде е опасно за него. Няма да го разпитвате за приятелите му, когато сте сигурни, че се е научило да ги подбира. Гледайте да не му досадите с лекции, защото в един момент те просто изключват и вече не ви чуват.  Пробвайте успоредното говорене , този модел общо-взето работи добре. Изобщо личната свобода, била тя и виртуална, върви с определени отговорности и познаване на света, което се случва стъпка по стъпка. И при всяка стъпка детето трябва да знае, че вие сте на една крачка зад него, готови да го подкрепите, ако се спъне. Само че не ме разбирайте грешно. Това не означава да го държите за ръка през цялото време, защото тогава никога няма да проходи само. Веднъж един близък приятел ми каза следното за дъщеря си, добро момиче, отличничка, която се забърка в изключително неприятна и опасна ситуация, когато за първи път в живота си отиде на дискотека в 11 клас. \"Нашите деца са прекалено възпитани и обгрижени. Едно момиче, израснало на улицата, никога нямаше да се подлъже като моята дъщеря, защото още на 14 години е опитало алкохол и е повръщало в кварталната градинка, докато се научи колко да пие. Уличните деца от малки влизат в ситуации и трупат опит и знаят как да се пазят. Нашите деца са гледани в саксия и сега се оказва, че за тях светът е много по-страшен, макар че са вече големи.\" Не, не мисля. Улицата е джунгла – някои оцеляват, други не. Готови ли сме да поемем този риск с нашите деца? Лично аз не съм. Означава ли обаче, че трябва изобщо да не им позволяваме достъп до социалните мрежи? Според мен - не, защото ще изпаднем в другата крайност. Това е тяхна среда, в която поддържат приятелствата и контактите си, в която се изявяват и доказват пред връстниците си. Кога са достатъчно големи? Преценете сами и задръжте максимално, но не дотолкова, че детето да се почувства изолирано и изостанало от приятелите си. Вече знаете - търсим баланса между \"уличното дете\" и \"цветето в саксия\". Бягаме от крайностите. Предпазваме ги от наистина опасните ситуации, но им позволяваме да натрупат известен опит и да направят своите грешки, дори и понякога да са болезнени. Част от този опит ще се натрупа и благодарение на това лично виртуално пространство, в което те ще се срещат с приятелите си, ще влизат \"във връзка\", а после отново ще са \"необвързани\", ще си пращат емотикончета и ще разговарят със странни съкращения, ще слагат любовни обяснения или тежки обвинения по стените си, и изобщо ще преживяват всичко виртуално, но със съвсем реални чувства. А ние ще наблюдаваме отстрани и няма да реагираме, лайкваме и коментираме, защото това е техният виртуален свят и техните условия. Такива са времената, в които живеем. Ще се намесваме само когато в картината влезе непознат и потенциално опасен обект. Също както оставяме най-малките да лудуват на детската площадка и ги защитаваме само при нужда. Знаете ли, мисля си, че нашите деца може би ще са много по-добри \"виртуални\" родители, отколкото сме ние сега. Просто защото са родени и отраснали в този нов и различен свят на технологии, в който се чувстват съвсем в свои води, докато ние все още бавно и тромаво се учим да плуваме покрай тях и с тях, и междувременно някак да ги опазим от акулите. Важното е, че успяваме, макар и с цената на няколко бели косъма и някой друг неврон. Но иначе пък родителството щеше да е толкова скучно и предвидимо занимание, нали?", "date": "2017.09.22", "title": "Имат ли децата право на лично виртуално пространство"}
{"url": "http://www.dnevnik.bg/sviat/2017/09/22/3044046_germaniia_i_falshivite_novini_-_predpazliv_optimizum/", "text": "Бен Скот лови фалшиви новини – първо за Хилъри Клинтън, а сега – за Ангела Меркел. Скот е бил технологичен съветник на Клинтън по времето ѝ като държавен серектар и е участвал в предизборната ѝ кампания. Сега, в сътрудничество в института Stiftung Neue Verantwortung, 39-годишният американец търси дезинформации в интернет, за да разбере как лъжите преминават от социалните мрежи в традиционите медии, а оттам – в политическия дебат, разказва електронното издание \"Политико\". Надеждата на екипа – че като разкрие този механизъм, тежестта на лъжливите информации ще намалее, а изборите ще бъдат защитени. В края на май, например, екипът на Скот е установил, че екстремистки групировки са успели да \"откраднат\" думите на бившия епископ на Хановер Маргот Касман. В рамките на две седмици над 30 000 поста в социалните мрежи и статии лъжливо твърдят, че тя е нарекла много родени в Германия хора \" неонацисти \". Традиционните медии бързо ги оборват, но  фалшивите новини  са далеч повече споделяни и коментирани. \"Това е като снежна топка, която се търкаля по хълма. Тръгне ли веднъж, е трудно да я спреш\", казва той. Няма универсален подход В Европа тази година се провеждат много избори –  Холандия ,  Франция ,  Великобритания , задават се тези в Германия, Австрия, Швеция и Чехия. Лондон и Париж дадоха на агенциите за национална сигурност допълнителни ресурси за опазване на избирателните системи и кампаниите. Чехия, Финландия и Европейската комисия създадоха или разшириха вече съществуващи екипи за проверка на факти, главно борещи се срещу  руската пропаганда  в социалните мрежи. \"След изборите в САЩ мислехме, че ще има универсален подход\", казва директорът по стратегията на организацията за проверка на факти  First Draft News  Клеър Уордъл. Организацията бе една от първите, които започнаха да си партнират с медии и технологични компании, за да се борят с фалшивите новини. \"В действителност е много по-сложно. Всяка държава е различна. Всеки вот носи нови предизвикателства\". Например – в САЩ миналата година се разпространяваха онлайн статии и постове в социалните мрежи. В Европа лъжите се предават чрез нескопосно променени снимки, удобни за споделяне – което означава, че технологичните методи за анализ на текст не могат да сработят в този контекст. Предпазлив оптимизъм в Германия Изборите в Германия са в неделя и Скот предпазливо предполага, че страната може би е избегнала най-големите опасности на  онлайн дезинформацията . Експертът сочи, че, за разлика от САЩ, Германия е създала здрави демократични институции. Сред тях - добре функционираща и обществено финансирана медийна система; много и финансово стабилни местни издания и начетени граждани, които са наясно какво са фалшивите новини. \"В САЩ не сме инвестирали в  обществени медии  и гледахме с безразличие как вестниците фалираха. Възходът на инфотейнмънта разцепи медийния свят и позволи на дезинформацията да процъфти\", казва той. Засега изборите в Германия не са били засегнати от дезинформационни кампании, казва Якуб Янда от института \"Европейски ценности\" в Прага. \"На големите институции им отне две години да осъзнаят заплахата, но вече я приемат сериозно\". През 2015 г. година група руска хакери пробиха  компютърните системи на Бундестага  и откраднаха информация от там. Материалите може да бъдат публикувани и след изборите, когато  Меркел започне преговори за коалиция , възможно е и истинските документи да бъдат примесени с лъжи. Стратегия По типично германски начин, страната не остави нищо не случайността, коментира \"Политико\". Местните медии – много от които получават правителствени субсиидии – създадоха или разшириха програми за проверка на факти. Тех гиганти като \"Гугъл\" и \"Фейсбук\" наляха пари и помощ в образоване на публиката за лъжите онлайн. На  Мюнхенската конференция за сигурността  \"Фейсбук\" обучи политици от Федералната служба за безопасност на информацията как да защитават данните си. На 1 октомври ще влезе в сила нов закон против речта на омразата, който заплашва с глоби от до 50 млн. евро социалните мрежи, които не премахнат престъпно съдържание в рамките на 24 часа. До изборите остават броени дни и засега  канцлерът Ангела Меркел  има двуцифрена преднина. Но нищо не е сигурно, докато не бъде преброена и последната бюлетина.", "date": "2017.09.22", "title": "Германия и фалшивите новини - предпазлив оптимизъм преди вота"}
{"url": "http://www.dnevnik.bg/sport/2017/09/22/3046602_vezenkov_edinstvenoto_miasto_kudeto_sum_normalen_e/", "text": "Звездата на българския баскетбол  Александър Везенков  стана герой в рекламен клип преди началото на сезона в испанската ACB лига. Крилото на \"Барселона\" участва в 50-секундно видео, седмица преди двубоите от най-силното клубно първенство в Европа. \"Името ми е Александър Везенков. На 22 години съм и се опитвам да се разхождам нормално по улиците на града. Майка ми винаги ми казва да се стремя да бъда нормален човек. Аз пък казвам – висок съм два метра и единственото място, където съм нормален е баскетболното игрище\", казва Везенков във видеото. Във втория си сезон в \"Барселона\" Везенков повиши всичките си показатели като в 62 мача през миналата кампания в ACB лигата и Евролигата записа средно по 8.3 точки, 3.2 борби и 1 асистенция средно на мач. Година по-рано показателите му бяха 3.8 точки, 2.1 борби и 0.5 асистенции. Крилото на каталунците беше избран под  №57 в драфта на НБА от \"Бруклин нетс\" , но ще остане в настоящия си отбор, за да продължи развитието си, каквото беше желанието на всички страни. \"Така прецениха от \"Бруклин\", мисля че така и трябва да бъде. Аз още нищо не съм постигнал в Евролигата, искам първо да се докажа в Европа\", каза след драфта през юли Везенков.", "date": "2017.09.22", "title": "Везенков: Единственото място, където съм нормален е баскетболното игрище"}
{"url": "http://www.dnevnik.bg/skorost/2017/09/22/3046154_dnes_centurut_na_sofiia_e_zatvoren_za_avtomobili/", "text": "Днес от 8 до 19 часа движението на автомобили в центъра на София ще бъде забранено. Вместо това от Столичната община призовават гражданите да ползват градски транспорт и да се придвижват пеша из града. Причината е, че София ще се включи в европейската инициатива \"Ден без автомобили\". Влизането на автомобили ще бъде забранено в карето между булевардите \"Васил Левски\", \"Патриарх Евтимий\", \"Христо Ботев\", \"Александър Стамболийски\",\"Княз Александър Дондуков\", бул. \"Цар Освободител\" и улица \"Георги Сава Раковски\". Колите, които са били в зоната преди началния час на забраната, няма да бъдат местени, но ако излязат от нея няма да могат да се върнат преди 19 часа. Едновременно с това и се забранява паркирането в района на площад \"Св. Неделя\" и улите \"Алабин\" и \"Съборна\". От вчера започна ограждането на участъка и недопускането на автомобили в него. Забравените коли, които не са били преместени от собствениците им, ще бъдат местени от \"Център за градска мобилност\" в близки райони като площад \"Александър Невски\", обясниха пред \"Дневник\" от програмата \"Зелена София\" към Столичната община. От там казаха и че глоби няма да бъдат налагани. Междувременно до 23 септември мобилната станция разположена на площад \"Александър Батенберг\" ще измерва нивата на замърсяване на въздуха в София. От \"Зелена София\" казаха, че резултатите от замерването ще бъдат готови до края на следващата седмица. В края на миналата седмица приключи работата на  испанската лаборатория RSLab, която от 4 до 15 септември измерваше емисиите, които отделят автомобилите . Резултатите от работата на лабораторията ще бъдат обявени на специална конференция за въздуха в София, която ще се проведе в средата на октомври. Столичният общински съвет пък предстои да гласува идеята да за  въвеждане на \"успокоена зона\" за движение на автомобили в центъра , в която ограничението на скоростта да бъде до 30 км/ч. Предложението бе прието от комисията по транспорт към общинския съвет. Ако бъде одобрено и от останалите комисии, ще бъде гласувано на заседанието на Столичният общински съвет на 28 септември.", "date": "2017.09.22", "title": "Днес центърът на София е затворен за автомобили"}
{"url": "http://www.dnevnik.bg/kultura/2017/09/22/3046383_skok-podskok_po_pokrivite_i_sgradite_na_mejduvoenniia/", "text": "В столичния квартал Ючбунар малцина могат да те упътят към Политехническия музей, но повечето се сещат за къщата на Георги Димитров в началото на \"Опълченска\", чиято прилежаща сграда музеят от 1992 г. заема. Там, освен ретро автомобили, фонографи и всякакви уреди от зората на миналия век, може да бъде разгледана изложбата \"Български архитектурен модернизъм\", която тръгна през април от Варна и след посещения в Бургас и Казанлък, от 7 септември вече е в София. Тя е плод на ентусиазма и изследванията на двама млади изкуствоведи, пленени от дискретния чар и елегантната функционалност на междувоенния модернизъм. За разлика от предхождащите го тържествени стилове като сецесиона и по-импозантните му наследници след 1944 г., които наследяват много от неговия език, той е изчистен, строг и минималистичен. Украсата на тези сгради е скрита вътре, където архитектите често проектират впечатляващ интериор и дори обзавеждане. Затова и според организаторите българският архитектурен модернизъм е недооценен - пресен пример е намерението за преустройство на Гранд хотел \"България\", паметник от национално значение и най-знаковата му сграда, на което  те се противопоставят. От няколко години Васил Макаринов и Теодор Караколев събират проявленията на тази архитектура - основно от средата на 20-те до средата на 40-те години на миналия век - във фейсбук групата  \"Български архитектурен модернизъм\".  Примерите са много и от цялата страна, като се започне от насрещните кооперации на Недков и Урумов на столичния булевард \"Витоша\" 48 и 59, БНБ, МВР или Морското казино в Бургас до доходни здания, училища, електроцентрали, бани, частни къщи и дори църкви.  Познават се по лентовидните и ъглови прозорци и комбинацията от полуцилиндрични, квадратни и дъговидни форми в различна височина, чиито плоски покриви обикновено образуват тераси. За отправна точка на изследването си Макаринов и Караколев приемат всичко, строено на принципа \"формата следва функцията\", а за условен край - 1948 г., когато частната архитектурна практика е забранена. Време, в което много български архитекти, завършили в чужбина, се завръщат с желание да наложат най-новите стилове, подпомогнати от местни индустриалци, бума на кооперативното строителство и навлизането на стоманобетонните сгради. За съжаление този период се оказва и недобре проучен. Единственият архитект, занимавал се с него - Любинка Стоилова, е консултант на проекта. Отвъд известните примери, десетки сгради търсят без автори, други имена са лично откритие на Макаринов и Караколев. Събраното от групата е резултат от няколкогодишно ровене из архивите и буквално чукане по хорските врати. Така например попадат в дома на Костадин Мумджиев, архитект от Пазарджик, проектирал десетки жилищни и обществени сгради в София и около родния си град. Тази, на централна столична улица, е запазила дори оригиналното си обзавеждане, проектирано от самия него. Друг архитект с внимание към интериора, за който се знае много малко, е Васил Василев. Освен на жилищни сгради на големи столични булеварди, той е проектант на единствената с басейн на покрива - тази на ул. \"Цар Освободител\" 10. Позната и като бившия \"Минералсувенир\", според Васил Макаринов тя е строена от сина на издателите на списание \"Икономия и домакинство\", а басейнът е бил част от балнеолечебница. Днес на покрива се помещава  галерията за съвременно изкуство Swimming Pool , взела названието си от него. Един от петте принципа на модерната архитектура, формулирани от Корбюзие, са така наречените \"небесни градини\" - използването на покрива като място за озеленяване и отмора. Такива има и в София, но за съжаление малко от тях се ползват. Пример е ресторантът на покрива на Държавна агенция \"Архиви\" (някога сграда на \"Дженерали\"), известен със своята гледка. Някогашният хотел КООП в София на ъгъла на пл. \"Славейков\" и \"Раковски\" също е бил планиран с ресторант - лампите и парапетите отгоре още стоят. Много жилищни кооперации и дори БНБ също имат покривни тераси. Не всички тези сгради са част от изложбата, която се фокусира върху примери на модернизма от цялата страна - Хасково, Пазарджик, включително сгради с традиционни и религиозни функции като Сливенската митрополия (арх. Захари Илиев) и църквата \"Свети Иван Рилски\" в Бургас (арх. Боян Чинков). Друга интересна сграда е общинската баня в Ямбол. За софиянци обаче ще има тур на 17 октомври. В него със сигурност ще влезе къщата на Ангел Кантарджиев (арх. Ив. Васильов и Д. Цолов), скрита зад няколко кооперации на бул. \"Цар Освободител\" - един от малкото примери за добре реставрирана къща от тези години, според Васил.  Проблемът с автентичността на тези сгради е много сериозен, смятат от \"Български архитектурен модернизъм\". Най-често се сменят дограмите и растера (разчленението) на прозорците, както и самите прозорци, когато са специфично извити. Подобна съдба сполетя преди време друг впечатляващ пример на модернизма - Дома на железничарите и моряците в София на ул. \"Мария Луиза\", чието извито остъкляване бе заменено от къси, плоски прозорци с бяла PVC дограма. От Съюза на транспортните синдикати се аргументираха, че възстановяването на оригиналната фасада е твърде скъпо - а и сегашното положение \"не пречи на срещите на високо ниво\". ", "date": "2017.09.22", "title": "Скок-подскок по покривите и сградите на междувоенния модернизъм"}
{"url": "http://www.dnevnik.bg/skorost/2017/09/22/3046190_pista_drakon_chaka_fenovete_na_iaponskite_avtomobili/", "text": "Фенове и собственици на японски автомобили се събират този уикенд на пистата \"Дракон\" край пловдивското село Калояново на Jap Fest Bulgaria. В събота и неделя ще има състезания за най-бърза обиколка, като колите са разделени в седем класа. Ще има и дрифт сесии. Подробната програма може да бъде намерена на  фейсбук страницата на организаторите . Умения в дрифта ще покаже и шампионът на България за 2016 година в тази дисциплина Стефан Стефанов. Сред гостите е и автомобилният състезател Константин Маршавелов. На фестивала нови свои модели ще покажат \"Тойота\" и \"Мазда\". Входът за събитието е 7 лева на човек за ден.", "date": "2017.09.22", "title": "Писта \"Дракон\" чака феновете на японските автомобили през уикенда"}
{"url": "http://www.dnevnik.bg/sviat/2017/09/22/3046307_prikazka_za_dva_grada_-_referendumut_v_kjurdistan/", "text": "Почти всички иракски кюрди мечтаят за независимост на техния автономен регион, но референдумът от 25 септември ги разделя. Ентусиазмът в столицата Ербил е всеобщ, но в съперничещия ѝ град  Сулеймания  мнозина са твърдо против референдума. По улиците на Ербил цветовете на кюрдското знаме - червено, зелено и бяло - са навсякъде. Някои, особено ентусиазирани, са боядисали автомобилите си в тези цветове, а други дори са сменили регистрационните номера, заменяйки \"Ирак\" с \"Кюрдистан\". Повечето жители на едномилионния град, крепост на Масуд Барзани, казват, че независимостта е легитимна и съжаляват само, че всенародното допитване ще се състои след толкова дълго време. От 1991 г., след войната в Персийския залив, Иракски Кюрдистан се ползва с автономия, която се доближава до независимостта, със собствени институции, собствен бюджет и регионален парламент. Според Хошияр Зебари, бивш иракски министър на външните работи и близък до кюрдския президент, който инициира референдума, гласуването ще се състои. \"Става дума да се подкрепи желанието на кюрдския народ да определи собственото си бъдеще\", заявява той пред АФП. \"Политическо самоубийство\" Референдумът притеснява съседните страни, като  Турция и Иран , които се опасяват, че той може да подхрани сепаратистките стремежи сред техните кюрдски малцинства. Гласуването предизвика и гнева на централното правителство в Багдад, което вижда в него едно нарушение на иракската Конституция. Миналата седмица иракският федерален парламент гласува против тази инициатива, \"за да защити единството на Ирак\". Кюрдските депутати напуснаха залата в знак на протест. В понеделник иракският Върховен съд разпореди спиране на референдума. Но според Зебари не може да става и дума за отлагане на допитването, защото за Кюрдистан това би представлявало \"политическо самоубийство\". Въпреки това той прави уговорката, че \"макар независимостта да е необходима, това не означава, че на следващият ден ще бъде обявено създаването на държава, защото тя ще трябва да бъде създадена, докато преговорите с Багдад продължават\". Абдел Хаким Хасро, професор по политически науки в ербилския университет Салахедин, смята, че няма нито юридически, нито конституционни пречки пред провеждането на допитването. Във всеки случай, в Ербил не се чуват много гласове, отправящи критики срещу референдума, макар че някои признават, че автономният регион се сблъсква с безпрецедентна рецесия. \"Това не е причина да не вървим към създаването на собствена държава. Някои страни са успели да получат независимостта си при най-тежък икономически спад и са се справили с кризата след това\", уверява Бервар Азиз, продавач на шалове в магазин близо до ербилската крепост. \"Ще гласувам \"да\" с двете си ръце\", добавя с усмивка 23-годишният младеж. Също като повечето жители на града, и той изглежда не си задава въпроси за последствията, до които може да доведе това допитване, въпреки че могъщият турски съсед предупреди, че референдумът \"ще има цена\". \"Ние не се опитваме да създаваме провокации и фактът, че някои кюрди отхвърлят това допитване, е знак, че в нашия регион има демокрация\", заявява 43-годишният Сирван Ахмед, продаващ вестници близо до стария пазар на Ербил. \"Държава не се създава, защото някой е казал\" Но на 150 км оттам, в Сулеймания, атмосферата е коренно различна. Нищо във втория град на Кюрдистан, крепост на противници на Масуд Барзани, не напомня за всенародното допитване. Жителите му смятат, че това е ненавременно и маловажно събитие, макар че демонстрират, че държат на независимостта. \"Защо се организира референдум, когато не съществуват самите основи за създаване на държава?\", посочва Ризкар Абдел Кадер, 46-годишен учител. \"Нашите представители биха направили по-добре да подобрят жизненото равнище и ежедневния живот на гражданите, преди да призовават за създаването на държава\", подчертава той. В този град, който винаги се е противопоставял на авторитета на Ербил, въпреки че всички партии призоваха да се гласува в подкрепа на референдума, някои все пак са недоволни.  \"Това беше решено от една партия (Демократична партия на Кюрдистан, от която е и Масуд Барзани). Една държава не се създава, защото някой е казал, а трябва да се изгради чрез създаването на солидни икономически структури\", оплаква се Шореш Хаджи, представител на партията \"Горан\". Исмаил Галали, член на движението, което призовава да се гласува с \"не\", не пести силните думи. \"Независимостта е право на всички народи, но това, което става в момента, е маскарад и ще доведе до създаването на ретроградно емирство\", казва той. /БТА", "date": "2017.09.22", "title": "Приказка за два града - референдумът в Кюрдистан разделя икономическите му центрове"}
{"url": "http://www.dnevnik.bg/sport/2017/09/22/3046575_kitai_shte_podpishe_nov_dogovor_za_domakin_na/", "text": "Състезанието за Гран при на Китай през 2018 г. във  Формула 1  все още не е потвърдено за следващия сезон, призна един от шефовете на \"Либърти медия\" Шон Брачис. В момента от компанията собственик на спорта преговарят с китайското правителство и промотърите на пистата, като по думите на Брачис нов договор трябва да бъде подписан скоро. За да повишат интереса от \"Либърти медия\" работят по вариант да разменят датите на надпреварите в Китай и Бахрейн. Според предварителния календар Китай е втори кръг, като състезанието ще бъде проведено на 8 април, а седмица по-късно е това в Бахрейн. Три почивни дни в Китай от 5 април обаче могат да доведат до промяната. Тогава в страната се чества денят на почитане паметта на починалите. \"Ние се съобразяваме с местни религиозни обичаи, с празници и всякакви официални дати, които могат да доведат до отлив на феновете. Затова е нормално да търсим най-добрия възможен вариант\", коментира Брачис пред \"Ройтерс\". През тази година състезанието в Китай мина при по-малък интерес от обичайното, а на трибуните в Шанхай имаше доста празни места. Календарът с  21 състезания за 2018 г.  беше публикуван през юни, но той трябва да бъде официално утвърден от ФИА на 6 декември в Париж. Последната формалност ще бъде подписването на нов договор с Китай, като според Брачис \"това е само въпрос на време\". Сингапур вече удължи домакинството си във Формула 1 до 2021 г., като собствениците на спорта са много доволни от резултатите, които постига нощната надпревара по улиците на  \"Марина бей\" . В календара след отсъствие от 10 години се завръща и Франция, като надпреварата ще бъде на пистата \"Пол Рикар\". Сезон 2018 ще предложи и три старта в три поредни уикенда за първи път в историята на Формуал 1. Провеждането на надпреварите във Франция, Австрия и Великобритания съответно на 24 юни, 1 юли и 8 юли се прави, за да се избегне дублиране с финала на световното първенство по футбол на 15 юли, както и финалния мач на \"Уимбълдън\".", "date": "2017.09.22", "title": "Китай ще подпише нов договор за домакин на състезания във Формула 1"}
{"url": "http://www.dnevnik.bg/sviat/2017/09/22/3045787_tereza_mei_shte_opita_da_tlasne_pregovorite_za_brekzit/", "text": "В реч във Флоренция днес, британският премиер Тереза Мей ще се опита да възвърне авторитета си и да тласне преговорите за Брекзит напред, след месеци на междуособици в Лондон и почти никакъв прогрес в разговорите с Брюксел. Но дни преди речта, външният министър  Борис Джонсън представи своя визия  за Брекзит, още веднъж демонстрирайки разединението в правителството. Преговарящите от страна на Европейския съюз също са недоволни от нерешителността на Великобритания, а бившият съветник на премиера Дейвид Камерън, Андрю Худ, който има връзки с адвокати от правителството, коментира, че липсата на ясно изразена политика почти е довела до прекратяване на обсъжданията през август. Досега Мей бе лаконична, за да избегне конфликт между хардлайнерите, които искат да платят възможно най-малка сметка при излизането, и министрите ѝ, които са на мнение, че Лондон трябва да плати и да запази възможно най-топла връзка с ЕС. Но мълчанието ѝ позволи да се чуят гласовете за опозицията – лейбъристите обещават да задържат Великобритания в единния пазар и митническия съюз по време на преходния период; либералдемократите настояват за втори референдум, а Шотландската национална партия иска Шотландия да остане в ЕС. Остава под въпрос дали преговорите за Брекзит ще успеят да приключат преди март 2019 г., когато, със или без споразумение, Великобритания трябва да напусне ЕС.", "date": "2017.09.22", "title": "Тереза Мей ще опита да тласне преговорите за Брекзит напред в реч във Флоренция"}
{"url": "http://www.dnevnik.bg/sviat/2017/09/22/3046631_severna_koreia_zaplashi_da_vzrivi_iadrena_bomba_v/", "text": "Външният министър на Северна Корея заяви, че страната му може извърши изпитание на водородна бомба в Тихия океан, след като президентът на САЩ Доналд Тръмп заплаши в реч пред Общото събрание на ООН, че може да унищожи страната. Севернокорейският лидер Ким Чен Ун заяви, че Тръмп страда от \"психическо разстройство\" и че ще плати скъпо за думите си. Той не определи какъв ще бъде отговорът му, но във все по-изострящата се размяна на реплики между двете държави това е първото негово директно послание. Външният му министър Ри Йон Хо каза, че Пхенян може да обсъди тест на водородна бомба в безпрецедентен мащаб в Тихия океан, съобщи южнокорейската официална агенция \"Йонхап\". Хо ще произнесе слово пред ООН по-късно тази седмица и допълни, че не знае какво точно мисли по този въпрос неговият лидер. Япония веднага осъди думите му като \"тотално неприемливи\", а Южна Корея, Китай и Русия призоваха да се охладят страстите. Ким Чен Ун каза още, че ще обмисли \"най-високата степен на твърди контрамерки в историята\" срещу САЩ и че речта на Тръмп само е потвърдила, че ядрената му програма е \"правилната посока\". \"Със сигурност и по категоричен начин ще укротя с огън ненормалния американски изкуфял старец\", разпространи думите му севернокорейската агенция KCNA. Това стана няколко часа, след като САЩ въведоха нови санкции срещу външната търговия и морските превози на Северна Корея и предупредиха, че на американския пазар не може да се допускат банки, търгуващи с Пхенян. Тръмп похвали като \"изключителен ход\" нареждането на централната банка на Китай към банките да прекратят бизнеса си със Северна Корея. Засегнати от санкциите са и секторите на енергетиката, медицинското оборудване, текстила и транспорта, но засега САЩ мълчат по отношение на петролно ембарго. КНДР внася всички горива от чужбина и се смята, че въздържането от тотални петролни санкции оставя пространство за дипломатически усилия.", "date": "2017.09.22", "title": "Северна Корея заплаши да взриви ядрена бомба в океана"}
{"url": "http://www.dnevnik.bg/gradska_sreda/2017/09/22/3046147_veloshestvie_shte_zapochne_ot_borisovata_gradina_i/", "text": "Всеки, който днес ще бъде в София може да се включи в велопоход \"Заедно с велосипед\". Събитието ще започне от 10 часа сутринта до лятната сцена в Борисовата градина, като шествието ще премине през Ловния и Южния парк, като маршрутът е с дължина от 13 километра. За всички останали, които не са почитатели на велосипедите, са предвидени зумба танци, йога практика и образователни игри по безопасност на движението за децата. Днес  центърът на София е затворен за автомобили , но широко отворен за велосипедисти и пешеходци. Шествието \"Заедно с велосипед\" е част от инициативата \"Европейска седмица на мобилността\", която се осъществява с подкрепата на Столичната община Посолство на Кралство Дания. При сборния пунк край лятната сцена ще присъстват зам.-кметът по транспорт Евгени Крусев и Екатерина Йорданова – председател на комисията по транспорт към Столичния общински съвет. Във вело-обиколката ще вземат участие и някои от професионалните велосипедисти от Novo Nordisk, с тяхната мисия за борба с диабета и подкрепа към спорта и здравословния начин на живот. Посетителие в Борисовата градина пък ще могат да тестват велосипедите на Drag Bicycles.", "date": "2017.09.22", "title": "Велошествие ще започне от Борисовата градина и ще продължи по маршрут от 13 километра"}
{"url": "http://www.dnevnik.bg/sviat/2017/09/22/3046469_siriiskite_kjurdi_glasuvat_za_avtonomiia_smiatana_ot/", "text": "В контролираните от кюрди райони на Северна Сирия започват избори, които на три етапа трябва да утвърдят автономията, обявена миналата година, въпреки искането на Дамаск да си върне контрола над цялата сирийска територия, предаде \"Ройтерс\". Вотът ще се проведе дни преди референдума в Иракски Кюрдистан, но не е за независимост, а е за устройство на \"федерална система\", която според привържениците ще утвърди статуквото на автономия, което регионът фактически има от началото на гражданската война през 2011 г. Съпредседателят на изпълнителния комитет на Рожава (автономния регион в Северна Сирия,  обявен през март  миналата година г.) Хадия Юсеф казва, че целта на Асад да си върне контрола на цяла Сирия може да доведе до разделяне. Въпреки това кюрдите в страната настояват, че не се стремят към независимост. Идеите на Йоджалан Вотът в три части, който трябва да започне в петък, е част от план, вдъхновен от идеите на създателя на забранената в Турция Кюрдска работническа партия (ПКК) Абдула Йоджалан. Става въпрос за идеите за \"комуни\", с които крайнолявата организация се появява в турския публичен живот и които отстоява с насилие, довело до смъртта на десетки хиляди през последните 32 години. В случая със Сирия гласоподавателите ще избират лидери на 3700 \"комуни\" в три северни региона. През ноември ще има избори за \"местни съвети\", а през януари - за избиране на събрание, което ще действа като парламент. Сирийското правителство, което си връща територии с руска и иранска подкрепа, се противопоставя на плановете и каза, че се опитва да си върне контрола върху цялата територия. Много от кюрдите обаче смятат, че това намерение ще задълбочи политическата криза. Според Юсеф решението за провеждане на избори, особено по време на борбата срещу \"Ислямска държава\", е \"послание до сирийския режим, че ние, сирийският народ, имаме воля и искаме тя да бъде изразена в избора на администрация, която да управлява регионите и обществата ни.\" Опасност от сблъсък За сигурността си обаче кюрдите разчитат на Партията на демократичния съюз (PYD), която доминира в Рожава, и военното ѝ крило Отряди за народна защита (YPG), които се превърнаха в гръбнака на Сирийските демократични сили - коалиция, подкрепяна от САЩ, която участва в битката за отвоюване на Ракка. Дълго време Дамаск и руските и ирански сили стояха настрана от YPG и избягваха конфронтация, но наскоро имаше критичен момент, когато двата \"лагера\" се озоваха в опасна близост един до друг в контролираната от \"Ислямска държава\" провинция  Дейр аз Зор . САЩ подкрепят YPG, но бяха против създаването на автономни зони. Изборите няма да се случат във всички зони, контролирани от Сирийските демократични сили (SDF) - няма да има вот в Манбидж, който миналата година беше отвоюван от \"Ислямска държава\", нито в наскоро спечелените райони близо до Ракка. Не всички са ентусиазирани - някои критици се опасявт, че управляващите в Северна Сирия структури са по-малко демократични, отколкото претендират и са доминирани от лица, които работят тясно с ПКК. Високопоставеният кюрдски политик Ал Дар Халил обаче казва, че целта не е потисничество, а подсилване на културата на демокрация след години баасистко управление. \"В Сирия от 1963 г... живеем в сянката на партия \"Баас\" - една партия, контролираща всички институции и аспекти на живот. Искаме да променим това.\"", "date": "2017.09.22", "title": "Сирийските кюрди гласуват за автономия, смятана от Дамаск и Анкара за заплаха"}
{"url": "http://www.dnevnik.bg/sport/2017/09/22/3046630_manchestur_junaited_otchete_prihodi_ot_polovin_miliard/", "text": "\"Манчестър юнайтед\" записа рекордни приходи от 581.2 млн. паунда, съобщиха от клуба. За втора поредна година 20-кратният шампион на  Висшата лига  преминава границата от половин милиард паунда, което не е правено от никой друг английски клуб. Въпреки, че отборът на  Жозе Моуриньо  се класира едва на шесто място в Премиършип и не участваше в Шампионската лига през миналия сезон, \"Юнайтед\" показа, че машината за пари работи перфектно. Преди година \"червените дяволи\" станаха първия британски клуб, който преминава границата от половин милиард, а сега дори подобряват своя резултат. Приходите скачат с почти 66 млн. паунда - от 515.3 на 581.2. Отчита се финансовата година, която приключва на 30 юни 2017 г. Финансовите резултати на \"Юнайтед\" са повече от успешни, след като през януари клубът се завърна начело в класацията на \"Делойт\" за първи път от 2005 г. насам. Оперативната печалба на \"червените дяволи\" е 80.8 млн. паунда, което също е рекорд. Приходите преди лихви, данъци и амортизация на материалните активи са 199.8 млн. паунда. \"Завършихме много успешен сезон 2016/17, в който спечелихме три трофея – Купата на Лигата, \"Къмюнити шийлд\" и Лига Европа, а освен това се завърнахме в Шампионската лига. Годината показва рекордни приходи за нашия клуб - над 581 млн. паунда, постигнахме и рекордна EBITDA (Earnings before interest, taxes, depreciation and amortization; приходи преди данъци, такси, лихви и амортизация – бел ред.)\", каза вицепрезидентът на клуба Ед Уудуорд. По предварителни очаквания приходите за следващата година ще са още по-високи – между 575 и 585 млн. паунда. Финансовият доклад показва, че заплатите са се увеличили с 31.3 млн. паунда само за година до 263.5 млн. Това до голяма степен се дължи от привличането на  Златан Ибрахимович  и Пол Погба. Увеличени има и при продажбите на дребно, най-вече на фенски артикули. Там промяната е с 6.7 млн. паунда. Нетният дълг на \"Юнайтед\" е свален с 47.8 млн. за година – до 213.1 млн. паунда.", "date": "2017.09.22", "title": "\"Манчестър юнайтед\" отчете приходи от половин милиард за втора поредна година"}
{"url": "http://www.dnevnik.bg/detski_dnevnik/2017/09/22/3046155_s_decata_v_pochivnite_dni_22_-_24_septemvri/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Включваме и събитията, които събрахме на националния празник Ден на независимостта. Петък, 22 септември - Градът се присъединява към традиционната за Европа инициатива Ден без автомобили. От 8 до 19 часа центърът ще бъде затворен за влизане на автомобили в обхвата на синята зона за паркиране. От 10 ч. до лятната сцена на Борисовата градина ще започне велопоход \"Заедно с велосипед\". Център за градска мобилност и Столична община канят всички любители колоездачи да се включат в инициативата. Те ще изминат общ маршрут от 13 км, който преминава през възможно най-много от зелените паркове на града. - Безплатни ателиета с предварително записване предлага детският научен център  \"Музейко\" : 14 - 15 часа - Космически предизвикателства - ниво 1 (подходящо за деца от 6 до 11 години). Без предварително записване и включени в билета за Музейко: 12:30 - 13:30, 14:30 - 15:30 и 16 - 17 часа: Символите на България - научна работилница (подходящо за деца над 6 години).  - По повод Деня на независимостта Музеят на авиацията ще посрещне посетителите си с намалени входни такси. Пенсионери, деца над 7 годишна възраст и студенти ще могат да разгледат музея на преференциална цена от 1 лев, военнослужещите ще влизат с вход от 2 лв., възрастни с вход от 3 лв., а семейният билет в този ден ще е на стойност 5 лв.  - Международнният събор \"Краище 2017\" започва в 12 часа. - Международнният фестивал \"Балканска черга\" ще бъде открит в 13 ч.  - Международният музикален фестивал \"Златен кестен\" се провежда на открита сцена на централния площад в южния град. В конкурса за нова популярна песен на тазгодишното издание на традиционния музикален форум ще се състезават изпълнители от шест държави - България, Гърция, Македония, Босна и Херцеговина, Сърбия и Черна гора. В 20 часа започва конкурсната част на фестивала.  - Трюфел фест започва в 17 часа. Той се провежда за втора година заедно с традиционния Угърдински фестивал. В района са открити първите трюфели в България.  - Български арт и фолклорен център \"Нестия\" е организирал общобалкански народен събор \"Петрохан 2017\" –  .  - \"Фестивал на хвърчилата\" започва от 18 часа с откриване на изложбата \"Ние и Земята сме едно\". В следващите два дни фестът очаква своите участници и публика от 10 часа в местността \"Малкото море\", южно от Фара на нос Шабла. Събота, 23 септември - Без предварително записване и включени в билета за \"Музейко\" са следните възможности, подходящи за деца над 7 години: 11 - 13:30 Среща с учен; 12:30 - 13:30 Тектоника - научна работилница; 14:30 - 15:30 Зелева дъга - научна работилница; 16 - 17 Зелева дъга - научна работилница; А за деца от 6 до 11 години, с предварително записване, включени в билета за Музейко: 14 - 15 и от 16 - 17 часа - Космически предизвикателства - ниво 4.  - Духовно-просветен център \"Света Троица\" организира курсове по рисуване и иконопис за деца и младежи. Занятията се провеждат събота и неделя в реиновирана зала на ул. \"Асен Златаров\" 28. Преподавателите са висококвалифицирани специалисти с опит в преподаването на деца и младежи. За повече информация: 0889/869 301; 0877/924 109.  - Международният музикален фестивал \"Златен кестен\" се провежда на открита сцена на централния площад в южния град. В конкурса за нова популярна песен на тазгодишното издание на традиционния музикален форум ще се състезават изпълнители от шест държави - България, Гърция, Македония, Босна и Херцеговина, Сърбия и Черна гора. В 20 часа ще е награждаването на победителите в конкурсната част на фестивала.  - Български арт и фолклорен център \"Нестия\" е организирал общобалкански народен събор \"Петрохан 2017\" –  . - Трюфел фест е организиран в града заедно с традиционния Угърдински фестивал.  - \"Фестивал на хвърчилата\" очаква своите участници и публика от 10 часа в местността \"Малкото море\", южно от Фара на нос Шабла. Музика и забавления очакват всички. - Продължава международнният фестивал \"Балканска черга\". Неделя, 24 септември - Детският научен център  \"Музейко\"  предлага следните събития (без предварително записване и включени в билета), подходящи за деца над 7 години: 11 - 13:30 Среща с учен; 12:30 - 13:30 Тектоника - научна работилница; за деца над 9 години: 14:30 - 15:30 и от 16 до 17 часа - Признаци за протичане на химични реакции - научна работилница. Поредица от занимания с предварително записване, включени в билета за Музейко: 14 - 15 и от 16 до 17 часа - Космически предизвикателства - ниво 3 (подходящо за деца от 6 до 11 години).  - магазин   организира семейна кросфит тренировка с Crossfit Dream от 11 до 12 ч.  Магазин Декатлон организира спортен фест от 11 до 14 ч. на игрищата на Младежки център Пловдив на Гребната база. Посетителите ще се насладят на разнообразна програма с много безплатни спортни занимания, а всеки, участвал в поне едно спортно занимание, ще може да се включи в томбола с награди. Повече информация и програмата по часове можете да разгледате  тук . - Продължава международнният фестивал \"Балканска черга\".  - Духовно-просветен център \"Света Троица\" организира курсове по рисуване и иконопис за деца и младежи. Занятията се провеждат събота и неделя в реиновирана зала на ул. \"Асен Златаров\" 28. Преподавателите са висококвалифицирани специалисти с опит в преподаването на деца и младежи. За повече информация: 0889/869 301; 0877/924 109.  - Български арт и фолклорен център \"Нестия\" е организирал общобалкански народен събор \"Петрохан 2017\" –  . - \"Фестивал на хвърчилата\" очаква своите участници и публика от 10 часа в местността \"Малкото море\", южно от Фара на нос Шабла. Музика и забавления очакват всички.", "date": "2017.09.22", "title": "С децата в почивните дни (22 - 24 септември)"}
{"url": "http://www.dnevnik.bg/photos/2017/09/22/3046617_fotogaleriia_kude_jiveiat_lipicanskite_kone/", "text": "Село Липица е световноизвестно с традиционното отглеждане на породата Липицански коне. Фермата, в която се отглеждат, е цяло имение, пострено през Средновековието.", "date": "2017.09.22", "title": "Фотогалерия: Къде живеят липицанските коне"}
{"url": "http://www.dnevnik.bg/kultura/2017/09/22/3040479_otkus_ot_jivotut_na_nasekomite_na_viktor_pelevin/", "text": "Докато пиша, не мисля за читателя, в процеса на работа не ме интересува кой ще ме чете. Книгата е моя лична творба. Всъщност аз даже ненавиждам писателството, с изключение на ония редки мигове, в които изпитвам нещо особено, което е трудно да се опише и е много по-върховно от въздействието на всякакви наркотици. Мисля, че ако си поставите за задача да сте известен писател и да пишете бестселъри, опитвайки се да угодите на вкуса на публиката, вие се лишавате от вълшебството на точно тези мигове. Виктор Пелевин В края на 80-те години Виктор Пелевин става известен, макар и на по-ограничена публика, като автор на научно-фантастични разкази, публикувани в списание \"Химия и жизнь\", което по-това време представя класиците фантасти. Но още с първите си книги той буквално взривява руската литература и започва да бъде сравняван с Борхес, Чапек, Кафка, М. Еймис, Хемингуей, Джоузеф Хелър... Сборникът с разкази \"Синият фенер\" през 1991 г. се разграбва мигновено от книжарниците, но първоначално не е забелязан от литературните критици. Две години по-късно за него авторът получава наградата \"Малый Буккер\", отличаваща най-интересните и актуални тенденции в руския литературен живот. А с романите \"Омон Ра\" (1992), \"Животът на насекомите\" (1993), \"Чапаев и пустота\" (1996) и \"Generation П\" (1999) става най-ярката литературна звезда на постсъветското поколение и световна знаменитост. \"Омон Ра\" попада в късия списък на английската награда за преводна литература \"Independent foreign fiction prize\" (1994), а романът \"Generation П\" е включен в германската енциклопедия на най-важните за XX век 1000 книги. \"Шлемът на ужаса\" (2005), преразказ на легендата за Минотавъра под формата на интернет-чат, е част от проекта \"Митове\" на шотландското издателство Canongate , в който участват Карън Армстронг, Маргарет Атууд, Джанет Уинтерсън, Олга Токарчук, Дубравка Угрешич, Кристин Димитрова и др. Като преводач на книгите на Карлос Кастанеда Пелевин и досега запазва интереса си към езотеричното знание, \"измененията в съзнанието\" и \"другите реалности\", предизвикани от наркотични халюцинации и компютърния виртуален свят. Жанровото дефиниране на текстовете на Пелевин е традиционно: разкази, повести, романи, но едновременно с това писателят прибягва към баснята, гротеската, дори вица, както и към новите форми на словесността като компютърните игри, рекламните сценарии и слогани, имиджмейкърските PR занимания и успява да съчетае несъчетаемото ‒ ирония и трогателна сериозност, демократичност и елитарност. Пелевиновото изкуство е коктейлно, в него има всичко: мит, приказка, фантастика, публицистика, философия, езотерика, история, автобиография. Произведенията на Пелевин почти без изключение са алегории за превръщането на нереалното в реално, за нестабилността на границите между нещата, преминаването от едно състояние в друго, от един статут в друг, за опита на човека от преходното време, в което няма неприкосновени идеали и висши ценности. Макар и със значително закъснение, вторият роман на В. Пелевин \"Животът на насекомите\" най-сетне излиза и на български език. Заслугата за това е на изд. \"Факел експрес\". Да припомним на читателите и най-фанатичните почитатели на Пелевин у нас, че именно списание \"Факел\", издание на \"Факел експрес\", откри Пелевин за тях преди четвърт век, печатайки редица от дълбоко неизвестните му дотогова разкази, световния бестселър \"Generation П\" и множество други негови класически вече текстове. Едва след това в гонитбата за бърз комерсиален успех българските издателства се насочиха към произведенията от по-късния му период, някои от които критиката поставя далеч под равнището на първите му звездни литературни завоевания. В едно обаче тя остава единодушна днес: \"Животът на насекомите\" е един от най-важните и органични за по-нататъшното творчество на автора романи. Публикуван първоначално в сп. \"Знамя\", романът получава наградата на списанието за 1993 г. за \"най-доброто художествено произведение за живота и необикновените приключения на демокрацията в Русия\". \"Животът на насекомите\" е остроумен, поетичен и тъжен. Определян като роман антиутопия, постсоциалистически сюрреализъм, главозамавайща фантасмагория, \"пастиш\" и \"колаж\", той е наситен с дълбоко философско съдържание, в което човешкото начало влиза в екзистенциален конфликт с абсурда, жестокостта и безсмислието на битието, показвайки ни го в неговото многообразие, вечно движение, външни и вътрешни метаморфози. Превод от руски Иван Тотоманов Редактор Георги Борисов Художник Кирил Златков Пътят минаваше покрай дълбок изкоп с руините на недостроена сграда. В пукнатините на стените растяха бурени и храсти, имаше дори няколко дръвчета и изглеждаше, че това не е строителен изкоп, а гроб на загинала сграда или разкопки на древен град. Сам се любуваше на гледката и мълчеше; Наташа също мълчеше. – Да – каза Сам, когато отминаха изкопа. – Невероятно. Забелязах нещо странно в страната ви. Русия е Третият Рим, нали? – Именно – каза Наташа. – Третият. И освен това Вторият Израил. Иван Грозни го е казал. Четох го във вестника. – Имам предвид, че ако в това название обърнем втората дума на обратно, става много интересно. Получава се \"мир\", което означава и \"свят\". – В Ялта – каза Наташа, – на три часа оттук с катера, има въжена линия. Тръгва от крайбрежната и се качваш с нея на планината. Там вдигали дворец някакъв, а може би музей на Ленин, не знам. И после го зарязали. Останали са само колоните и част от покрива. Всичко е огромно – а около него огромно празно място, пълно с боклуци. Все едно някакъв запуснат храм. Да, точно така – Третият Рим. Сам, а вие в първия били ли сте? Сам кимна и Наташа тихичко въздъхна. После каза: – Стигнахме. Тук се качваме. Асфалтовата алея излизаше до дълга сграда, в която имаше магазин и някакво неизвестно какво заведение с името \"Вълна\", пред което се грееха на слънце две мутри с маратонки и анцузи \"Адидас\". Изпод навеса на автобусната спирка отсреща в Наташа и Сам се блещеха няколко кльощави южни бабички. Наташа вдигна ръка и изпод сянката на върбите до спирката се появи стара сива волга с еленче на предния капак. Наташа се наведе към прозорчето, поговори с шофьора, обърна се към Сам и кимна. Шофьорът беше с дълги рижи мустаци, които стърчаха настрани малко несиметрично, все едно току-що е спрял да обследва нещо с тях, а в колата миришеше на бензин и презрели праскови. Волгата направи няколко завоя между ниски бели къщи, засенчени от ябълки и круши, и излезе на прашен макадам. Шофьорът натисна газта и пейзажът зад задното стъкло се скри в гъсти кълбета жълт прах – повечето влизаха през прозорците. Сам се закашля, закри устата си с ръка и Наташа забеляза, че устните му се източват в дълга тръбичка. Като се преструваше, че вдига нещо от пода, той се наведе към предната седалка, намигна заговорнически на Наташа и є направи знак да мълчи, като вдигна пръст пред вече образуващите му хобот устни. Наташа кимна. Хоботът на Сам се изостри на върха и лесно проби гърба на предната седалка. Шофьорът трепна и изгледа малко разтревожено пътниците си в продълговатото огледалце над волана. – Сериозно ли мислите, Сам, че ние сме Третият свят? – попита Наташа, за да отвлече вниманието на шофьора. – Отчасти да – отвърна Сам, без да се изправя. – В това няма нищо обидно. Стига да не се обиждаме на фактите, разбира се. – Някак си не мога да свикна... – Ще се наложи да свикнете. Това е геополитическа реалност. Защото Русия е много бедна страна. И Украйна също. При вас... как се казваше... земята не ражда. Дори да вземем например най-плодородните почви някъде в Кубан, да речем, това е нищо в сравнение със земята, да кажем, в Охайо... Сам го произнесе \"ох-хай-йо\" и звукът беше такъв, все едно можеш да го намажеш като масълце на филийка – и веднага стана ясно колко е плодородна земята в щата Охайо. – Какъв ти Трети свят – каза с горчивина шофьорът и размърда неестествено мустаци. – Продадоха ни. Точно така, всичко продадоха. С ракетите и флота барабар. Кръвчицата ни изпиха. – Кой да ни е продал? – попита Наташа. – И на кого? – Знае се то кой – с уверена омраза каза шофьорът. – И на кои. Добре де, флота че го продадоха – продадоха го, ама защо и честта ни да продават... Сам изсумтя нещо и шофьорът махна вяло с ръка и изсумтя: – Отзад ни го нахакаха. И млъкна. Постепенно лицето му пребледня, а очите му, допреди шарещи нащрек, станаха мътни и безразлични. Лицето на Сам, напротив, се зачерви, все едно току-що е излязъл от банята след горещ душ. Той измъкна устните си от гърба на седалката, облегна се на своята и се усмихна на Наташа. Наташа съсредоточено мълчеше. – Наташа, да не ви обидих? – попита Сам. – С какво? – Ами, с Третия свят. – О, не, Сам. Просто като малка ме плашеха с римската цифра три. Но мен изобщо не ме е страх от нея. И нямам никаква причина да се обиждам. Аз не съм Русия. Аз съм си Наташа. – Наташа – каза Сам. – Много красиво име. Може ли да минем на \"ти\"? – С удоволствие – каза Наташа. От двете страни на пътя се точеха лозя. Когато лозята свършиха, отляво пак се появи морето. Сам отвори куфарчето, извади малка стъкленица, изплю в нея малко червена течност, затвори капачето и пусна стъкленицата пак в куфарчето. През това време Наташа мислеше напрегнато – дори между веждите ѝ се очерта красива бръчица. Сам я погледна, усмихна се и попита: – Всичко окей ли е? – О, да. – Наташа също му се усмихна. – Но си мисля за нещо. Да речем, че Първият свят – това е Америка, Япония също, и Европа евентуално. А Третият сме ние – Третият Рим, Африка и може би Полша. Кой е тогава Вторият свят? – Вторият? – учудено попита Сам. – Хм. Не знам. Наистина интересно. Трябва да видим откъде се е взело това име. Вероятно просто няма никакъв Втори свят. Погледна през прозореца и видя високо в небето сребрист триъгълник – може би беше делтапланът, който бе гледал от масата в ресторанта, може би беше друг, точно такъв. – Друго не мога да разбера – каза той. – Къде отиваме? – Да обядваме – каза Наташа. – Вече се нахраних – каза Сам. – Ами тогава да спрем тук – предложи Наташа. – Тук е много красиво, жив човек няма. Може да се изкъпем. Сам преглътна слюнката си, после каза на шофьора: – Спрете, ако обичате. Ще слезем тук. – Ваша си работа – намусено каза шофьорът. – Само ми дайте петте долара, дето ми ги обещахте. Волгата спря, Сам слезе и извади портфейла си. – Матрьошки не ви ли трябват? – попита шофьорът. – Какви? – попита Сам. – Всякакви имам. Горбачов, Елцин. Сам поклати глава отрицателно, подаде му петте долара и каза: – Ако ви сърби гърбът, разтрийте го с одеколон. Шофьорът все така намусено кимна. После обърна – волгата посипа Сам и Наташа с жълт прах – и подкара обратно. Стана тихо. Сам и Наташа тръгнаха по лъкатушещата надолу по каменистия склон пътечка. Вървяха мълчаливо, понеже пътечката беше много тясна и трябваше да внимават къде стъпват.", "date": "2017.09.22", "title": "Откъс от \"Животът на насекомите\" на Виктор Пелевин"}
{"url": "http://www.dnevnik.bg/sviat/2017/09/22/3046714_tereza_mei_velikobritaniia_iska_dvugodishen_prehoden/", "text": "Британският премиер Тереза Мей каза, че Великобритания е готова да спазва правилата на Европейския съюз и да прави вноски в неговия бюджет две години след като напусне блока през март 2019 г. Тя започна речта си за Брекзит във Флоренция, обръщайки се към своите партньори в Европейския съюз с думите: \"Искаме да бъдем вашият най-стабилен приятел и партньор в бъдещото развитие на ЕС и Обединеното кралство.\" Въпреки това тя подчерта, че Великобритания никога не се е чувствала напълно у дома в рамките на ЕС. Мей добави, че това, че британският народ е избрал да напусне ЕС, не означава, че страната напуска Европа изцяло и окончателно. Тя заяви, че е постигнат напредък в \"тежките преговори\" за Брекзит и че правата на гражданите на Европейския съюз ще бъдат гарантирани от британските закони след излизането на страната от съюза, съобщи БТА, като цитира \"Асошиейтед прес\". \"Проведохме три кръга преговори и макар на моменти те да бяха тежки, е ясно, че благодарение на професионализма и усърдието на (преговарящите) Дейвид Дейвис и Мишел Барние, постигнахме конкретен напредък по много важни въпроси\", заяви тя, цитирана от \"Ройтерс\". Мей изрази амбицията си да намери изход от задънената улица в преговорите за Брекзит, като подчерта, че и двете страни имат \"дълбоко чувство за отговорност\" да гарантират, че раздялата им ще премине \"гладко и разумно\". За да се осъществи излизането на Обединеното кралство по този начин и за да може бизнесът и гражданите да се нагодят към новите условия, тя предложи приблизително двугодишен преходен период, през който \"сегашната структура на правилата и регулациите в ЕС\" ще продължи да се прилага и Великобритания ще остане част от единния пазар, а \"хората ще могат да идват, да живеят и да работят в Обединеното кралство, но ще има регистрационна система, важна подготовка за новия режим\". Тя заяви, че Великобритания ще си изпълни ангажиментите към бюджета на ЕС. \"Не искам партньорите ни да се страхуват, че ще платят повече или ще получат по-малко през останалата част от настоящия бюджетен план, в резултат от решението ни да напуснем\", каза Мей.  Британската лидерка изключи възможността Великобритания да встъпи в споразумение за свободна търговия с ЕС по модела на Канада или както Норвегия да бъде част от Европейската икономическа зона, което ще я задължи да приеме неограничена свобода на движение. \"Не мисля, че някой от тези модели ще бъде най-добър за Обединеното кралство или най-добър за Европейския съюз\", заяви тя. Великобритания е ангажирана със запазването на Споразумението от Разпети петък в Северна Ирландия и дори когато напусне ЕС, няма да има \"физическа инфраструктура на границата\" с Ирландия. Тереза Мей опита да обясни защо избирателите в Обединеното кралство не чувстват ЕС като неразделна част от своята същност, но увери, че Великобритания няма да изостави европейските си съседи. \"През цялото си членство Обединеното кралство никога не се е чувствало у дома си в Европейския съюз\", каза Мей. По думите й британците никога не са възприемали ЕС като неразделна част от историята си, каквато е той за други народи в Европа.  Успехът в преговорите за Брекзит е \"в интерес на всички\", каза тя. \"Преминаваме през критичен период\", но \"когато сме заедно, можем да постигнем добри резултати\", каза Мей и допълни, че целта е по-добро бъдеще за всички европейски граждани, предаде Франс прес.  Тя смята, че ако двете страни не успеят да постигнат сделка, това ще нанесе \"тежък удар\" върху бъдещето на Европа и по тази причина призова лидерите на ЕС да подходят с повече креативност и амбиция в преговорите.  Ръководителят на преговорния екип на ЕС Мишел Барние приветства в комюнике \"конструктивния дух\" на речта на Мей, на която в знак на единство присъстваха външният министър Борис Джонсън, финансовият Филип Хамънд и министърът за Брекзит Дейвид Дейвис.", "date": "2017.09.22", "title": "Тереза Мей: Великобритания иска двугодишен преходен период след Брекзита (допълнена и видео)"}
{"url": "http://www.dnevnik.bg/sport/2017/09/22/3046717_ronaldo_mesi_i_neimar_sa_pretendentite_za_futbolist_na/", "text": "Кристиано Роналдо, Лионел Меси и Неймар са тримата финалисти за наградата на ФИФА за най-добър футболист за сезон 2016/2017. Носителят на отличието, което ще бъде връчено за втора поредна година, ще бъде обявен на 23 октомври на церемония в Лондон. Роналдо направи поредния си бляскав сезона с \"Реал\" (Мадрид). Той помогна на белите да станат първият отбор в историята, успял да защити трофея си в Шампионската лига, и да завоюват титлата в Испания за пръв път от 2012 г. Португалецът стана голмайстор на Шампионската лига с 12 попадения и се превърна в първия футболист, вкарвал гол в три европейски финала. Toй добави 25 шампионатни гола и се разписа общо 42 пъти в рамките на миналия сезон. Роналдо вече спечели  наградата на УЕФА за играч на сезона в Европа . Той се очертава като фаворит и за най-ценното индивидуално отличие във футбола - \"Златната топка. Португалецът е печелил наградата четири пъти, с един по-малко от рекордьора Меси. ", "date": "2017.09.22", "title": "Роналдо, Меси и Неймар са претендентите за футболист на годината на ФИФА"}
{"url": "http://www.dnevnik.bg/photos/2017/09/22/3046592_fotogaleriia_cirkut_na_cirkovete/", "text": "Първият Международен фестивал на цирковите изкуства се провежда в столицата на Беларус Минск. Той е посветен на 950-ата годишнина на града и събра над 100 артисти от цял свят.", "date": "2017.09.22", "title": "Фотогалерия: Циркът на цирковете"}
{"url": "http://www.dnevnik.bg/sport/2017/09/22/3046723_formula_1_shte_postavia_mikrofon_v_auspuha_za_da_stane/", "text": "Формула 1 разработва поставянето на микрофони в ауспуховите тръби на болидите, за да направи състезанията по-шумни и по-въздействащи за телевизионните зрители. Най-популярната автомобилна надпревара търпи остри критики от фенове, пилоти и организатори, откакто през 2014 г. прекалено тихите хибридни V6 турбодвигатели замениха значително по-шумните V8 агрегати.  През 2014 г. отборите тестваха подобни на тромпет \"мегафонни\" ауспухови тръби, но експериментът беше отчетен като провал. Сега идеята е да се поставят керамични микрофони, които да усилят звука от болидите. \"Едно от нещата, които искаме да развием в бъдеще, са звуците от колите, защото дават по-голяма дълбочина на изживяването за феновете и са от изключителна важност във всички изследвани, които правим\", заяви изпълнителният директор за търговските операции във Формула 1 Шон Братчис. С проекта за микрофони в ауспусите се е заел австралийският продуцент Дейвид Хил, който има звездна репутация в средите на телевизионното излъчване на спортни събития. Той е бивш шеф на притежаваната от Рупърт Мурдок \"Фокс спорт\". \"Той работи с един германска компания за разработването на керамичен микрофон, който ще можем да прикрепим към изпускателната тръба, за да получим истинско усилване на звука за феновете\", обясни Братчис. Той не даде яснота кога може да се очаква евентуално поставяне на микрофони в ауспусите.", "date": "2017.09.22", "title": "Формула 1 ще поставя микрофон в ауспуха, за да стане по-шумна"}
{"url": "http://www.dnevnik.bg/bulgaria/2017/09/22/3046727_esenta_shte_nastupi_v_2302_chasa_tazi_vecher/", "text": "Астрономическата есен ще настъпи в 23.02 тази вечер, се съобщава на сайта на Националната астрономическа обсерватория в Рожен. В Северното полукълбо есенни са месеците септември, октомври и ноември, а в Южното - март, април и май, съобщава \"Нова телевизия\". Днес температурите у нас обаче са като характерните за късната есен. В София средната температура е 13 градуса. Очаква се захлаждането да продължи до неделя. ", "date": "2017.09.22", "title": "Есента ще настъпи в 23.02 часа тази вечер"}
{"url": "http://www.dnevnik.bg/photos/2017/09/22/3046730_snimka_na_denia_tereza_mei_v_devet_kadura/", "text": "Британският премиер Тереза Мей   във Флоренция, обръщайки се към своите партньори в Европейския съюз с думите: \"Искаме да бъдем вашият най-стабилен приятел и партньор в бъдещото развитие на ЕС и Обединеното кралство.\" Въпреки това тя подчерта, че Великобритания никога не се е чувствала напълно у дома в рамките на ЕС.", "date": "2017.09.22", "title": "Снимка на деня: Тереза Мей в девет кадъра"}
{"url": "http://www.dnevnik.bg/biznes/2017/09/22/3046734_liberalizaciiata_na_pazara_na_elektroenergiia_shte/", "text": "Между три и пет години ще продължи процесът на либерализация на пазара на електроенергия, каза във Велико Търново министърът на енергетиката Теменужка Петкова, цитирана от БТА. Тя отбеляза, че след приключване на този период всеки битов абонат ще може сам да избира доставчика на електроенергия, а отделните доставчици ще бъдат в конкуренция помежду си. Според нея моделът за либерализация на енергийния пазар е разработен съвместно със Световната банка и в него е включена защита за енергийно бедните хора, които няма да могат да плащат сметките си при смяната на модела. \"Интерпретациите за увеличаване на енергийната бедност са силно преувеличени\", каза тя.  Петкова прогнозира, че до края на годината трябва да влязат в сила промените в Закона за енергетиката, за да започне процесът на либерализация. От втората половина на следващата година се очаква да са налице и нормативните основания за реализирането на модела, посочи тя.  В началото на 2018 г. ще започне приемът на документи за финансиране по втория етап на т. нар. Норвежка програма, каза Петкова. Осигурените средства са в размер на 63 милиона лева, а мерките са разработени съвместно с Националното сдружение на общините в България. Програмата предвижда финансиране на проекти за енергийна ефективност на сгради, които са общинска собственост, като училища, детски градини, болници и други.  Петкова отчете, че първият етап от програмата е бил успешен и призова общините да подготвят своите проектни документи, за да бъдат финансирани.", "date": "2017.09.22", "title": "Либерализацията на пазара на електроенергия ще продължи 3-5 години, каза Теменужка Петкова"}
{"url": "http://www.dnevnik.bg/analizi/2017/09/22/3046733_evropeiskite_grajdani_vuv_velikobritaniia_shte_mogat/", "text": "Това е критичен период в историята на отношенията между Обединеното кралство и Европейския съюз. В този важен момент посланието ми към гражданите на България и ЕС е ясно - в следващите години Обединеното кралство иска да бъде най-силния ви приятел и партньор. Искаме да видим Европейският съюз и Великобритания да процъфтяват заедно, един до друг. Решението ни да напуснем институцията Европейски съюз беше заявление за това как искаме да функционира нашата демокрация. Британските граждани желаят повече пряк контрол върху решенията, които засягат техния живот. Това означава тези решения да се вземат във Великобритания, от тези, които се отчитат пряко пред британските граждани. Но ние все пак сме горди да сме член на европейското семейство от нации. Ние не обръщаме гръб на Европа  и знаем, че е изцяло в интерес на нас и на останалия свят Европейският съюз да е успешен. Разбира се, за нас животът ще бъде различен. Разбираме, че Великобритания не може да напусне ЕС и за нея всичко да остане същото. Не претендираме, че можем да имаме всички предимства на членството, без да приемаме и задълженията. Но наистина искаме да продължим да работим заедно за общото ни благо. И така, задачата ни е да създадем нова рамка, която позволява тясно икономическо партньорство, при което тези права и задължения са в нов и различен баланс. Създавайки тези нови отношения, ние не започваме от празен лист, както други партньори преговарят за сключването на сделка за свободна търговия. В деня, когато напуснем, ще имаме същите правила и регламенти като ЕС. Така че при създаването на ново икономическо партньорство за нас въпросът не е как да сближим още повече правилата и регламентите си, а как да постъпим, когато един от нас иска да направи промени. Друг важен въпрос е как ще се грижим за европейските граждани, живеещи във Великобритания и британските граждани, живеещи в държавите членки на ЕС. Повтарям на всички европейски граждани, създали свой живот във Великобритания: искаме да останете, ценим ви и сме благодарни за приноса ви към живота в страната ни  Една от първите цели в тези преговори е да гарантираме, че ще можете да продължите да живеете както досега. Искам да инкорпорираме изцяло в британските закони договорката за правата на гражданите. Никой не трябва да се съмнява в независимостта на съдилищата ни и в отстояването от тях на юридическите права на гражданите. В действителност, Великобритания винаги ще застава с приятелите и съюзниците ни в защита на споделените ни ценности - свобода, демокрация, права на човека и върховенство на закона. Решението ни да напуснем Европейския съюз не е отхвърляне на този наш отколешен ангажимент. Това се отнася и до ангажимента ни към сигурността на Европа. Обединеното кралство има най-големия бюджет за отбрана и един от най-големите бюджети за развитие в света. Имаме обширна дипломатическа мрежа и служби за сигурност, разузнаване и правоприлагане на световно ниво. Искаме да продължим да работим колкото е възможно по-тясно с ЕС, защитавайки гражданите ни, популяризирайки ценностите ни и гарантирайки сигурността на континента. Затова предлагаме смела нова стратегическа договорка, която дава всеобхватна рамка за бъдещото сътрудничество в сигурността, правоприлагането и наказателното правораздаване - договор между Великобритания и ЕС. Обединеното кралство се ангажира безусловно с поддържането на сигурността на Европа. Ще продължим да предлагаме помощ и съдействие на държавите членки на ЕС, които са жертви на въоръжена агресия, тероризъм и природни или причинени от човека бедствия. Искаме и да дадем сигурност на останалите държави членки като България относно бюджета на ЕС Някои от изказаните твърдения по тази тема са преувеличени и не помагат. Ние можем да разрешим този въпрос само като част от решението на всички по-широки въпроси. Но аз не искам партньорите ни да се притесняват, че ще трябва да плащат повече или да получат по-малко за остатъка от текущия бюджетен план в резултат на решението ни да напуснем. Затова ясно заявих, че Великобритания ще изпълни ангажиментите, които сме поели по време на членството ни. Чрез целите, които изложих, се стремим да създадем дългосрочни взаимоотношения, чрез които Европейският съюз и Обединеното кралство да могат да работят заедно за общото благо на всички наши граждани.", "date": "2017.09.22", "title": "Европейските граждани във Великобритания ще могат да живеят както досега"}
{"url": "http://www.dnevnik.bg/sport/2017/09/22/3046735_jiru_i_mandjukich_sa_sred_nominiranite_za_gol_na/", "text": "ФИФА обяви десетимата претенденти за наградата \"Ференц Пушкаш\", която се връчва на автора на най-красивия гол през годината. Сред номинациите очаквано попадна изключително атрактивното изпълнение на нападателя на \"Арсенал\" Оливие Жиру срещу \"Кристъл палас\" на 1 януари. Зрелищният гол на Марио Манджукич  във финала на Шампионската лига също е сред претендентите. Задната ножица на хърватския нападател на \"Ювентус\" във врата на \"Реал\" (Мадрид) вече спечели  наградата за гол на сезона в Европа. Кевин-Принс Боатенг също е един от фаворитите за приза \"Ференц Пушкаш\". Ганаецът е номиниран с  гол за \"Лас Палмас\" срещу \"Виляреал\" на 23 октомври 2016 г.  Той се разписа със странична ножица след изумително подаване с пета на Тана. Сред номинираните за пръв път има и вратар. Това е Оскарин Масулуке oт \"Барока\", който вкара със задна ножица от границата на наказателното поле в 96-ата минута на двубоя срещу \"Орландо пайрътс\" в първенството на Южна Африка. Освен че беше много красиво, попадението на вратаря беше и много ценно, защото падна при резултат 0:1. Друг сериозен претендент за отличието е Муса Дембеле. В този случай номинацията идва не заради головия удар на младата звезда на \"Селтик\" срещу \"Сейнт Джонстън\", а заради феноменалната атака, която доведе до него. Топката премина през всеки един от 11-те играчи на \"детелините\", а особено атрактивни бяха последните две подавания - рабона на Микаел Лустиг и асистенция с пета на Калъм Макгрегър. Две от номинациите са за попадение от огромна дистанция -  на Алехандро Камарго  в мача между \"Университат де концепсион\" и \"О'Хигинс\" от първенството на Чили и на  националката на Венецуела Дейна Кастеянос  срещу Камерун. Камарго се разписа с 60-метро шут от воле след изритана от противниковия вратар топка, а Кастянос вкара веднага след изпълнението на центъра. Другите номинарани попадения са  снарядът на Неманя Матич в двубоя между \"Челси\" и \"Тотнъм\"  на 22 април и  страхотният индивидуален пробив  на юношата на \"Барселона\" Жорди Мбула в двубоя срещу \"Борусия\" (Дортмун) от младежката Шампионска лига. Най-красивият гол ще бъде избран чрез гласуване на официалния сайт на ФИФА. Първият кръг на гласуването ще продължи до 9 октомври. След това ще бъдат обявени тримата финалисти и ще има ново гласуване до 23 октомври, когато ще бъде обявен победителят.", "date": "2017.09.22", "title": "Жиру и Манджукич са сред номинираните за гол на годината (видео)"}
{"url": "http://www.dnevnik.bg/politika/2017/09/22/3046741_prezidentut_i_premierut_izraziha_priznatelnost_kum/", "text": "Президентът Румен Радев и премиерът Бойко Борисов изразиха признателност към всички, работили за свободата и държавността. Днес се навършиха 109 години от обявяването на независимостта на България. \"В деня на Независимостта отдаваме почит към всички, които с делата си, а понякога и с живота си, отстояваха и отстояват свободата, суверенитета и честта ни като народ и държава. Независимостта не е даденост, а поведение и достойнство, които зависят от всички нас, гражданите.Честит празник и нека бъдем на висотата на онези, които го изпълват със съдържание!\", написа във фейсбук президентът Румен Радев. Премиерът Бойко Борисов също честити празника и заяви:\"С тази енергия и желанието да просперираме нашите прадеди са се преборили за провъзгласяването на независимостта на България и за превръщането й в равноправна на другите държави. Благодарение на техните усилия се издига международният авторитет на страната ни\", \"Днес ние продължаваме да градим историята като наследяваме великите дела на тези българи и именно затова трябва да бъдем още по-отговорни за съдбата на следващите поколения. Като независима държава, част от голямото европейско семейство, България е на прага да стане за първи път в нашата история председател на най-силния икономически съюз в света. Всичко това е плод на усилията и работата на много българи през годините. Нека не ги забравяме и да продължим достойно делото им\", се казва в поздравленията от Борисов.", "date": "2017.09.22", "title": "Президентът и премиерът изразиха признателност към всички, работили за свободата и държавността"}
{"url": "http://www.dnevnik.bg/sport/2017/09/22/3046742_karanga_povede_cska_kum_osma_poredna_pobeda_v_purva/", "text": "ЦСКА спечели осма поредна победа в Първа лига. Червените записаха категоричен домакински успех с 3:0 срещу \"Дунав\" (Русе) в първия мач от десетия кръг на шампионата. Фернандо Каранга, Николай Бодуров и Тиаго Родригес осигуриха трите точки, с които тимът на Стамен Белчев запазва първото си място. ЦСКА събра 25 точки и поведе с четири пред шампиона \"Лудогорец\" и с осем пред третия \"Левски\". Разградчани гостуват на новака \"Септември\" (София) в неделя, а сините ще пътуват до Стара Загора за двубой с четвъртия \"Берое\" (16 точки) в понеделник. ЦСКА започна агресивно мача и можеше да открие резултата още в третата минута. Червените организираха много добра атака по десния фланг, при която Станислав Манолев центрира от аутлинията, а Кевин Меркадо стреля с глава. Топката се насочи към опразнения ъгъл на вратата, но Олексей Ларин изчисти пред голлинията. В осмата минута Манолев изведе Каранга очи в очи със Станислав Антонов. Вратарят на \"Дунав\" обаче излезе навреме и блокира удара на бразилеца, а след това защитник на гостите попречи на Рубен Пинто да направи добавка. В 25-ата минута лошо изчистена топка от бранител на \"Дунав\" попадна в Манолев, който отправи изстрел от воле. Петър Патев обаче се намеси решително и изчисти в ъглов удар. След половин час игра гостите от Русе дочакаха своя златен шанс да открият резултата, но не се възползваха. Васил Шопов преодоля Бодуров и напредна сам срещу Витаутас Черняускас. Последва удар по диагонала, но топката премина покрай гредата. Две минути по-късно се стигна до спорна ситуация в наказателното поле на \"Дунав\". Каранга падна след контакт с Мирослав Будинов, но главният съдия Петър Доровски не отсъди дузпа. В 42-ата минута напречната греда спаси гостите след отлично изпълнение от пряк свободен удар на Меркадо. В ответната атака се стигна до опасен шут на Божидар Васев, но Черняускас реагира бързо и изби в корнер. ЦСКА продължи да доминира и след почивката. В 53-ата минута Каранга прати топката във вратата на \"Дунав\" при добавка след удар на Тиаго Родригес, но попадението беше отменено заради засада. Две минути по-късно домакините все пак откриха резултата. Тиаго центриран от свободен удар към далечната греда, където Каранга надскочи бранителите на \"Дунав\" и от малък ъгъл прати топката във вратата с глава. Бразилецът отбеляза десетия си гол от началото на сезона. В 66-ата минута Меркадо отново разтресе напречната греда след силен шут с десния крак. Вторият гол във вратата на \"Дунав\" обаче не закъсня. В 69-ата минута резервният вратар Александър Конов, който замени контузилия се Антонов, изпусна топката след центриране от корнер, а Бодуров я изпрати с глава в опразнената врата. В 74-ата минута червените окончателно решиха изхода на мача с трето попадение. Негов автор стана Тиаго Родригес, който прониза Конов с мощен изстрел от пряк свободен удар. ЦСКА постигна деветата си поредна победа във всички турнири. Във вторник червените  надиграха \"Несебър\" с 4:1  и се класира за осминафиналите на Купата на България. \"Дунав\", който завърши четвърти миналия сезон и игра в европейските турнири, продължава с неубедителното си представяне тази есен. Русенци допуснаха пета загуба в последните си шест шампионатни мача. Те заемат 11-ото място с осем точки, колкото имат \"Ботев\" (Пловдив) и \"Славия\".", "date": "2017.09.22", "title": "Каранга поведе ЦСКА към осма поредна победа в Първа лига"}
{"url": "http://www.dnevnik.bg/photos/2017/09/22/3046747_snimka_na_denia_supermodeli_na_shouto_na_versache/", "text": "Италианският дизайнер Донатела Версаче приема поздравления в компанията на бившите супермодели (от ляво на дясно) Карла Бруни, Клаудия Шифър, Наоми Кембъл, Синди Крауфорд и Хелена Кристенсен в края на шоуто на колекция пролет/лято 2018 на Седмицата на модата в Милано, Италия.", "date": "2017.09.22", "title": "Снимка на деня: Супермодели на шоуто на Версаче"}
