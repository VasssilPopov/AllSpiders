{"url": "https://www.dnevnik.bg/photos/2018/06/14/3200390_snimka_na_denia_da_vkarash_za_90_sekundi_ili_kak/", "text": "Минута и половина. Толкова бяха необходими на влезлият като резерва Артьом Дзюба да отбележи третия гол във вратата на  До този момент селекционерът Станислав Черчесов на руския отбор не показваше никакви емоции, включително при първите два гола в двубоя. Попадението на Дзюба обаче предизвика бурната радост на 54-годишния специалист. Kогато нападателят отиде да се поздрави с треньора след гола, Черчесов отдаде чест на своя играч с козируване. ", "date": "2018.06.14", "title": "Снимка на деня: Да вкараш за 90 секунди, или как Артьом Дзюба си заслужи козируване от треньора"}
{"url": "https://www.dnevnik.bg/sport/2018/06/14/3200380_video_mechka_s_vuvuzela_otpraznuva_mechtaniia_start_na/", "text": "Домакините от Русия надминаха всички очаквания и започнаха световното първенство по футбол с  разгромна победа с 5:0 срещу Саудитска Арабия на стадион \"Лужники\" в Москва. Перфектният старт за тима на Станислав Черчесов, който се намираше в серия от седем поредни мача без успех, предизвика празнична еуфория по улиците на руската столица. Сред празнуващите беше дресирана мечка, седяща в открит съветски джип, която свиреше на придобилия популярност от мондиала в Южна Африка инструмент вувузела. Животното беше усвоило и неприлични жестове, с които поздравяваше част от снимащите минувачи.", "date": "2018.06.14", "title": "Видео: Мечка с вувузела отпразнува мечтания старт на световното по улиците на Москва"}
{"url": "https://www.dnevnik.bg/sport/2018/06/14/3200010_psj_triabva_da_prodade_igrachi_za_60_miliona_evro_za/", "text": "Френският футболен шампион  ПСЖ  е сред отборите, които харчат най-много пари за трансфери в последните години. Сега обаче парижани са принудени да продават, за да могат да покрият критериите на финансовия феърплей. Тимът от \"Парк де пренс\" трябва да продаде играчи общо за 60 милиона евро, за да не бъде наказан от европейската футболна централа УЕФА. Сред най-строгите наказания за тимовете, които не могат да покрият критериите за финансов феърплей, са финансова глоба или дори изхвърляне от европейските клубни турнири. Комисията за финансов контрол (CFCB) към УЕФА излезе с изявление за 12-те клуба, които бяха наблюдавани за спазване на финансовия феърплей. В последните години ПСЖ беше поставен под мониторинг, но резултатите показват \"приемливи отклонения във финансовите резултати за 2015, 2016 и 2017 г.\". От комисията обясняват, че за да покрият изискванията за финансов феърплей, от клуба трябва единствено да продадат играчи за 60 милиона евро. Регистриране на печалби чрез вътрешни дългове към собственик или спонсорски договори няма да се приемат. \"ПСЖ остава под строг контрол до края на летния трансферен прозорец\", добавиха от УЕФА. През миналата година тимът купи Неймар от \"Барселона\" за 222 милиона евро, а през това лято трябва да плати 180 милиона евро, за да откупи за постоянно Килиан Мбапе, който е собственост на \"Монако\", но игра под наем в Париж. Очаква се през лятото ПСЖ да се раздели с крилото Гонсало Гедеш, който през миналия сезон игра под наем във \"Валенсия\". Португалецът направи сериозно впечатление и е искан за постоянно от \"прилепите\", а цената му е 40 милиона евро. За разлика от ПСЖ обаче други отбори получиха глоби от УЕФА. Турският шампион \"Галатасарай\" не успя да спази условията за финансов феърплей, затова получава глоба от 15 милиона евро, които ще бъдат удържани от приходите от европейските турнири. Клубът от Истанбул също така се съгласи да има максимална загуба от 20 милиона евро за следващата финансова година и 10 милиона евро за 2020 г. При \"Макаби\" (Тел Авив) ситуацията е същата, с разликата, че тимът от Израел получава глоба от само 1 милион евро.", "date": "2018.06.14", "title": "ПСЖ трябва да продаде играчи за 60 милиона евро, за да покрие финансовия феърплей"}
{"url": "https://www.dnevnik.bg/gradska_sreda/2018/06/14/3200003_obshtinata_podgotvia_novo_razshirenie_na_sinia_i/", "text": "Ново разширение на платената зелена зона за паркиране в районите \"Лозенец\", \"Оборище\", \"Възраждане\" и \"Красно село\" обсъждат столичните общински съветници. Те подготвят и други промени, като въвеждане на ограничение за броя винетни стикери за паркиране, които да се издават на едно домакинство и това предблоковите пространства, които не са на улицата, също да са част от синята и зелената зона. Промените ще се направят с изменения в наредбата за организацията на движението и са по предложение на районните кметове и Центъра за градска мобилност, като вече се обсъждат от общинските съветници, каза днес Зафир Зарков - зам.-председател на комисията по транспорт. В идните дни проектът за промени в наредбата ще бъде качен на сайта на общинския съвет за изпращане на становища в рамките на месец. След това ще бъде проведено обществено обсъждане с граждани. Ако след това бъдат одобрени от общинските съветници, новите платени зони и правила ще влязат в сила от 1 ноември, поясни Зарков. Предложението е в новата зелена зона да попаднат 5500 паркоместа. , като според предложението целият квартал между булевардите \"Джеймс Баучер\" и \"Никола Вапцаров\" ще бъде зелена зона. От  есента на миналата година паркирането  е платено в по-близката до центъра на града част от квартала. Неведнъж кметът на района Любомир Дреков е казвал, че заради въвеждането на промените голяма част от паркиралите дотогава в тази част на квартала са се пренесли в другата, където все още е безплатно.  тя ще обхване района между булевардите \"Иван Гешов\", \"Пенчо Славейков\", \"Ген. Тотлебен\" и \"Георги Софийски\".  искането е зелената зона да обхване участъка между булевардите \"Константин Величков\", \"Сливница\", \"Александър Стамболийски\" и улиците \"Димитър Петков\" и \"Опълченска\".  новата зона ще обхване малкия район между булевардите \"Христо и Евлоги Георгиеви\", \"Ситняково\", \"Данаил Николаев\" и ул. \"Черковна\". Пространствата, които са пред сгради, но не са на улицата, която е платена зона за паркиране, също да бъдат включени в нея, искат от Центъра за градска мобилност. Причината е, че често граждани подавали сигнали, че достъпът до жилищата им е блокиран от паркирали коли, които оставят на място с дни, защото в тези части се паркира безплатно. В едно домакинство да има най-много до 3 автомобила с винетни стикери за паркиране в платена зона е другата промяна в наредбата. Причината е, че сега има случаи на един адрес да има по 6 автомобила. Стикерите за живеещи в зелена зона са по 100 лева за 12 месеца, а за синя сумата е 150 лева. За втори автомобил сумите са два пъти по-големи, но са възможни и промени в тези такси.", "date": "2018.06.14", "title": "Общината подготвя ново разширение на зелената зона в София"}
{"url": "https://www.dnevnik.bg/sport/2018/06/14/3200047_video_20_godini_ot_legendarniia_posleden_kosh_na/", "text": "На днешния ден преди 20 години легендата на НБА Майкъл Джордан изиграва паметен последен мач с екипа на \"Чикаго булс\". Звездата на \"биковете\" отбелязва победен кош срещу \"Юта джаз\" и извежда своя отбор до шеста титла след 1991, 1992, 1993, 1996 и 1997 г. Двубоят се играе в зала \"Делта сентър\" в Юта. \"Чикаго\" води с 3:2 победи и се нуждае от още един успех, за да защити трофея. \"Юта\" е много близо до това да изпрати серията в решаващ седми мач. \"Джазмените\" водят с 49:45 след първото полувреме и с 66:61 преди последната четвърт, а тройка на Джон Стоктън 42 секунди преди финалната сирена ги извежда до аванс от три точки - 96:93. Джордан връща две точки в ответната атака с успешен пробив и поднасяне. \"Юта\" има владението 19 секунди преди края, но Джордан успява да открадне топката от Карл Малоун. Лидерът на \"Чикаго\" прави индивидуален пробив, със скоростен кръстосан дрибъл праща на земята пазещия го Байрън Ръсел, след което отбелязва с изящна стрелба с отскок от средна дистанция. Стоктън пропуска стрелба от тройката със сирената и \"Чикаго\" печели мача с 97:96, а Джордан бетонира статута си на най-великия играч в историята на баскетбола. Той завършва мача с 45 точки, приключва шампионската серия с \"Юта\" със средно 33.5 точки и за шести път е избран за най-полезен играч във финалите. Битката за титлата през 1998 г. и до днес държи рекорда за най-висок телевизионен рейтинг във финалите на НБА. Мач №6 пък е най-гледаният мач в цялата история на лигата. След спечелването на шестата титла Джордан за втори път след 1993 г. обявява край на кариерата си. Това се случва през януари 1999 г. преди началото на съкратения за локаута следващ сезон. През 2002 г. легендарният гард отново ще се завърне, за да изиграе още два сезона с \"Вашингтон уизърдс\", преди окончателно да се оттегли.", "date": "2018.06.14", "title": "Видео: 20 години от легендарния последен кош на Джордан за \"Чикаго\""}
{"url": "https://www.dnevnik.bg/bulgaria/2018/06/14/3200056_antikopriconnata_komisiia_veche_proveriava/", "text": "Антикорупционната комисия вече е започнала проверка на имотното състояние на осъдения окончателно в България,  Италия  и  Румъния  Евелин Банев-Бредно. Това заяви председателят на антикорупционния орган Пламен Георгиев на брифинг за отчета на дейността му. Той обясни, че от лятото на миналата година на няколко пъти са отправяли запитвания до българските власти за присъди на Брендо зад граница. Тогава информация за това се появи в медиите. Едва през ноември комисията е получила данни за осъждането на българския наркобос. В края на април тази година  и българският Върховен касационен съд осъди Брендо на шест години затвор за пране на пари от наркотрафик. Тогава обаче се разбра, че Банев е изчезнал и  полицията го издирва . Пламен Георгиев заяви, че докато са чакали отговор за присъди на Брендо, комисията е поискала запори на имущество на свързани с него лица - бившата му съпруга и сестра ѝ Моника Добринова и Десислава Дишлиева, за общо над 28 млн. лв. ", "date": "2018.06.14", "title": "Антикорупционната комисия вече проверява имуществото на Евелин Банев-Брендо"}
{"url": "https://www.dnevnik.bg/bulgaria/2018/06/14/3200072_maia_manolova_ot_posledna_nadejda_ombudsmanut_se/", "text": "Със 113 гласа \"за\", без \"против\" и един \"въздържал се\" народните представители одобриха доклада за дейността на омбудсмана Мая Манолова за 2017 г., съобщи агенция \"Фокус\". В него тя описва годината с думата \"битки\" и заяви, че от последна надежда институцията се е превърнала в първа помощ на българските граждани. Екип за бързо реагиране Манолова нарече екипа на омбудсмана е \"екип за бързо реагиране, който е готов да се появи незабавно на място, да пресрещне проблемите, да се върне, колкото пъти е необходимо, докато възтържествува справедливостта и докато правата на гражданите бъдат адекватно защитени\". Манолова обърна внимание, че ако допреди две години жалбите са пристигали с копие до омбудсмана, сега започват с обръщение именно към омбудсмана. Подадените жалби са с близо 30% повече в сравнение с 2016 г. и близо два пъти повече от тези през 2015 г. През 2017 омбудсманът е посетила 97 населени места по различни проблеми, отчете Манолова. Омбудсманът - защитник на децата През 2017 г. 37 908 граждани са потърсили институцията за съдействие, а приетите граждани са 22 369. Броят на жалбите и сигналите към институцията са 12 635. Мая Манолова отбеляза, че за първи път през 2017 г. броят на жалбите от деца е нараснал, имало 20 такива. Тя обърна внимание, че преди встъпването ѝ в длъжност те не са разпознавали институцията като свой защитник. Манолова коментира, че броят на жалбите, които се отнасят до правата на децата, е значително увеличен. \"Това е и в резултат на кампанията за популяризиране на омбудсмана като защитник на правата на децата, която организирахме с моя екип. Реално се срещнахме с повече от 3000 ученици в 10 училища, в различни градове\", заяви Манолова. Законопроект ще реши проблемите на част от хората с увреждания \"Моят екип разработи законопроект за личната помощ, за който протестират майките на деца с увреждания\", каза омбудсманът. По думите й проектът няма да реши проблемите на всички хора с увреждания, но проблемът с асистентската грижа най-вече на децата и възрастните с най-тежки увреждания може да бъде решен чрез тези правила. Преди дни зам.-председателят на Националния съвет за интеграция на хора с увреждания към Министерския съвет  Адриана Стоименова заяви , че протестиращите майки на деца с увреждания са против този закон. \"Това, което много силно ни притеснява, е, че той е насочен единствено към по-тежките случаи – те са около 75 000 лица и спадат към първа група с чужда помощ. Според така разписаната финансова рамка става въпрос за сума около 1518 лв. на месец за едно лице с увреждане, което е над милиард бюджет на година. Къде остават останалите групи хора с увреждания\", попита тя в интервю за Би Ти Ви.", "date": "2018.06.14", "title": "Мая Манолова: От последна надежда омбудсманът се превърна в първа помощ"}
{"url": "https://www.dnevnik.bg/sport/2018/06/14/3199940_s_kolelo_do_moskva_ili_dokude_se_prostira_ljubovta_na/", "text": "За някои фенове подкрепата към националния отбор по футбол е от първостепенно значение. Но малцина са онези, които са готови да се впуснат в приключение в името на любовта към страната си и страстта към футбола. За да подкрепи Саудитска Арабия в откриващия двубой на световното първенство по футбол, Фахд ал Яхия измина повече от 5145 км с колело от родния Рияд до Москва. Отборът му ще се изправи срещу домакина Русия в 18.00 часа на стадион \"Лужники\". \"Принцът на област Рияд ми връчи националния флаг и го пренесох през целия път до Русия и посолството на Саудитска Арабия в Москва, където го предадох на посланика. Направих пътешествието, за да мога да подкрепя \"зелените соколи\" на световното първенство\", каза пред сайта на ФИФА Ал Яхия. По време на колоездачното си приключение той прекосява четири страни за 75 дни. Ал Яхия признава, че изпитанието е било тест за физическите му възможности, като в част от пътуването е имал проблеми с главата и гърба след инцидент с камион. След пристигането си в Русия саудитецът първо посети базата на националите в Санкт Петербург. Там той се срещна с футболистите и президента на футболната федерация Адел Езат, който го приветства за \"отдадеността, с която е преодолял всяка бариера в името на подкрепата за тима\". Според привърженика изпитанието му е било достатъчно трудно, за да го повтори отново. \"Пътуването с колело е дълго и заради това ще летя обратно за Рияд\", каза още Ал Яхия.", "date": "2018.06.14", "title": "С колело до Москва, или докъде се простира любовта на футболния фен"}
{"url": "https://www.dnevnik.bg/zdrave/2018/06/14/3200102_parlamentarnata_zdravna_komisiia_podkrepi/", "text": "Парламентарната здравна комисия подкрепи предсрочното отстраняване на управителя на Националната здравноосигурителна каса (НЗОК) Камен Плочев, съобщи агенция \"Фокус\". 11 от членовете на комисията гласуваха \"за\", а 7 бяха \"против\". В края на май Плочев  поиска да се оттегли от поста , като се позова на член в Закона за здравето, според който ако три месеца не може да изпълнява задълженията си поради заболяване, може да подаде оставката си и да напусне. Плочев излезе в дълъг болничен отпуск, след като влезе в открит конфликт с министъра на здравеопазването Кирил Ананиев за размера на  дълговете на НЗОК към европейските здравни каси . Тогава Ананиев  поиска оставката му , а впоследствие Плочев  се оказа прав за размера на дълговете . Миналата седмица надзорният съвет на касата реши да изпрати писмото на Плочев до парламента и да остави на народните представители да решат дали той да бъде освободен. Писмото е изпратено в комисията по здравеопазване на 12 юни 2018 г. от председателя на надзорния съвет на касата.  Народните представители избраха Камен Плочев за  управител на НЗОК през юли 2017 г. , когато 205 депутати гласуваха \"за\", а 1 се въздържа. Проф. Плочев беше единственият кандидат за поста. Кандидатурата му беше предложена от ГЕРБ и \"Обединени патриоти\".  Проф. Плочев има 38 години професионален опит в системата на здравеопазването, част от които в сферата на управлението. Той е завършил висшето си образование в Медицинска академия - София. Има присъдена научна степен \"Доктор на науките\" по научна специалност \"Инфекциозни болести\" от Военномедицинска академия, а през 2012 г. му е присъдена академична длъжност \"Професор\". Има следдипломна квалификация по \"Здравен мениджмънт\". Владее английски и руски език.", "date": "2018.06.14", "title": "Парламентарната здравна комисия подкрепи отстраняването на Камен Плочев"}
{"url": "https://www.dnevnik.bg/sviat/2018/06/14/3200074_srubskata_policiia_izdirva_izcheznal_razsledvasht/", "text": "Сръбски журналист, който твърди, че има информация за убийството на косовския сръбски политик Оливер Иванович, е изчезнал. Полицията обяви, че издирва репортера Стефан Цветкович, след като колата му бе открита в родния му град Бела Църква с отворени врати и включени фарове, пише електронното издание \"Болкан инсайт\". Десетки жандармеристи, водолази, кучета и два хеликоптера го търсят. През февруари журналистът обяви, че за  убийството на Иванович  са платени 40 000 евро, и показа снимка на заподозрени. През години той неведнъж се е оплаквал, че е получава заплахи от политици и олигарси заради работата си. През март 2017 г. няколко висши членове на  управляващата Прогресивна партия  го осъдиха за клевета, но по-висш съд отмени присъдата от две години и три месеца затвор. Оливер Иванович  бе един от знаковите лидери на косовските сърби, но влизаше и в конфликти с управляващите в Белград, така че теориите кой стои зад смъртта му са разнопосочни. Той бе застрелян през януари в Митровица, което накара Сърбия да замрази преговорите с Косово. Иванович, председател на Гражданската инициатива \"Свобода, демокрация и справедливост\", беше сред основните партньори за диалог с НАТО, Организацията на обединените нации и Европейския съюз на територията на Косово.", "date": "2018.06.14", "title": "Сръбската полиция издирва изчезнал разследващ журналист"}
{"url": "https://www.dnevnik.bg/zdrave/2018/06/14/3200105_pacientite_na_lucheterapiia_niama_da_ostanat_bez/", "text": "Зам.-министърът на здравеопазването Жени Начева е уверила пациентската организация \"Заедно с теб\", че нуждаещите се от лъчетерапия няма да останат без лечение. Днес тя се срещна с представители на организацията, с които обсъди проблема. Преди дни се разбра, че  около 19 хил. болни, които всяка година имат нужда от лъчетерапия, ще трябва да чакат ред за облъчване , тъй като здравната каса въвежда седмични и месечни лимити за ползване на високотехнологичната апаратура, с която тези процедури се провеждат. Веднага след това от Гилдията на лъчетерапевтите в България изпратиха специално писмо до премиера, председателя на парламента, омбудсмана, здравния министър, здравна каса и лекарския съюз, в което възразява срещу наложените от здравната каса лимити за прием. 20-те центъра, в които се провеждат лъчетерапия и радиохирургия, ползват около 60 млн. лв. годишно от ресурса на здравната каса, който е общо 3.8 млрд. лв, но въпреки това от НЗОК преди две седмици е спуснат лимит за всички центрове за лъчетерапия, които са около 30% по-малко от досега получаваните средства. В писмото се посочва, че ако пациентите излизат извън финансовите лимити, лечението им трябва да бъде отложено за следващи периоди. Мярката не е съгласувана с националния консултант, нито със самата Гилдия на лъчетерапевтите.  Българският лекарски съюз определи лимитите за лъчетерапия като недоразумение. \"Пациентски организации \"Заедно с теб\" се обръщаме към пациентите, които се нуждаят от лъчетерапия, да запазят спокойствие. След проведен разговор имаме уверението на зам.-министър Жени Начева, че тези пациенти няма да останат в никакъв случай без нужното лечение, препоръчвано от лекарите\", уточняват от пациентската организация. От своя страна здравният министър Кирил Ананиев заяви по време на изслушването си в ресорната парламентарна комисия, че \"няма наложени ограничения за лъчелечение на онкоболни лица\" и \"нито един български гражданин няма да остане без необходимото му лъчелечение\". \"След анализ на данните на Здравната каса се установи, че броят на пациентите през 2017 г. е бил 12 393, а за 2018 г. прогнозно се очаква през лъчелечение да преминат 13 706 лица или с 1 313 пациенти повече. Средствата, които са осигурени за 2018 г., са със 7.6 млн. лева повече от 2017 г. или 29.5 млн. лв.\", каза още Кирил Ананиев. На 18 юни в 16 ч. предстои среща в сградата на здравната каса между институциите, лъчетерапевти и пациентски организации за разрешаването на проблема.", "date": "2018.06.14", "title": "Пациентите на лъчетерапия няма да останат без лечение, увери здравното министерство"}
{"url": "https://www.dnevnik.bg/bulgaria/2018/06/14/3200068_sled_dve_proverki_antikorupcionnata_komisiia_ne_nameri/", "text": "Антикорупционната комисия не е открила никакви нарушения при проверките на два сигнала срещу депутата от ДПС Делян Пеевски. Това стана известно на брифинг за отчет на комисията, създадена в началото на годината. От думите на председателя ѝ Пламен Георгиев стана известно, че Пеевски е \"един от най-проверяваните и най-чисти хора в държавата и че е един от най-големите данъкоплатци\". По единия сигнал, който стигна до комисията, след като беше пратен там от Народното събрание, комисията е установила, че с внасянето на промените в медийния закон Пеевски не преследва личен интерес, тъй като законът има за цел оповестяване на публична информация - каква е собствеността на медиите. Тази информация е от обществен интерес и депутатът нямал лична цел за облага, обясни Георгиев. \"Проектът не може да доведе до привилегировано положение за която и да е медия и който и да е собственик\", е част още от изводите в решението на комисията. То е взето единодушно. В началото на февруари Пеевски и колегите му Велислава Кръстева, Хамид Хамид и Йордан Цонев внесоха  изменения в Закона за задължителното депозиране на печатни и други произведения . Най-общо проектът предвижда всички медии - не само печатните, както е сега по закон, а и радиостанциите, телевизиите, сайтовете, да депозират пред Министерството на културата информация за това кои са собствениците им, но предлаганите изменения не са свързани само със собствеността на медиите. Повече за законовите предложения на депутатите от ДПС четете  тук . Седмица след като законопроектът бе внесен в парламента, политическа партия \"Да, България\" изпрати до Комисията за борба с корупцията, конфликт на интереси и парламентарна етика към Народното събрание  сигнал  срещу народния представител. Комисията обаче не разгледа казуса по същество, а поиска становище от правната дирекция на Народното събрание. Там постъпи и искане от Пеевски да каже дали той е в конфликт на интереси, като прави предложения за изменения в медиен закон, а същевременно е издател на медии. Дирекцията отказа да се занимава с казуса и питането беше  препратено до Комисията  за противодействие на корупцията и за отнемане на незаконно придобитото имущество. По втория сигнал   на гражданско сдружение \"Боец\"  за съмнения за извършени престъпления като незаконно придобито имущество и активи, неизпълнени служебни задължения и корупция, комисията е установила, че срещу Пеевски е имало 5 прокурорски проверки и едно образувано досъдебно производство срещу неизвестен извършител. Всички те са приключили с отказ да се образува разследване, а образуваното разследване е било прекратено. Проверката е показала още, че от 1 януари 2003 до 31 декември 2017 г. без прекъсване са правени данъчни ревизии на Пеевски и всички са показали, че няма липси и недостиг на парични средства. Комисията дори е \"проверила\" дейността на НАП и е изисквала от депутата всички документи за доходите му, но те съвпадали с ревизионните актове.", "date": "2018.06.14", "title": "След две проверки антикорупционната комисия не намери никакви нарушения на Пеевски"}
{"url": "https://www.dnevnik.bg/evropa/2018/06/14/3200016_bulgarite_i_gurcite_sa_na_posledno_miasto_v_es_po/", "text": "Доверието в Европейския съюз достига до 42%, като нараства с един процент и е на най-високото си равнище от есента на 2010 година. Това показват данни от проучване на \"Евробарометър\", представени днес от Европейската комисия (пълния текст можете да видите в прикачения файл). Макар българите да са сред страните с най-голямо доверие в съюза, те са на последно място (заедно с гърците) по усещане, че са граждани на ЕС. Представата за ЕС Общо 40% от европейците имат положителна представа за ЕС, 37 на сто са с неутрална, а 21% изразяват отрицателна нагласа. Най-голям е делът на хората с положително мнение в Ирландия (64%), България и Португалия (56%), и Люксембург (54%). За четвърти пореден път (от есента на 2016 до пролетта на 2018 г.) респондентите в Гърция са единствените, които имат преобладаващо отрицателна представа за ЕС - 37%, 36% имат неутрална представа, а 27% - положителна. Делът на гражданите, които смятат, че техният \"глас има значение в ЕС\", е достигнал нов връх след четири поредни увеличения (45%; +1% от есента на 2017 г.; +7% от пролетта на 2016 г.). В България 40% от хората казват, че гласът им се чува в ЕС, а на обратното мнение са 46%. Доверието в ЕС е по-силно от доверието в националните правителства или парламенти. Общо 42 на сто от европейците имат доверие в ЕС, докато 34 на сто имат доверие в своите национални парламенти и правителства. Бъдещето на съюза Мнозинството от европейците са оптимистично настроени за бъдещето на ЕС (58%). Изключение правят Гърция, където въпреки увеличението на оптимизма с пет на сто 53 процента са песимисти, а 42 на сто са оптимисти, и Великобритания (48 на сто са песимисти и 43 на сто са оптимисти). В България 61% са оптимистично настроени за бъдещето на съюза, а 29% са песимисти. Най-силен е оптимизмът в Ирландия (84%), Португалия (71%), Люксембург (71%), Малта, Литва и Дания (70%). Най-слаб е оптимизмът във Франция (48%), Кипър и Италия (54%). Свободното движение на хора, стоки и услуги в ЕС и мирът между държавите в ЕС се възприемат като двете най-големи постижения на общността съответно с 58% и 54% от европейците. Седемдесет на сто от попитаните се чувстват граждани на ЕС. За пръв път от пролетта на 2010 г. това мнение се споделя от мнозинство във всички държави от ЕС. Граждани на ЕС Повече от половината население в 28-те държави членки се чувстват граждани на ЕС. Средно 70% от анкетираните в ЕС са на това мнение, като на първо място по този показател е Люксембург (91%). Българите и гърците са на последно място по този показател (и двете с по 51%). Общо 46% от българите казват, че не чувстват, че са граждани на ЕС. Състояние на икономиката Едва 18% от българите (при 49% средно за ЕС) са на мнение, че положението на националната икономика е добро. На обратното мнение са 72% от анкетираните българи (при средно за ЕС 47%). Най-много гърци (98%) смятат, че икономическото състояние на страната им е лошо. На другия край на скалата са холандците - 93% казват, че състоянието на икономиката на тяхната държава е добро. За пръв път от пролетта на 2007 г. положителните мнения за състоянието на националната икономика (49 на сто) са повече от отрицателните мнения (47 на сто). От миналата есен положителната представа за състоянието на националната икономика се е увеличила в 18 държави, сред които начело е Португалия (43 на сто, повишение с 10 на сто), Ирландия (79 на сто, повишение със седем процента), Финландия (77 на сто, повишение с шест на сто) и Литва (38 на сто, повишение с шест процента). В Холандия и Люксембург 93 на сто от попитаните намират състоянието на националната икономика за добро, докато в Гърция само два процента изразяват подобно мнение. В 25 държави членки повечето анкетирани са на мнение, че сегашното състояние на европейската икономика е добро. На тази позиция са 59% от българите, а за 15% европейската икономика се намира в лошо състояние. Общо 49% от българите казват, че ефектът от икономическата криза върху работните места вече е достигнал своя връх, а според 24% най-лошото предстои. В полза на свободното движение се произнасят 82% от европейците (в България - 85%). За обща политика в областта на отбраната и сигурността се обявяват 75% от хората в ЕС, 73% са за обща енергийна политика сред държавите членки и обща търговска политика на ЕС, 68% за обща европейска политика за миграцията, 66% за обща външна политика. Бъдещото разширяване на ЕС през следващите години остава единствената политика, която е подкрепяна от малцинството от европейците (44% са за, а 46% - против). В подкрепа на еврозоната се обявяват 61% от европейците (в България - 35% от анкетираните). Предизвикателства Имиграцията остава главното предизвикателство, пред което ЕС е изправен (38%). Тероризмът е на второ място с 29% (понижение от девет процента; в България - 42%), като все изпреварва икономическото състояние (18%), състоянието на бюджета (17 %) и безработицата (14%). На национално равнище в държавите членки основните опасения остават безработицата (25%), здравеопазването и социалната сигурност (23%) и имиграцията (21%). Здравеопазването и социалната сигурност заемат второ по важност място за първи път от пролетта на 2007 г.", "date": "2018.06.14", "title": "Българите и гърците са на последно място в ЕС по усещане, че са граждани на съюза"}
{"url": "https://www.dnevnik.bg/bulgaria/2018/06/14/3200106_tejki_prisudi_za_opit_za_ubiistvo_na_bulgarski_turchin/", "text": "Софийски градски съд, 2 състав, с председател съдия Димитрина Ангелова, призна за виновни тримата подсъдими Д.М., М.М. и И.Т. в това, че в съучастие направили опит умишлено да умъртвят Г. Д. чрез нанасяне на множество удари с ръце и крака в главата, като деянието останало недовършено по независещи от тях причини.\" Това съобщи пресцентърът на съда днес. След влизане в сила на  Общия регламент за защита на личните данни  (GDPR) на 25 май съдебната власт \"засекрети\" имената на обвиняеми, подсъдими и дори осъдени. Става дума за \"опит за убийство по хулигански подбуди\" на българския турчин Георги Димитров-Метин, извършен от Джоно Младенов, Момчил Милчов и Иво Тилков на 9 ноември 2013 г. Съдът постанови наказание от 16 години затвор за Младенов, 15 години за Милчов и 18 години за Тилков, който в момента е обявен за международно издирване. Освен това тримата трябва да платят и 200 хил. лв. обезщетение за причинените неимуществени вреди, както и всички съдебни разноски по делото. Решението не е окончателно и подлежи на обжалване и протест. След като прецени вида и размера на наложените наказания и необорената от доказателствата по делото реална опасност да се укрият, съдът измени мерките за неотклонение на Младенов и Милчов от гаранция в \"задържане под стража\". Затова двамата бяха задържани незабавно в съдебната зала. Определението за промяна на мярката им за неотклонение подлежи на обжалване и протест в 7-дневен срок от днес пред Софийски апелативен съд. Случаят с Метин влезе в докладите на световни правозащитни организации като пример за престъпление заради ксенофобия. Според разследващи Тилков, Младенов и Милчов го нападат в района на столичната улица \"Пиротска\", смятайки го за бежанец. Пребиват го с метална палка и ритници. Метин остана в кома в продължение на седмици.", "date": "2018.06.14", "title": "Тежки присъди за опит за убийство на български турчин, сметнат за бежанец"}
{"url": "https://www.dnevnik.bg/sviat/2018/06/14/3200133_v_moskva_e_zadurjan_britanski_zashtitnik_na_pravata_na/", "text": "Питър Тачъл, британски и австралийски активист за правата на хората с нетрадиционна сексуална ориентация, бе арестуван днес край Кремъл заради протест срещу преследването на хомосексуални в Русия. От снимките на Уокър в \"Туитър\" се вижда, че протестът е бил до паметника на маршал Жуков пред Историческия музей - известната червена сграда на Червения площад. Журналистът посочва, че би трябвало протестът да е законен, тъй като е едноличен. Забраните засягат събирането на повече от един човек, защото това вече е групова акция. Но Уокър не посочва дали това е позволено според специалния закон за сигурността покрай мондуала, приет през 2013 г. Питър Тачъл е на 66 години и се бори за прават ана ЛГБТ общността от 90-те години на ХХ век. През миналото десетилетие той участва в опити да бъде организиран гай парад в Москва и през 2007 г. бе пребит. Организацията му обяви привечер, че той е бил освободен и че според полицията ще му бъде наложена глоба за нарушаване на закона за протести на обществени места. Донските казаци, от които 300 души, включително конници, са привлечени да патрулират за опазване на реда по време на шампионата, обявиха, че \"ще бъдем търпеливи\" към представителите на ЛГТБ общностите и туристите. Пред изданието \"Настоящее время\" един от лидерите им - Олег Баранников, заяви че казашките патрули в Ростов на Дон ще обръщат внимание на полицията за забелязани целуващи се мъже в рамките на \"охраната на традиционните ценности\". \"Ако двама мъже се зелуват на световното първенство, ще подскажем на полицията да им обърне внимание, а какво ще правят с тях нататък, е работа на полицаите. За нас ценности са на първо място православната вяра и семейството.\"", "date": "2018.06.14", "title": "В Москва е задържан британски защитник на правата на хомосексуалните"}
{"url": "https://www.dnevnik.bg/evropa/2018/06/14/3200150_italiia_niama_da_ratificira_sporazumenieto_za_svobodna/", "text": "Италия няма да ратифицира споразумението на Европейския съюз за свободна търговия с Канада, заяви новият земеделски министър на страната, цитиран от \"Ройтерс\". Всеобхватното икономическо и търговско споразумение (познато още като СЕТА) между ЕС и Канада е първата голяма търговска сделка, която ЕС сключи, откакто започна да прилага споразумението си с Южна Корея през 2011 г. Всички 28 държави членки трябва да го одобрят, за да може да влезе изцяло в сила. В интервю за в. \"Ла Стампа\" министърът каза, че италианското правителство ще поиска парламентът да не ратифицира договора, защото той не гарантира достатъчна защита за италианските специалитети. \"Няма да ратифицираме договора за свободна търговия с Канада, защото той защитава само малка част от нашите продукти със защитени наименования за произход и защитени географски указания. Съмненията около това споразумение се споделят от много мои европейски колеги\", каза Джанмарко Чентинайо. Италия е страната в ЕС са най-много защитени наименования за произход и защитени географски указания, включително сиренето Пармиджано-Реджано и прошутото от Парм В рамките на СЕТА Канада е признала над 40 италиански продукта от тези групи от общо 292. Договорът  временно влезе в сила  през септември 2017 г., премахвайки митата върху голям брой стоки и разширявайки достъпа до канадско говеждо месо в Европа и европейско сирене и вино в Канада. Според поддръжниците му той ще увеличи търговията между партньорите с 20% и ще подсили икономиката на ЕС с 12 млрд. евро годишно и на Канада с 12 млрд. канадски долара (9 млрд. долара). През 2016 г. в няколко европейски столици, включително и в София,  се проведоха протести  срещу споразумението.", "date": "2018.06.14", "title": "Италия няма да ратифицира споразумението за свободна търговия на ЕС с Канада"}
{"url": "https://www.dnevnik.bg/sviat/2018/06/14/3199493_makedonskiiat_prezident_idva_v_sofiia_v_razgara_na/", "text": "Македонският президент Георге Иванов е в България днес и утре по покана на колегата си Румен Радев, съобщи прессекретариатът на държавния глава. Иванов е в центъра на вниманието в македонската политика в последните дни заради предупреждението, че може да наложи вето на договора за името, постигнат от Скопие и Атина. Вчера той  обяви, че ще наложи вето  на договора, ако той бъде подписан от премиерите на Гърция и Македония и ратифициран от парламента. Президентът ще бъде посрещнат в София в 11 ч. днес и ще положи венец пред паметника на Незнайния воин, а 25 мин. по-късно ще разговаря на четири очи с Радев и след това ще участва в пленарните разговори на официалните делегации на двете държави. Радев беше в Скопие в средата на февруари. Тогава каза, че  за София е много важно  името, което ще се появи след преговорите между Македония и Гърция, да не съдържа географски маркер, включващ територията на България. Посещението на Иванов ще съвпадне с отпътуването на външния министър Екатерина Захариева за Македония, където тя ще посети Ново село, Струмица и Скопие на 15 и 16 юни.", "date": "2018.06.14", "title": "Македонският президент идва в София в разгара на политическа криза заради името"}
{"url": "https://www.dnevnik.bg/bulgaria/2018/06/14/3199564_oranjev_kod_za_obilni_valeji_i_grumotevichni_buri_e/", "text": "Оранжев код за обилни валежи и гръмотевични бури е обявен днес за девет области в Западна България, показва справка на сайта на Националният институт по метеорология и хидрология към БАН. Предупреждението от втора степен е в сила за столицата и областите София, Видин, Монтана, Враца, Перник, Кюстендил, Благоевград, Пазарджик. Жълт код, също заради чакани обилни валежи и гръмотевичви бури, е обявен за областите Плевен, Ловеч, Пловдив и Смолян. Иначе утре в Западната половина на страната денят ще започне с облачно време и валежи. В моментите, когато се покаже слънце, максималните температури ще са между 31 и 36 градуса. Най-топло се окачва да бъде в Плевен, Ямбол, Пловдив и други. В Източна България ще е слънчево през целия ден и по-прохладно, като денят се очертава идеален за плаж с температури на въздуха около 28 градуса, а на морската вода на юг 25 градуса и 22 градуса на север.", "date": "2018.06.14", "title": "Оранжев код за обилни валежи и гръмотевични бури е обявен за девет области днес"}
{"url": "https://www.dnevnik.bg/sport/2018/06/14/3199681_svetovnoto_rusiia_i_fenovete_vreme_e_za_futbol/", "text": "Дълго чакано, много коментирано и предвещаващо големи вълнения. Световното първенство е тук и е време за футбол. Броени часове остават до съдийския сигнал, с който в 18.00 часа на стадион \"Лужники\" в Москва ще бъде дадено началото на мача между домакина Русия и Саудитска Арабия. След това в продължение на малко повече от месец предстоят още 63 двубоя, последният от които - отново на \"Лужники\", ще определи шампиона. Ще стъпи ли Бразилия на върха за шести път? Способни ли са германците да защитят титлата си от 2014 г.? Възможен ли е изненадващ шампион? Дните до 15 юли ще дадат отговорите на тези, а и на много други въпроси. Русия приема световното първенство за първи път. Страната домакинства с 12 стадиона в 11 града, като в Москва ще се играе на \"Лужники\" и на стадиона на \"Спартак\". Сред другите градове са Санкт Петербург, Сочи, Казан и др. Без съмнение, успоредно с футбола интереса ще привличат и съпътстващи теми като връзката на световното с политиката и икономиката. Кой ще стъпи на върха Да, когато Русия е домакин, няма как политиката да остане встрани. Но солта и пиперът на световното първенство по футбол са мачовете. А по терените ще е интересно. В турнира участват 32 отбора, разпределени в осем групи по четири. Първите два от всяка група отиват на осминафинал, откъдето започва фазата на преките елиминации. Петкратният шампион Бразилия е фаворитът на букмейкърите с малка преднина пред световния шампион Германия. Следват Испания и Франция, както и Аржентина, Белгия и Англия. Испанците попаднаха в центъра на вниманието заради треньорската криза. Ден преди откриването  селекционерът Хулен Лопетеги беше уволнен  след обявяването на договора му с \"Реал\" (Мадрид). В Русия начело на \"фурия роха\" застана Фернандо Йеро. Световното ще даде поле за изява на най-големите звезди в света Кристиано Роналдо, Лионел Меси, Мохамед Салах, Хари Кейн и др. Големите отсъстващи от надпреварата са  отборите на Италия, Холандия, САЩ и шампиона на Южна Америка - Чили . Освен за световната купа и престиж отборите ще се надпреварват и за увеличения награден фонд, който вече е 400 млн. долара. Всяка страна участник има осигурени 8 милиона, а шампионът ще получи 38 милиона. И все пак - Русия На 2 декември 2010 г. Русия празнуваше, след като спечели надпреварата за правото да бъде домакин. Другите кандидати бяха Англия, както и съвместните кандидатури на Испания с Португалия и Белгия с Холандия. Последваха остри реакции, съмнения и обвинения в корупция. Мнозина се съмняваха, че Русия ще се справи, както и че въобще ще бъде допусната да организира световното. В деня преди откриването на световното руският президент Владимир Путин благодари на ФИФА, че е оставила политиката встрани от футбола. \"Бих искал да подчертая, че ФИФА е отдадена на принципа за запазването на политиката извън спорта\", каза Путин в речта си по време на  конгреса на международната футболна федерация в Москва.  \"Русия винаги се е придържала към този подход и се стреми към най-тясното сътрудничество с всички, които са решени да развият и подобрят творческото начало на спорта и неговия безграничен човешки потенциал\", допълни руският президент. Част от притесненията са свързани с проблемите с футболното хулиганство и дискриминацията. Путин увери, че туристите ще бъдат посрещнати топло. \"Нашата цел е всички наши гости - от футболни звезди до обикновени фенове - да почувстват топлината и любезността на нашия народ, да влязат в духа на многоетническата култура на Русия и уникалната природа. И се надяваме, че всички ще дойдат тук отново\", допълни той. За турнира бяха построени девет нови  стадиона , а три съществуващи бяха реконструирани, за да отговорят на изискванията на ФИФА. Инвестицията на Русия възлиза на около 12 милиарда долара. Талисманът на световното е вълкът Забивака. Организаторите го описват като \"очарователен, уверен и приятел на всички\", а освен това \"той винаги е искал да стане футболна звезда\". Топката, с която ще се играе,  е \"Телстар 18\" от \"Адидас\" . Новият живот на ФИФА За ФИФА това е първо световно първенство след тежкия корупционен скандал и сътресенията, довели до раздялата с несменяемия президент Сеп Блатер. Неговият наследник на поста  Джани Инфантино отчете напредък и излизане на светъл път . \"През 2016 г. ФИФА беше в клинична смърт като организация. Днес, малко над две години по-късно, ФИФА е жива и е добре, заредена е с радост и страст. Има и поглед за бъдещето си\", каза Инфантино в Москва. Скандалите и това, че домакин е Русия, донесоха затруднения при привличането на спонсори. Нещо,  от което се възползваха китайски компании . Сега ФИФА гледа към бъдещето с надеждата да спечели доверието. Част от предизвикателството минава през осигуряване на безпроблемно световно. Инфантино увери наскоро, че не се притеснява от хулигански прояви и дискриминация и посочи, че са взети всички мерки. Крачка към бъдещето е направена с включването на системата за видеоповторения (VAR). Те ще се използват за първи път на световни финали с идеята да са от полза на съдиите в името на честния футбол. Кога и къде да се гледат мачовете Добрата новина за зрителите в България е, че мачовете ще са в удобни часове. Основно те ще започват в 15.00, 18.00 и 21.00 часа. Двубоите ще се излъчват на живо по Българската национална телевизия. БНТ обяви, че е подготвила няколко специализирани предавания, както и обзори по дни. Коментатори на мачовете от световното ще са Ивайло Ангелов, Стефан Георгиев, Георги Славчев и Петър Иванов, а водещи на извънредните спортни предавания покрай световното ще са Камен Алипиев, Ивайло Ангелов, Радостин Любомиров и Илия Илиев. От националната телевизия опитват допълнително да увеличат интереса, като  привлякоха Христо Стоичков, който ще има своя рубрика . В София ще има няколко фен зони, където могат да се гледат срещите - най-голямата ще е  на бившия стадион \"Юнак\"  (между метростанция \"Васил Левски\" и националния стадион), като там има 1600 седящи места и LED екран с площ 100 кв. м. Другите са  в парка зад музея \"Земята и хората\" до НДК , както и до колодрума в Борисовата градина.", "date": "2018.06.14", "title": "Световното, Русия и феновете: време е за футбол"}
{"url": "https://www.dnevnik.bg/bulgaria/2018/06/14/3199495_obshtinskite_suvetnici_shte_napraviat_treti_opit_da/", "text": "След като веднъж не събраха необходимото мнозинство, а преди това оттеглиха предложението преди гласуване поради същата възможност, днес общинските съветници от ГЕРБ отново ще опитат да заменят два общински терена за частен. Действието е заобикаляне на  Закона за общинската собственост , като замените се описват като \"насрещни дарения с доплащане\". Съветниците от БСП са на мнение, че направените оценки на общинските имоти - 2.226 млн. лева и 1.886 млн. лева, са по-ниски с 1.8 млн. лева, а собственикът на частния имот - Венцлислав Дучев, твърди, че цената на неговия имот - 3.743 млн. лева, е занижена. Той обаче е съгласен с предложението, според което трябва да доплати 409 хил. лева. Трите имота са оценени от Юлия Димитрова-Цекова, направи оценката  при продажбата на \"Царските конюшни\", за което е и подсъдима в делото в Софийския градски съд . За да бъдат приети даренията е нужна подкрепа от 3/4 от общинските съветници, т.е. 46 от всички 61 да гласуват \"За\". На предишното  заседание в края на май предложението  беше подкрепено от 44 съветници. За пръв път то влезе в дневния ред  на общинския съвет две седмици преди това , но беше оттеглено от вносителите - бившия председател на общинския съвет Андрей Иванов и Наталия Стоява - кмет на район \"Слатина\". Терените, които общината предлага са  ул. \"Русалийски проход\" 21 в район \"Лозенец\" (1059 кв. метра на ) и на ъгъла на булевардите \"Мадрид\" и \"Ситняково\" (620 кв. метра). В първи може да се построи жилищна сграда, а във втория обществена. Имотът на Дучев е в квартал \"Гео Милев\" – пространство между блокове, на което има трафопост и детска площадка. През 2007 г. със заповед на кмета на района се разрешава в имота да се построи сграда с 5 и 8 етажа.Разрешението за строеж е издадено през 2011 г. от главния архитект на София Петър Диков. Когато веднъж не мине Случаите от този мандат, в които съветниците от ГЕРБ внасят за ново гласуване отхвърлени или оттеглени предложения не са много. Така например през декември 2017 г. не се прие предложението на Анатоли Илиев (ГЕРБ) общината да  отдаде пространството около националния стадион \"Васил Левски\" за безвъзмездно  ползване на Министерството на младежта спорта. Мотивът на вносителя тогава бе, че министерството има трудности да организира паркирането край стадиона преди мачове. Така пет месеца по-късно беше намерено частично решение на проблема. Общината предаде на дружеството си \"Пазари Запад\" дясната част на пространството около националния стадиона. Там се обособиха 100 места за платено паркиране, като в събота и неделя върху 44 от тях ще се разполага пазар за ски, велосипеди и други спортни стоки. Така ще бъде фен зоната по време на Световното първенство по футбол, което се открива днес. В края на юни миналата година общинските съветници  продължиха договорите на частния превозвач \"Карат С\"  - собственост на Миролюб Столарски, за 15 автобусни линии от градския транспорт за \"до 2 години\", при цена от \"до 3 лева на километър\". До решението се стигна след като  само месец по-рано  след бурен дебат то беше отхвърлено от общинските съветници. Необходимостта от продължаване на договорите се породи от факта, че те изтичаха, а общината нямаше достатъчно нови автобуси, които да пусне по линиите.  Същото обяснение бе използвано и през 2015 г. , когато бяха продължени други 5 от споразуменията между общината и \"Карат С\".", "date": "2018.06.14", "title": "Общинските съветници с трети опит да заобиколят закона като заменят 3 имота в София"}
{"url": "https://www.dnevnik.bg/sviat/2018/06/14/3199642_kakvo_pecheli_kitai_ot_sreshtata_na_kim_i_trump/", "text": "Резултатът от срещата на върха в Сингапур между американския президент Доналд Тръмп и севернокорейския лидер Ким Чен-ун бе добра новина за един отсъстващ, но ключов играч - Китай.  Китай се оказа големия печеливш от срещата, след като Тръмп изненадващо обеща да прекрати военните учения с Южна Корея и допусна възможността за изтегляне на американски войски оттам. Американското военно присъствие в Южна Корея и Япония е дразнител за Китай и той неведнъж е призовавал Вашингтон да прекрати ученията, които според Пхенян са репетиции за нахлуване, в замяна на прекратяване на ядрените дейности от Севера.  Китай иска да види намаляване на чуждестранните военни сили в Североизточна Азия и раздалечаване между Вашингтон и неговите съюзници и партньори, казва Райън Хас, който отговаряше за политиката спрямо Китай в Съвета за национална сигурност на САЩ в администрацията на бившия президент Барак Обама. \"Пекин вече е на път да постигне тези свои цели и то на ниска цена\", добавя той.  Но още щом Ким слезе от самолета, който Китай му осигури за пътуването до Сингапур, Пекин ще потърси как да запази влиянието си върху Пхенян, който вече може да не се чувства толкова изолиран след похвалите, с които Тръмп обсипа Ким. Президентът го нарече \"много талантлив мъж\" и му направи отстъпки в сферата на сигурността срещу много малко в замяна. \"Мисля, че Пекин гледа на всяко подобряване на двустранните отношения между САЩ и Северна Корея като на потенциална загуба за Китай\", - каза Пол Хейнъл - бивш директор за Китай в Съвета за национална сигурност на САЩ при администрациите на Обама и Бущ-младши. Анализатори казват, че очакват Ким доста скоро след срещата на върха в Сингапур и че Си ще напомни на севернокорейския си колега за желанието на Китай да помогне на Севера да развие икономиката си. Въпреки неотдавнашните търкания между двата комунистически съседа, Си два пъти се срещна с Ким от април насам. Втория път той му даде банкет и го покани на разходка по плажа и през пищни градини в един китайски крайбрежен град миналия месец. Тази среща в Далян бе възприета като опит на Китай да гарантира, че гласът на Пекин ще бъде чут, когато Ким се срещне с Тръмп по-нататък. По време на перипетиите преди срещата в Сингапур, която ту се насрочваше, ту се отменяше, Тръмп в един момент обвини пътуването на Ким до Китай за възникването на нежелана \"промяна в поведението\" на севернокорейския лидер. Тогава Китай бързо се намеси, като призова двете страни да не отменят срещата.  Тези маневри са показателни за деликатния баланс, който Китай трябва да търси, поощрявайки от една страна Пхенян и Вашингтон да се ангажират с ликвидирането на ядрената програма на Севера, а от друга - да не тласне Пхенян твърде силно в обятията на Тръмп.  Китай би се отнесъл с подозрение, ако прекратяването на военните учения доведе до някакво по-тясно сближение между САЩ и Северна Корея, каза Хейнъл. Китай, който се сражаваше на страната на Севера през Корейската война (1950-53 г.), иска стабилна, независима Северна Корея като буфер с Южна Корея и хилядите американски войници, разположени там. Пекин се надява също така да убеди Сеул да премахне модерната американска система за противоракетна отбрана, която Китай смята за заплаха за своята сигурност.  Китай остава единственият голям съюзник на Северна Корея и неин главен доставчик на енергия, помощи и стоки, благодарение на което разбитата икономика на страната все още се крепи. Тези след като Китай подкрепи по-строгите санкции, наложени от ООН на Северна Корея и прекрати вноса на въглища и желязна руда. Пхенян миналата година очевидно нарочно се опита да унижи Пекин, като извърши някои от ракетните си опити точно по време на важни международни срещи на върха в Китай. Хейнъл отбеляза, че Пекин ясно разбира, че Пхенян също така вероятно се опитва да поддържа известна дистанция от своя мощен съсед, \"така че Китай да няма онова влияние върху Северна Корея, което има сега\". Но отдавнашната зависимост на Севера и доверието му в Китай не могат лесно да бъдат ограничени, смятат анализатори. Това, че Ким избра \"да лети за срещата на върха в Сингапур с Китайските въздушни линии \"Еър Чайна\", донякъде показва, че Северна Корея има доверие на Китай\", казва Чън Сяохъ от Центъра за международни проучвания при университета Жънмин в Пекин. Това означава \"повече доверие, отколкото тя има в САЩ и в Южна Корея\", добави той. Според Чън Пхенян се нуждае от китайска помощ, ако иска да извърши същия вид пазарни реформи, чрез които бившият лидер Дън Сяопин преобрази китайската икономика. Ако Северна Корея подобри отношенията си с една страна, влошавайки тези с важна съседна страна, това не би съответствало на националните интереси на Северна Корея\", казва Чън.  Малко след срещата между Тръмп и Ким в Сингапур във вторник, Китай предложи санкциите, отразили се зле на бедния Север, да бъдат замразени или отменени, ако Пхенян спазва резолюциите на ООН. Въз основа на това може да се очаква, че Пекин скоро ще започне да лобира за отслабване на санкциите срещу Пхенян.  Лу Чао - корейски експерт в Академията за социални науки \"Ляонин\", каза, че макар Китай да продължава да спазва санкциите на ООН, част от натиска (върху Пхенян) вече е смекчен. \"Подновено е нормалното икономическо сътрудничество, като например търговският стокообмен на стоки за всекидневна употреба\", добави той.  Китай обаче вероятно ще възприеме по-предпазлив подход и няма да настоява за бързи промени в санкционния режим. \"Без предварително да получи съгласие от Вашингтон, Китай не би предприел стъпки относно санкциите, тъй като това би навредило на диалога между Северна Корея и САЩ\", каза Ким Дун-гил, директор на Центъра за Корейския полуостров в Пекинския университет.  \"Китай би желал Северна Корея да се ангажира със замразяване на своята ядрена програма, преди да започне да лобира в нейна полза за известно смекчаване на санкциите\", каза Майкъл Ковриг, експерт по Североизточна Азия в Международната кризисна група. - Китай ще потърси начини, които не нарушават санкциите, преди да започне да дава някакви стимули на Северна Корея.\" Според Ковриг такава форма, например, може да се окаже хуманитарната помощ. /БТА", "date": "2018.06.14", "title": "Какво печели Китай от срещата на Ким и Тръмп"}
{"url": "https://www.dnevnik.bg/bulgaria/2018/06/14/3199544_avtobusnite_prevozi_spirat_za_chas_i_polovina_zaradi/", "text": "Автобусните превозвачи днес ще спрат работа за час и половина в знак на протест срещу предлаган от правителството законопроект. Това обявиха представители на техните организации преди две дни. Те планират и масови шествия от 25 юни в цялата страна, ако проектът не бъде оттеглен. Над 2 хил. автобуса за вътрешноградски, междуселищни и републикански пътнически превози ще спрат работа от 14 до 15.30 часа, за да изразят недоволството си срещу създаването на Българска автомобилна камара. Според превозвачите проектозаконът е лобистки и създава условия за корупция. Той няма да реши, а ще задълбочи проблемите, смятат те. Затова си изпратили писмо до Министерството на транспорта и до Народното събрание проектът да бъде изтеглен. Писмото е подписано от 10 браншови организации в автобусния транспорт. Проектът е внесен от депутати от ГЕРБ, \"Обединени патриоти\" и \"Воля\". В него се предвижда да бъде сформирана една браншова камара в автомобилния транспорт, на която да се възложат и настоящи държавни функции - контрол на дейността, лицензиране и др. Освен това се предвижда членството в камарата да е задължително, което също е оспорвано от браншовите организации. Те смятат, че текстовете ще доведат до нерегламентирани споразумения между отделни фирми. А освен това ще се създадат условия за натиск върху някои от тях. В протестните действия се включват Националното сдружение на автобусните превозвачи в България, Браншовият съюз за стопанска инициатива в транспорта, Националният съюз на превозвачите и Корпорацията на автомобилните превозвачи в България, които покриват почти 100% от пътническите превози в страната, се разбра на пресконференция през седмицата. Позицията на браншовите организации е подкрепена и от три работодателски организации Асоциация на индустриалния капитал в България, Българска стопанска камара и Българска търговско-промишлена палата. ", "date": "2018.06.14", "title": "Автобусните превози спират за час и половина заради протест"}
{"url": "https://www.dnevnik.bg/detski_dnevnik/2018/06/14/3199309_letni_zanimaniia_za_golemite_uchenici/", "text": "Скаути на Витоша Balkan Holidays организира 3 и 5-дневни занимания на Витоша за деца от 5 до 15 г. всеки делничен ден от 8 ч. до 17 ч.  Витошки Скаути  (без преспиване) включва пет тематични програми, които ще откъснат децата от таблета и плейстейшъна. Те ще научат да се ориентират в горска местност, да откриват и разпознават следи, да правят бивак, да опъват палатки, да оказват първа помощ в планината с подръчни материали. А също: да бъдат креативни и изобретателни, артистични и любознателни. И не на последно място: ще се научат на любов, уважение и отговорност към планината и нейните обитатели, уверяват организаторите. Пълна информация и подробности за записване, цени, отстъпки, заплащане, часове, спирки по маршрута на организирания транспорт и общи условия, можете да получите на телефони 0889 559 499; 02/989 61 93 и е-мейл:  sportbreaks@balkanholidaysint.com Лятната академия на \"Заедно в час\"  До 15 юни продължават записванията  за безплатната лятна академия в София, предназначена за ученици от I до XII клас. Тя ще се провежда за три седмици - от 30 юли до 16 август, всеки делничен ден от 9 до 12.30 ч. в две столични училища - 90 СУ \"Ген. Хосе де Сан Мартин\" в кв. Люлин и 125 СУ \"Боян Пенев\" в кв. Младост. Целта на академията е да повиши мотивацията за учене на учениците и да подобри подготовката им по изучаваните предмети, да направи лятото им много по-осмислено със забавни преживявания, нови контакти и развити умения. Ваканция в музея Музеят на София организира програма за деца между 6 и 12 години. Заниманията са от 8:30 до 17 ч. В тях под формата на наука и изкуство децата ще се докоснат до институции отблизо, ще разгледат паметници на бележити българи, а в детско- юношеския отдел на библиотеката ще разберат, че книгата е най-добрият им приятел. Цялата програма можете да видите  тук . За въпроси и записване:  museum.vacation@gmail.com , тел. +359(2)985 44 55 Лято в музея Регионален исторически музей – Русе кани деца от 8 до 11 години на \"Лято в музея\". Заниманията са по една седмица от 9.30 до 13 ч., а максималният брой на участниците в група е 15. Записването се извършва на телефон 0886072085 и продължава до запълване на бройките. Таксата за участие е 5 лв. на ден. Образователната програма на музея ще даде на децата любопитни факти за историята на града, за емблематични места и личности, за тайните на археологията. Програмата включва още творчески занимания, съвременни интерактивни игри и игри от \"бабино време\" в Лапидариума зад музея. Целта е децата да се запознаят с музейните пространства, да се забавляват и същевременно да придобиват нови знания. Централен младежки клуб на скаутите През юни и юли деца от 6 до 12 години преодоляват препятствия и се учат как да оцеляват в планината с помощта на планински спасители. Скаутите ще могат да усвоят полезни умения за оцеляване в слънчевия Предбалкан, Рила, Родопите и Стара планина. Програмата на всеки лагер ще започва в 9 часа сутринта и ще завършва в 22 часа. Маршрутът е съобразена с възрастта и опита на децата, а заниманията включват конна езда, спортни състезания, скаутски практики, риболовни приключения и развлекателни занимания край лагерния огън. Можете да си изберете програма  на сайта  на клуба на скаутите. Диви Родопи \"Лагер Беглика\" на сдружение \"Байкария\"  организира лагери за деца, които правят първите си стъпки в опознаването на природата и дейностите на открито. Те са предназначени за участници на възраст от 9 до 15 години, разделени в две възрастови групи. Целта е децата да придобият първоначални умения и знания за различни дейности сред природата, да се докоснат до красотата ѝ с уважение и разбиране. Бивакуване, каране на кану, планинско колоездене, катерене – това са малка част от предизвикателствата, пред които се изправят в рамките на тези начални лагери в Родопите децата.", "date": "2018.06.14", "title": "Още летни занимания за ученици"}
{"url": "https://www.dnevnik.bg/sport/2018/06/14/3199713_pulnata_programa_na_svetovnoto_po_futbol_v_rusiia/", "text": "Днес от 18.00 часа с мач между домакина Русия и Саудитска Арабия ще бъде даден старт на двадесет и първото световно първенство по футбол. Половин час по-рано започва официалното откриване на турнира. Тридесет и два отбора , разпределени в осем групи, започват битка за най-ценния трофей във футбола.  Дванадесет стадиона  в единадесет града - Москва, Санкт Петербург, Сочи, Самара, Казан, Ростов на Дон, Волгоград, Нижни Новгород, Саранск, Екатеринбург и Калининград - ще приемат 64-те мача от шампионата. Груповата фаза на мондиала ще продължи до 28 юни, директните елиминации започват на 30 юни, а шампионът на планетата ще бъде определен на 15 юли пред 80 хиляди зрители на стадион \"Лужники\". Бразилия, устремена към своята шеста световна титла,  е фаворит №1 на букмейкъри и специалисти.  Още пет отбора обаче гледат смело към световния връх - шампионът Германия, Испания, Франция, Аржентина и Белгия. Разликите в коефициентите са малки, а прогнозите са за оспорвани и непредвидими двубои.", "date": "2018.06.14", "title": "Пълната програма на световното по футбол в Русия"}
{"url": "https://www.dnevnik.bg/bulgaria/2018/06/14/3199732_po-malko_ot_polovinata_ot_voennite_piloti_letiat/", "text": "В българската армия има на щат 245 пилоти, от които по-малко от половината летят, каза днес по Би Ти Ви министърът на отбраната Красимир Каракачанов. Той уточни, че не може да посочи точната бройка, защото това е военна тайна. Министърът посочи, че от общо 28 хеликоптера, с които разполага армията, летят осем. Сред тях няма нито един, който е подходящ за борба с горски пожари. По повод  катастрофата с военния хеликоптер в понеделник , Каракачанов каза, че разследването на случая продължава, като хипотезите са две - техническа неизправност или пилотска греша. Министърът на отбраната уточни, че оцелелият член на екипажа се е намирал в задната част на машината и това му е спасило живота. Бордният инженер, офицерски кандидат Алексей Каменов не е разпитан, но е казал на министъра, че е усетил рязко завъртане, преди катастрофата. Министърът на отбраната посочи, че за ремонта на всички хеликоптери са нужни около 50 милиона лева. Красимир Каракачанов подчерта, че за да се стигне дотук, вина имат и текстовете в Закона за обществените поръчки (ЗОП). \"Не е нормално фирма, произвеждащи банички или продаваща бикини, да обжалва поръчка за ремонт на хеликоптер\", каза той. Министърът уточни, че във вторник ще внесе в Министерски съвет проект за промени в ЗОП. Нямало причини за предсрочни избори В оттговор на въпрос Каракачанов обяви, че няма никакви признаци и причини за предсрочни избори. По повод  новият вот на недоверие , подготвян от БСП, той посочи, че това и е работата на опозицията. \"Това е сверяване на часовника. Дебатът за темата сигурност ще е полезен, стига да не се изроди\", допълни Красимир Каракачанов. По повод  исканата му оставка от лидера на \"Воля\" и депутат Веселин Марешки  той заяви, че става въпрос за поръчка. Като потенциални \"възложители\" той видя фирми, които е отрязал от посредничеството при ремонта на военна техника. Не изключва и \"приятелски огън\", без да посочи какво има предвид, той като още нямал достатъчно информация.", "date": "2018.06.14", "title": "По-малко от половината от военните пилоти летят, обяви министърът на отбраната"}
{"url": "https://www.dnevnik.bg/evropa/2018/06/14/3199730_frenskiiat_parlament_odobri_osporvanata_reforma_na/", "text": "Френското национално събрание гласува вчера с голямо мнозинство в подкрепа на проектозакона за пълно преустройство на националната жп компания Ес Ен Се Еф (SNCF), подкрепяйки усилията на президента Еманюел Макрон да пречупи синдикатите и да реформира икономиката, предаде \"Ройтерс\", цитирана от БТА. Текстът, който ще бъде одобрен от Сената днес, превръща компанията в акционерно дружество, предоставяйки на ръководството по-голяма корпоративна отговорност. С него се прекратява вътрешният монопол за превоз на пътници от 2020 година и се слага край на щедрите придобивки и пенсии за бъдещите служители. Това е най-съществената реформа в компанията със 150 000 служители след национализацията й през 30-те години. Тя беше приета на фона на възраженията на синдикатите, които организираха близо  три месеца стачки  срещу промените.", "date": "2018.06.14", "title": "Френският парламент одобри оспорваната реформа на националната жп компания"}
{"url": "https://www.dnevnik.bg/na_put/2018/06/14/3199619_binokul_s_meduza_-_nai-podhodiashtoto_meze_za/", "text": "Адресът е Варшава, кв. \"Прага\", пл. \"Конесер\" - от тази седмица тук посреща посетители Музеят на полската водка. Дългоочакваният музей отвори врати тази седмица и с любов и благоговение представя на посетителите това национално богатство. Тук посетителите научават, че полската водка се приготвя от пет вида зърно - ръж пшеница, овес, ечемик, тритикале или от картофи, че през вековете е имало различна мода за сервиране на кристалната напитка в различни по форма чаши, че Пабло Пикасо е бил един от нейните почитатели... Чували ли сте за \"бинокъл с медуза\" - това е името на специално местно ястие - желирани в кръгла съдинка джоланчета, сервирани с чашки водка. Специалитетът се ражда в годините на социализма - алкохол без мезе не е сервиран, а пачата е евтина и се приготвя бързо. Днес вече е част от кулинарното наследство на поляците. \"Ролинг стоунс\" преди 50 г. са изнесли концерт във Варшава, а хонорарът им е бил... вагон с водка. Най-подходящата температура за сервиране е 5-7 градуса. Водката е толкова значима за поляците, че в календара си те дори имат празник на тази напитка. Избрана е датата 13 януари, когато е публикуван стандартът за нейното производство.. Един слънчев - или по-скоро мрачен, ден на 1915 г. 10 млн. литра водка са били излети на варшавския паваж. Кой би направил това? Според историческите свидетелства извършителят е руската армия, която, напускайки града, е унищожила запасите като войниците са накарани да излеят напитката на улица Зомбковска. Тези и други факти могат да научат посетителите на най-новия варшавски музей. Той е разположен в някогашната фабрика за водка като районът е облагороден, има кафенета, бутикови магазини, галерии и апартаменти. Местната традиция датира от поне 600 години и днес е запазено географско наименование. Билетът за вход е 10 евро, непълнолетни не се допускат освен със съгласието на родител или настойник.", "date": "2018.06.14", "title": "Бинокъл с медуза - най-подходящото мезе за любимата напитка на Пикасо"}
{"url": "https://www.dnevnik.bg/evropa/2018/06/14/3199733_norvejki_deputati_nominiraha_trump_za_nobelovata/", "text": "Норвежки депутати съобщиха вчера, че са предложили американския президент Доналд Тръмп за Нобеловата награда за мир след  историческата му среща  с лидера на Северна Корея Ким Чен-ун, предоха световните агенции. Номинацията дойде от двама членове на Норвежката прогресивна партия, която е третата по големина политическа партия в страната. Пер-Вили Амундсен, който е член на партията, каза за Норвежкото радио и телевизия, че случващото се е историческо и че е започнал процес, който може да допринесе за световния мир. Група американски законодатели също обявиха наскоро, че са предложили Тръмп за Нобеловата награда. Номинацията идва след изтичането на тазгодишния краен срок, така че президентът на САЩ може да бъде избран да участва следващата година. Други видни лидери, които са били предлагани за Нобел за мир, са президентът на Русия Владимир Путин и бившият кубински лидер Фидел Кастро. Предшественикът на Тръмп Барак Обама получи наградата през 2009 г. Норвежкият Нобелов комитет обяви, че тази година е получил 328 номинации за наградата за 2018 г. Комитетът съветва номиниращите да не разкриват кого са предложили, но няма официална забрана това да се прави. Политици, учени и преподаватели, бивши носители на наградата, директори на изследователски институти за мир и бивши и настоящи членове на Нобеловия комитет имат право да правят предложения кой да бъде отличен. Наградата е учредена през 1901 г. от Алфред Нобел - шведския учен, изобретил динамита.", "date": "2018.06.14", "title": "Норвежки депутати номинираха Тръмп за Нобеловата награда за мир"}
{"url": "https://www.dnevnik.bg/citat_na_deniia/2018/06/14/3199740_citat_na_denia_pri_borisov_situaciiata_e_na_kriva/", "text": ", каза днес по Би Ти Ви лидерът на \"Движение 21\" Татяна Дончева. Тя допълни, че това не е изненада, защото същата е била ситуацията и в предишните две правителства със същия премиер. Според Дончева най-гротескна е ситуацията в МВР, където \"милиционерите, качени на върха на държавата са докарали системата до сегашното състояние\". Тя посочи, че в МВР има охранители, а не агенти, а ведомството се управлява от неадекватен министър.", "date": "2018.06.14", "title": "Цитат на деня: При Борисов ситуацията пак е на крива ракета космосът й пречи"}
{"url": "https://www.dnevnik.bg/evropa/2018/06/14/3199737_merkel_othvurli_ideite_na_avstriiskiia_kancler_za/", "text": "Германският канцлер Ангела Меркел отхвърли предложението на австрийския канцлер Себастиан Курц защитата на границите на Европейския съюз от нелегални мигранти да се извършва от \"ос на желаещите\" с участието на Германия, Австрия и Италия, предаде ДПА, цитирана от БТА. \"Необходими са много такива форми на сътрудничество, не само тази, ако искаме да намерим единодушно европейско решение за нелегалната миграция\", заяви днес Меркел. Курц, който е сред най-големите критици на решението на Меркел да отвори през 2015 г. границите на Германия за стотици хиляди кандидати за убежище, направи това предложение по-рано вчера на среща в Берлин с вътрешния министър Хорст Зеехофер. Зеехофер, който е от баварския Християнсоциален съюз (ХСС), нееднократно е критикувал Меркел за миграционната й политика. След срещата  Курц каза, че двамата със Зеехофер  са се съгласили, че е необходимо укрепване на \"Фронтекс\", европейската агенция за охрана на границите на ЕС. Предвид границата си с Австрия през 2015 г. Бавария пое голяма част от наплива на мигранти, отбеляза ДПА. Меркел подчерта, че подходът към въпроса за миграцията е \"решаващ тест\" за бъдещето на кохезията в Европа, предаде \"Франс прес\". Незабавната реакция на Меркел е израз на нейното опасение, че едностранно решение за границата на Германия би подкопало солидарността в ЕС и би създало проблеми в Австрия, която ще трябва да поеме отговорността за повечето от мигрантите, на които е отказано убежище, отбелязва ДПА. Вместо това германският канцлер желае да бъде разработен общоевропейски план на срещата на върха на ЕС по-късно този месец. Във вторник Себастиан Курц се срещна с Ангела Меркел, след което декларира, че няма да се меси във вътрешните работи на Германия.", "date": "2018.06.14", "title": "Меркел отхвърли идеите на австрийския канцлер за защита на границите от нелегални мигранти"}
{"url": "https://www.dnevnik.bg/bulgaria/2018/06/14/3199736_noviiat_shef_na_bulgarskiia_lekarski_sujuz_opredeli/", "text": "Българският лекарски съюз не е договарял лимити, а мярката не е съгласувана и с гилдията на лъчетерапевтите. Това коментира новият председател на Български лекарски съюз (БЛС) д-р Иван Маджаров в ефира на Би Ти Ви по повод възможността  здравната каса да въведе лимити за лъчетерапия . \"В БЛС винаги сме били против лимитите. Според мен лимитите за лъчетерапията са едно недоразумение. Ние никога няма да оставим пациент без лечение\", каза още Маджаров. Председателят на БЛС се обяви за оставане на пациентите на лечение в България. \"Не трябва да допускаме българските пациенти да ходят в чужбина, за да се лекуват. Работихме много, за да се сдобием с една от най-модерните техники в цял свят за лъчелечение. Ние ще се борим за повече средства за здравеопазването\", допълни Маджаров. Той акцентира, че разликата в цените и стойността на всяка медицинска услуга тук и в чужбина са значителни и българската страна трябва да направи всичко възможно нашите пациенти да се лекуват тук. \"В момента тук се прилагат най-съвременните методи на лечение\", каза Маджаров. \"Не твърдя, че 4 млрд. лв. са малко, но освен тях има данни за още почти толкова, които се плащат извън публичния фонд\", каза Маджаров. Той добави, че БЛС не подкрепя здравната карта. \"Ние не участвахме активно в нейното разработване и за това не я подкрепихме. Има неточности в нея и ние сме твърдо против използването на здравната карта за рестрикция на легла и пациенти. В този вид ние няма да подкрепим здравната карта\", подчерта той. \"Ще направим като лекари всичко възможно пациентите да не страдат от лимитите за лъчетерапия\", увери националният консултант по лъчетерапия Румен Лазаров в ефира на \"Нова телевизия\". \"Ще се опитаме да не ги спазваме, но качественото лечение ще бъде за сметка на центровете и не се знае докога ще може да компенсираме недостига на средства\", каза той. Лазаров уточни, че има нова апаратура, с която специалистите са успели да се справят бързо, а в същото време е било обещано, че няма да има лимити за онкоболните. Той каза, че от 100 специалисти 84 са се подписали, че не подкрепят промените, което е изпратено до институциите, и посочи, че лечението в чужбина е 10 пъти по-скъпо от това в България.", "date": "2018.06.14", "title": "От Българския лекарски съюз определиха лимитите за лъчетерапия като недоразумение"}
{"url": "https://www.dnevnik.bg/evropa/2018/06/14/3199743_frenskata_socialna_sistema_e_prekaleno_raztochitelna/", "text": "Франция трябва да спре непрекъснато да налива големи суми пари в социалната система, която не успява да избави бедните от бедността, заяви френският президент Еманюел Макрон, цитиран от \"Ройтерс\", във видеоклип, разпространен от неговата пресслужба. В клипа Макрон е показан как обсъжда идеите си за преустройство на социалната държава с екипа си по комуникациите малко преди телевизионно изявление, посветено на реформата на социалните помощи. \"Влагаме луди мангизи в социални минимуми, а хората продължават да са бедни. Няма изход. Хората, които се раждат бедни, остават бедни. Тези, които изпадат в бедност, остават бедни. Трябва да му намерим цаката, така че хората да излязат от бедността\", посочва Макрон във видеото, разпространено от Елисейския дворец в \"Туитър\". В разговора държавният глава използва доста жаргонни думи, които много французи могат да решат, че не подхождат на един президент, отбелязва \"Ройтерс\". В клипа той подкрепя система на пълно покриване на средствата, платени за здравни грижи, насочени към превенция на заболяванията - мярка, която според него в бъдеще ще намали разходите. \"Ще поискам да положат усилия и ония, които правят очила, и ония, които правят стъкла. Нещата са свързани. Иначе няма да има водеща нишка\", заключава Макрон, оприличавайки досегашната система на \"лазаня, приготвена с паеля\". Еманюел Макрон беше избран за президент преди година с мисията да отвори икономиката и да създаде по-ефективна система за социално осигуряване, но възникна недоволство в левите редици на неговата центристка партия, според които политиката му облагодетелства богатите. /БТА", "date": "2018.06.14", "title": "Френската социална система е прекалено разточителна, смята Макрон"}
{"url": "https://www.dnevnik.bg/bulgaria/2018/06/14/3199742_kratki_novini_svlachishte_zatvori_putia_za_rilskiia/", "text": "Верижна катастрофа блокира за часове булевард в София Верижна катастрофа с участието на 9 автомобила е причина за затрудняване на движението по бул. \"Акад. Иван Гешов\" в района след кръстовището с ул. \"Св.Георги Софийски\", съобщи МВР. При пътния инцидент, станал минути преди 20 часа, са пострадали трима. По първоначални данни състоянието им не е сериозно. Те са откарани в болница за прегледи. Върховният съд възобнови дело срещу бивши депутати от ДПС  Прекратяването от Апелативния съд във Варна на дело срещу бившите депутати от ДПС Митхат Табаков и Гюнай Сефер, след като не допуснал наблюдаващия прокурор да протестира оправдателната им присъда на първата инстанция, е неправилно, реши Върховният касационен съд. Затова определението е отменено и делото е върнато за ново разглеждане. Става дума за първия процес срещу Табаков и Сефер, по който преди 5 години бяха осъдени на 11 и на 10 години затвор, но след това присъдите бяха отменени, а делото – върнато на прокуратурата. Делото е за случай от 2005 г., когато Табаков беше кмет на Дулово, а процесът беше за документна измама в особено големи размери. Преди повече от 10 години срещу бившите депутати започнаха серия разследвания. Табаков беше вкаран в затвора за 5 години, след като по три дела съдът го призна за виновен за подкуп и престъпления по служба. Собственикът на голяма фирма за млечни продукти окончателно остава в ареста Във вторник стана известно, че е арестуван мъж за данъчни измами. Прокуратурата отказа да съобщи името му, но по неофициална информация на БНР става дума за собственика на фирма \"Елена\" Стефан Василев. Днешното съобщение на съда за окончателното определение обвиняемият да остане в ареста също е засекретено и посочва инициалите \"С.В.\". Втората съдебна инстанция е приела, че има обосновано предположение той да е извършил това, в което е обвинен. Магистратите са приели, че няма опасност да се укрие, защото има постоянен адрес и трайна трудова ангажираност. Но пък има риск да извърши престъпление. За това съдът се аргументира с тежестта на повдигнатите две обвинения, доказателствата по делото и размера на данъчното задължение от 900 хил. лв. Общината не допусна референдум за проекта за горене на отпадъци в \"ТЕЦ София\" Столичните общински съветници отхвърлиха искането на обединието \"Демократична България\" за провеждане на местен референдум за това дали общината да изгради планираната инсталация за изгаряне на преработен отпадък в \"ТЕЦ София\". Проектът е на стойност 157 млн. евро, от които 91 млн. ще са безвъзмездно европейско финансиране, а 67 млн. левро - кредит от Европейската банка за възстановяване и развитие. Против провеждането на допитването гласуваха 39 съветници, като 6 бяха \"За\", а 8 се въздържаха от гласуване. Основните критики към инициативата бяха, че се иска иска твърде късно, а въпросите не са формулирани ясно. Започва ваксинация на хищниците против бяс по въздуха От 15 юни агенцията по храните започва ваксинация по въздух срещу бяс при дивите хищници. Самолети ще разпръснат над 1 млн. ваксинални примамки от въздуха в горите в областите Перник, Кюстендил, Смолян, Кърджали, Хасково, Добрич, Силистра, Видин, Монтана, Благоевград, Пазарджик, Ямбол, Бургас, Пловдив, Стара Загора, София област, Шумен, Разград, Русе, Велико Търново, Плевен и Враца. Примамките са с формата на кубче с размери 2х3х2 см и са със специфична миризма, която привлича хищниците. Ветеринарите препоръчват на хората да не ги пипат, защото могат да бъдат опасни за здравето. Криминалисти задържаха мъж, представял се за полицай 41-годишният мъж е измамил шест семейства в Шумени извършвал кражби на пари от жилища на предимно възрастни хора. Обяснявал, че проверява дали парите им са прибрани на подходящо място, като идеята му била да ги защити от евентуални посегателства от крадци. По време на \"превантивната си дейност\" мъжът успявал да разбере къде хората държат спестяванията си. Използвал различни трикове, за да отклони вниманието им, и крадял парите. Срещу него са образувани 4 досъдебни производства. Карта ще осигурява достъп с отстъпка до забележителностите на Бургас Община Бургас пусна карта, която дава достъп с до 30% отстъпка до основните забележителности в Бургас . С Burgas Card може да се влезе по изгодно в археологическия музей, историческия музей, етнографския музей, природонаучния музей, археологическия комплекс \"Акве калиде\", авиомузея до Летище Бургас, да се купят билети за пътуване с кораб до остров Света Анастасия и да се посети фестивала на пясъчните скулптури. Картата важи три дни и може да се купи от туристическите информационни центрове в града. Пловдивско село приема първото в България състезание с дронове в свободен стил Първото в България дрон състезание в свободен стил ще се проведе край Пловдив на 16 и 17 юни. При свободния стил пилотът управлява своята машина напълно свободно и изпълнява акробатики, които се оценяват с различен брой точки, в зависимост от тяхната сложност и изпълнение. В рамките на събитието ще бъдат проведени и още две състезания – за най-бързи три обиколки и т.нар. Lap Count - за най-бърза обиколка. Дрон маратонът ще се проведе на стадиона в село Оризари, а началният час е 10 ч. Свлачище затвори пътя за Рилския манастир Свлачище е блокирало снощи пътя към Рилския манастир, съобщи Нова телевизия. На това място проблеми има от месеци, като се ползваше едната лента, но сега камъни и пясък са блокирали шосето напълно. През деня една от лентите беше освободена. От Агенция \"Пътна инфраструктура\" съобщиха, че се предприемат аварийни дейности за укрепване на ската. Пътуването по третокласния път е безопасно, подчертават от агенцията. Ендокринолози от ВМА прегледаха над 200 души безплатно в Девин  Прегледите са част от профилактична кампания, която цели превенция и ранна диагностика на ендокринни заболявания. По думите на лекарите хората често търсят съвет, едва когато вече имат проблем, а при навременно диагностициране много болести могат да се овладеят преди да са довели до необратими промени в организма. На пациентите със завишени стойности на кръвната захар или на артериалноно налягане бяха раздадени безплатни глюкомери и апарати за кръвно, съобщават от Военномедицинска академия. 20 хил. лв от ГЕРБ за рождения ден на Борисов отиват за църква и джамия По повод рождения ден на премиера Бойко Борисов ГЕРБ дари 20 хил. лв. за построяване на църква в Бяла и за ремонт на джамията на територията на Община Исперих, съобщи председателят на групата на ГЕРБ в парламента Цветан Цветанов. Подробности -  тук .", "date": "2018.06.14", "title": "Кратки новини: Собственикът на голяма фирма за млечни продукти окончателно остава в ареста"}
{"url": "https://www.dnevnik.bg/evropa/2018/06/14/3199745_brjuksel_prizova_polsha_speshno_da_spre_prinuditelnite/", "text": "Заместник-председателят на Европейската комисия Франс Тимерманс призова вчера правителството на Полша да предприеме \"спешни действия\", за да предотврати принудителното оттегляне на съдии от Върховния съд през следващия месец, както предвиждат законодателни промени, предаде ДПА. \"Остава рискът от нанасяне на непоправими щети\", предупреди Тимерманс. \"Крайно належащо е да бъдат предприети спешни действия от полското правителство за справяне със ситуацията около Върховния съд преди 3 юли, защото тогава решенията за оставките стават окончателни\", каза той. Според  съдебната реформа , приета от управляващото парламентарно мнозинство на консервативната националистическа партия \"Право и справедливост\" (ПиС), 3 юли е крайният срок за 27 от 72-ата висши магистрати да подадат доброволно оставки. В понеделник се очаква Тимерманс да пристигне във Варшава за нов кръг от преговори, а на 26 юни министрите по европейските въпроси на страните от ЕС ще обсъдят по-нататъшните стъпки по тази тема. Брюксел и Варшава  са в спор  от януари 2016 г., след като ПиС започна реформи, включително в съдебната система, където според критиците има политическа намеса. През декември миналата година еврокомисията откри безпрецедентна процедура срещу Полша,  която би я лишила от право  на глас в ЕС - нещо, за което Унгария обяви, че ще наложи вето. По-рано вчера бе съобщено, че няколко бивши полски лидери  са призовали Европейската комисия  да защити върховенството на закона в страната им, заплашено от сегашното й правителство, предаде АП. В отвореното им писмо, публикувано във вестник \"Газета виборча\", се казва, че новият закон за Върховния съд, който влиза в сила на 3 юли, ще разруши демократичната система за контрол и баланс. Подписалите писмото, сред които са бившите президенти Лех Валенса, Александер Квашневски и Бронислав Коморовски, както и бивши премиери, външни министри и дейци на \"Солидарност\", заявяват, че \"без законност няма да има демократична Полша\". /БТА", "date": "2018.06.14", "title": "Брюксел настоя Полша спешно да спре принудителните оставки на висши съдии"}
{"url": "https://www.dnevnik.bg/evropa/2018/06/14/3199756_germanskiiat_vunshen_ministur_prizova_es_za_tvurd/", "text": "Европейският съюз трябва да реформира начина, по който се управлява, а страните членки трябва да бъдат по-сплотени пред лицето на променящия се световен ред, както се вижда от нарастващите търкания в отношенията между континента и традиционния му съюзник - САЩ. Това каза вчера в Берлин германският външен министър Хайко Маас, цитиран от \"Ройтерс\". В голяма реч, посветена на бъдещата европейска политика на Германия, той посочи егоистичната политика на президента на САЩ Доналд Тръмп, въплътена в лозунга \"Америка на първо място\", руските \"атаки срещу международното право\", и китайската \"експанзия\", като признаци, че \"световният ред, с който бяхме свикнали, вече го няма\". Европа трябва да намери \"нов баланс\" в отношенията си със САЩ в светлината на предизвикателствата, поставени от администрацията на президента Доналд Тръмп, каза Маас. Сред тях той посочи отказа на Вашингтон от Парижкото споразумение за климата,  излизането от ядреното споразумение с Иран , заплахите със санкции срещу европейските партньори, както и  протекционистката политика . Ние, европейците, трябва съзнателно да се противопоставяме, когато САЩ пресичат \"червени линии\", каза той. Когато правителството на САЩ агресивно поставя под въпрос нашите ценности и интереси, ние трябва да реагираме по-категорично, подчерта министърът. По думите му Европейският съюз трябва да предложи нова стратегия към Китай във връзка с нарастващата му икономическа и политическа роля, която да отговори и на целенасочените опити на Пекин да разединява ЕС. Той специално изрази безпокойството от засилващите се опити на Китай да действа като политически брокер  в Централна и Източна Европа . Говорейки за бъдещите отношения на ЕС с Лондон, той отбеляза нарастващите опасения на Великобритания да не остане изолирана в една по-несигурна международна среда, но добави, че засега не вижда ясни знаци Лондон да ревизира решението си за напускане на ЕС. \"Мисля, че британците забелязват промяната на отношенията със САЩ - те вече не са така близки. А сега те вече няма да са и членове на ЕС, а и ЕС даде да се разбере, че нещата няма да бъдат същите\" след Брекзит, подчерта германският външен министър. Той приветства продължаващото тясно сътрудничество между Великобритания, Франция и Германия за общ европейски отговор на решението на САЩ да се изтеглят от ядреното споразумение с Иран. /БТА", "date": "2018.06.14", "title": "Германският външен министър призова ЕС за твърд отговор, когато САЩ \"пресичат червени линии\""}
{"url": "https://www.dnevnik.bg/photos/2018/06/14/3199755_fotogaleriia_rakun_-_alpinist_se_prevurna_v_senzaciia/", "text": "Ракун се превърна за броени часове в знаменитост, след като изкачването му на 25-етажна офис сграда беше заснето на видео и публикувано в социалните мрежи", "date": "2018.06.14", "title": "Фотогалерия: Ракун - алпинист се превърна в сензация"}
{"url": "https://www.dnevnik.bg/evropa/2018/06/13/3199274_sluchaiat_s_prevozvashtiia_migranti_korab_izkara/", "text": "Новият испански премиер Педро Санчес заслужава истинска похвала за  намесата си  в спасяването на 629 мигранти, превозвани с хуманитарния кораб \"Акуариус\", на който  Италия отказа достъп . Запълването на празнината, създадена от разногласията между Италия и Малта, показа именно този вид солидарност и споделяне на отговорност, който е крайно необходим от страна на лидерите на ЕС, пише EUobserver. Несигурната ситуация, в която се оказаха \"Акуариус\" и пътниците му, е последица от провала на държавите членки на ЕС в управлението на миграцията по стратегически и координиран начин, така че и страните, които не приемат новопристигналите, да са част от решението. Тя отразява и това, че държавите членки не гледат отвъд европейските брегове, за да намерят всеобхватно решение на ужасните условия, които карат хората да поемат към морето. Факт е, че хората винаги са пресичали и ще пресичат границите, бягайки от конфликти, природни бедствия, бедност, или привлечени от други места заради работа, учение или семейни връзки. Въпросът не е как да бъде спряна миграцията, а как тя да бъде управлявана. И конкретно, как да се гарантира, че бежанците, които са принудени да бягат, ще получат закрилата, на която имат право според международното законодателство. В своя анализ EUobserver предлага четири приоритета. Безопасността На първо място държавите членки трябва по-умно да управляват границите си. Те трябва да обърнат внимание на причините за миграцията, например като съчетаят мерките за защита на границите с повече акцент върху инвестициите в програми за прехрана на местно ниво. Освен това безопасността на хората трябва да бъде в основата на управлението на границите и да се гарантира, че мигрантите са защитени. На второ място лидерите на ЕС трябва да създадат сигурни и законни начини за защита в Европа за бежанците, бягащи от насилие и преследване. Дългоочакваната, но намираща се в застой реформа на Дъблинския регламент, е ключова за осигуряване на по-справедливо разпределение на отговорността в Европа. На трето място, време е лидерите на ЕС да бъдат честни, че много от техните икономики зависят от работниците мигранти, като тези, които идват от Африка, за временни сезонни работни места. Парите, които тези хора изпращат в домовете си, също са жизнено важни за много африкански семейства. Но съществуващото законодателство, като Директивата за сезоните работници на ЕС, не работи, както би трябвало, а пилотните проекти, предложени в рамките на преразглеждания европейския дневен ред за миграцията, тепърва предстои да бъдат приложени. Значителни промени в тази област ще дадат на държавите членки на ЕС повече, а не по-малко, контрол върху миграцията. Политически процес И на последно място, държавите членки на ЕС трябва да положат повече усилия за подобряване на сигурността и стабилността в Либия. Един от хората, които Международната комисия по спасяване среща в Италия, разказва пред EUobserver, защо мигрантите са тласкани към Европа. По думите на един млад мъж \"животът ти вече няма значение\". Той изпитва ужас, докато описва как биват третирани жените. \"Ако сте жена, ще ви направят всичко. Ще ви бият, ще ви изнасилят, ще ви тормозят\". Няма лесни решения и единственият начин да се постигне мир в Либия и да се намали вероятността мигрантите да пътуват към Европа, е чрез политически процес. На борда на \"Акуарис\" е имало много деца, пътуващи без родителите си, и седем бременни жени. Ако лидерите на ЕС не успеят да действат по стратегически и координиран начин във външната си политика и за миграцията, именно тези хора ще страдат от последиците.", "date": "2018.06.14", "title": "Случаят с превозващия мигранти кораб изкара наяве грешки в политиката на ЕС"}
{"url": "https://www.dnevnik.bg/evropa/2018/06/14/3199759_sluchaiat_s_prevozvashtiia_migranti_korab_razpali/", "text": "Евродепутатите обсъдиха вчера разгорещено въпроса с миграцията и  случая с кораба \"Акуариус\" . Някои от тях свързаха обстановката в Либия със събитията в Средиземно море, прозвучаха взаимни упреци между представители на Италия и на Франция, предаде БТА. Групата на Европейската народна партия (ЕНП) отбеляза, че ЕС е способен да създаде правила за пластмасата и земеделието, но не успява да постигне ред в миграцията. ЕНП призова за незабавно приемане на промени в правилата от Дъблин, които засега предвиждат държавата, през която мигрантите са навлезли в ЕС, да разглежда молбите им за убежище. От тази политическа сила настояха за бързо връщане на чужденците без основания за престой в ЕС. ЕНП предложи извън ЕС да бъдат обособени миграционни лагери, известни преди време като \"горещи точки\", където пришълците да изчакват постановяването на решения по молбите им за закрила. Групата предложи инвестиции в Африка за създаването на работа и надежда за хората там. Социалистите и демократите определиха решението на Италия  да не допусне в свое пристанище кораба с мигранти \"Акуариус\"  като незаконно. Тази група също призова за бърза промяна на дъблинските правила и коментира, че с действията си ЕС помага на ксенофобите, националистите и популистите. Европейска крепост Европейските консерватори и реформатори предложиха по-добро преразпределение на мигрантите. Те упрекнаха ЕС, че помага на партии, отричащи досегашната европейска система. Групата на АЛДЕ посочи, че мигрантите прииждат от района в Либия под контрола на международно признатото правителство с премиер Файез ел Сарадж, а не от областта на Тобрук, която е извън тази правителствена власт. Трагедията започва в Африка, трябва да решим проблема в основата му, коментираха либералите. Групата \"Зелени\" заяви, че нищо не може да оправдае затварянето на пристанищата пред кораб с хора в окаяно положение. Европейската крепост започва да придобива очертания, добавиха от тази политическа сила. Провал на българското председателство Европейската обединена левица отбеляза, че френският президент Еманюел Макрон,  упрекнал Италия в цинизъм  заради решението й за кораба \"Акуариус\", е проявил сам циничност със затварянето на френско-италианската граница за мигранти. Липсата на солидарност ражда чудовища навсякъде в Европа, българското председателство на Съвета на ЕС носи отговорност за липсата на напредък по промените в дъблинските правила, добавиха представителите на социалистическите и комунистическите сили. Групата \"Европа на свободата и пряката демокрация\" призова за разкриването на законни пътища за миграция към ЕС. Групата \"Европа на народите и свободата\" коментира, че днес се наблюдават последиците от войната за петрол в Либия. Вчера върховният комисар на ООН за бежанците Филипо Гранди посочи, че отказът на Италия да приеме кораб с мигранти е срамна постъпка, но отговорност носи Европа като цяло, предаде \"Ройтерс\". \"Това е срамно. Като европеец изпитах срам - срам, че в Средиземно море имаше плавателен съд - и все още има, и няколко дни никой не искаше да приеме тези хора\", каза Гранди. \"Съвсем ясно е, че Европа има нужда колективно да реформира своята система за убежището. Има голяма съпротива срещу това, но няма друг начин\", заяви той. Напрежението между Италия и Франция продължава Според италиански правителствен източник, цитиран от \"Ройтерс\", премиерът Джузепе Конте може да отложи срещата си френския президент Еманюел Макрон, планирана за петък, заради напрежението и размяната на реплики по имиграционната политика. Италианският вътрешен министър Матео Салвини поиска извинения от Макрон заради изказването му, че Рим е действал \"цинично и безотговорно\", като е отказал да приеме кораб с мигранти, спасени в Средиземно море. Салвини упрекна Франция, че не спазва поетите обещания по схемата за презаселване на кандидати за убежище, намиращи се в Италия и Гърция, двете държави, които заедно с Испания сега приемат най-много мигранти, предприели рисковано пътуване през Средиземно море, предаде ДПА. За три години вместо 9816 имигранти Франция е приела 40, заяви Салвини на дискусия в италианския Сенат.", "date": "2018.06.14", "title": "Случаят с превозващия мигранти кораб разпали дебат в европарламента"}
{"url": "https://www.dnevnik.bg/bulgaria/2018/06/14/3199789_sujuza_na_sudiite_prizova_sudebniia_suvet_za_pulna/", "text": "Cъюзът на съдиите - най-голямата магистратска организация в страната - призова Висшия съдебен съвет (ВСС) да разкрие кои са магистратите, които живеят във ведомствени жилища, както и бившите такива. Това се разбира от отворено писмо до кадровия орган на съдебната власт. \"B cвoятa дeйнocт дoceгa paзличнитe cъcтaви нa Bиcшия cъдeбeн cъвeт нe ca ocигypили пpoзpaчнocт пo тaзи тeмa, нитo пo oтнoшeниe нa шиpoĸия ĸpъг oт мaгиcтpaти, нитo cпpямo oбщecтвeнocттa въпpeĸи пpoявявaния интepec oт пpeдcтaвитeли нa мeдиитe. Πo тoзи нaчин ocтaвaт нeяcни въпpocитe дaли дeйcтвaщaтa ypeдбa зa дoпълнитeлни пpидoбивĸи в cъдeбнaтa cиcтeмa e ocнoвaнa нa cпpaвeдливи пpинципи, дaли cъщaтa e дocтъпнa зa cъдиитe, пpoĸypopитe и cлeдoвaтeлитe, ĸoитo в дeйcтвитeлнocт ce нyждaят oт тaĸивa пpидoбивĸи в интepec нa дoбpoтo изпълнeниe нa възлoжeнитe им фyнĸции, пo ĸaĸъв нaчин ce взимaт peшeниятa зa пpeдocтaвянe нa coциaлни пpидoбивĸи\", пишат от организацията в писмото си. Повод за реакцията на ССБ са публикации срещу един от членовете на съвета - Атанаска Дишева във в. \"Труд\", така и предложението на главния прокурор Сотир Цацаров и на председателя на Върховния административен съд Георги Чолаков за преразглеждане на правилата за настаняването във ведомствени жилища. В началото на този мандат на настоящия състав на съдебния съвет беше решено да бъдат ремонтирани шест ведомствени апартамента, а докато това се случи, членовете на кадровия орган бяха настанени под наем срещу 1000 лева на месец. Според Съюза на съдиите въпpocитe, пpяĸo cвъpзaни c пpoфecиoнaлнитe интepecи нa мaгиcтpaтитe, oпpeдeлянeтo и aĸтyaлизиpaнeтo нa възнaгpaждeниятa, пoeмaнeтo нa пътни paзнocĸи, пoлзвaнeтo нa вeдoмcтвeни жилищa, би тpябвaлo дa ce oбъждaт paзглeждaт в Cъвeтa зa пapтньopcтвo ĸъм BCC. Създаването му беше предвидено с промените в закона за съдебната власт от миналото лято, но той все още не е формиран. От Съюза на съдиите призовават да бъде направена общодостъпна информацията за дeйcтвaщитe ĸъм мoмeнтa дoгoвopи зa нaeм нa вeдoмcтвeни жилищa. От организацията смятат, че трябва да бъде публична информация дoĸoлĸo и пpи ĸaĸви ycлoвия e взeмaнo пoд внимaниe имoтнoтo cъcтoяниe нa ĸaндидaтcтвaщитe (вĸлючитeлнo и нa тexнитe cъпpyзи или лицaтa, c ĸoитo ca във фaĸтичecĸo cъжитeлcтвo) зa вeдoмcтвeни жилищa и дoĸoлĸo и пpи ĸaĸви ycлoвия cъщoтo e пpepaзглeждaнo пo вpeмe нa дeйcтвиe нa нaeмния дoгoвop зa вeдoмcтвeнo жилищe пo oтнoшeниe нa пoлзвaтeлитe нa пoдoбни жилищa дoceгa. \"B чл. 31 oт пpaвилaтa ca oпpeдeлeни cpoĸoвeтe зa пoлзвaнe пoд нaeм нa жилищe oт вeдoмcтвeния жилищeн фoнд нa BCC. Haмиpaмe зa нeoбxoдимo дa бъдe пyбличнo oпoвecтeнa инфopмaция дaли имa cлyчaи, в ĸoитo cpoĸът нa нaeмния дoгoвop e нaдвишил пет гoдини и пopaди ĸaĸви пpичини, ĸaĸтo и дaли имa cлyчaи, пpи ĸoитo избopни члeнoвe нa BCC или дpyги лицa, пocoчeни в чл.31, aл. 2 oт пpaвилaтa, ca пpoдължили дa пoлзвaт пoд нaeм вeдoмcтвeни жилищa въпpeĸи изтичaнe нa мaндaтa им или пpeĸpaтявaнeтo мy\", завършва писмото.", "date": "2018.06.14", "title": "Съюзът на съдиите призова съдебния съвет за пълна прозрачност за ведомствените жилища"}
{"url": "https://www.dnevnik.bg/sport/2018/06/14/3199806_sharapova_shte_propusne_podgriavashtiia_turnir_predi/", "text": "Бившата №1 в света  Мария Шарапова  се отказа от участие на първия турнир на трева от WTA премиер категорията в Бирмингам. Рускинята няма да бъде на кортовете в британския град, които са последна репетиция преди третия турнир от Големия шлем за годината \"Уимбълдън\". Шарапова, която е победител от \"Уимбълдън\" през 2004 г. обясни, че се нуждае от повече време, за да се възстанови след \"Ролан Гарос\". Рускинята пропусна целия минал сезон на трева заради контузия в бедрото, въпреки че получи \"уайлд кард\" за турнира в Бирмингам и \"Уимбълдън\". 31-годишната Шарапова не е играла на кортовете в Лондон от 2015 г., когато стигна полуфинал, но загуби от Серена Уилямс. През 2016 г. бившата №1 изтърпя наказание заради допинг. \"Нужно е да се грижа повече за моето тяло и да съм сигурна, че съм напълно здрава\", каза Шарапова. \"Понякога е нужно да взимаш такива трудни решения, но го правя в името на по-доброто ми представяне.\" На \"Ролан Гарос\" тя записа най-силното си участие в турнир от Големия шлем след наказанието за употреба на мелдоний. Във френската столица тя стигна четвъртфинал, след като  дългоочакваният мач с Уилямс не се състоя заради контузия на американката . В четвъртфинала Шарапова не успя да окаже съпротива на Гарбине Мугуруса и загуби с 2:6, 1:6. Шарапова, която е №23 в света в момента, ще бъде сред поставените на \"Уимбълдън\". Надпреварата започва на 2 юли. Турнирът в Бирмингам с награден 936 хиляди долара ще пропусне и американката Мадисън Кийс. Полуфиналистката от \"Ролан Гарос\" обяви като причина контузия на коремен мускул. Световният №1 при мъжете Рафаел Надал също няма да играе в подгряващите турнири на трева преди \"Уимбълдън\". Испанецът, който преди няколко дни  спечели за 11-и път \"Ролан Гарос\" , ще бъде големият отсъстващ от  звездния състав на турнира в \"Куинс\" . За трета поредна година левичарят от Майорка няма да бъде част от надпреварата. \"Говорих с моите лекари и те ме посъветваха да послушам моето тяло. \"Куинс\" е страхотен турнир и пазя прекрасни спомени от спечелването на титлата през 2008 г. За съжаление сезонът на клей беше много дълъг и изтощаващ, така че ми трябва почивка\", каза Надал. Очаква се испанецът да бъде на линия за \"Уимбълдън\", където спечели две титли – 2008 и 2010 г.", "date": "2018.06.14", "title": "Шарапова ще пропусне подгряващия турнир преди \"Уимбълдън\""}
{"url": "https://www.dnevnik.bg/evropa/2018/06/14/3199799_velikobritaniia_shte_razhlabi_pravilata_za_priem_na/", "text": "Британското правителство ще разхлаби имиграционните правила, за да позволи на повече лекари и медицински сестри от държави извън Европейския съюз да идват и да работят за британската Национална здравна служба (NHS), предаде \"Ройтерс\", като се позова на Би Би Си. Ръководството на NHS от дълго време се оплаква, че годишният таван на броя на квалифицираните работници от страни извън ЕС, които могат да имигрират във Великобритания, ги затруднява в запълването на позиции. Таванът, въведен от премиера Тереза Мей по времето, когато беше вътрешен министър, е определен на 20 700 квалифицирани работници от извън ЕС годишно. Той е част от по-широките усилия на Мей да намали имиграцията в съответствие с обещанията към избирателите на управляващата Консервативна партия. Излизането на Великобритания от ЕС се очаква да доведе до  ограничаване на работниците от съюза , идващи в страната, което може допълнително да затрудни наемането на персонал в NHS. В здравната служба, която от десетилетия разчита на възможността да наема професионалисти от чужбина, в момента има десетки хиляди свободни работни места.", "date": "2018.06.14", "title": "Великобритания ще разхлаби правилата за прием на лекари от страни извън ЕС"}
{"url": "https://www.dnevnik.bg/bulgaria/2018/06/14/3199827_borisov_otkaza_sreshta_s_makedonskiia_prezident_george/", "text": "Премиерът Бойко Борисов отказа да се срещне с президента на Македония Георге Иванов, който е в София по  покана на българския президент Румен Радев , съобщи правителствената пресслужба. Външният министър Екатерина Захариева също няма да се срещне с македонския държавен глава Причината е, че изпълнителната власт в България не иска да се намесва във вътрешните работи на съседна държава. Иванов дойде в София ден след като обяви, че  ще наложи вето на договора  за новото име на страната си,  договорено между премиерите на Македония и Гърция  Зоран Заев и Алексис Ципрас. Българското правителство на свой ред приема постигнатото от двамата съгласие югозападната съседка на България да носи занапред името Северна Македония. \"Нашата позиция е принципна и е ясна, както и на цялата международна общност. Ясна е и позицията на президента на Македония. Българското правителство не вижда смисъл да бъде използвано във вътрешнополитическите дебати в Скопие. Ключова за бъдещето развитие на нашата съседна държава е интеграцията в ЕС и НАТО и тя не бива да бъде поставяна под въпрос\", се казва в съобщението на правителствената пресслужба. За посещението на Георге Иванов в София стана известно от съобщение на прессекретариата на президента Румен Радев вчера. В него се казва, че визитата е официална и двудневна. Среща с Борисов и Захариева не е била обявена официално, но според източници на \"Дневник\" е била планирана за утре сутрин. Днес Борисов е на посещение в Палестинската автономия и се очаква да пристигне в София довечера. Очаква се президентите Радев и Иванов да дадат обща пресконференция в 12.35 ч след среща на четири очи и пленарна среща на делегациите.", "date": "2018.06.14", "title": "Борисов отказа среща с македонския президент Георге Иванов"}
{"url": "https://www.dnevnik.bg/sport/2018/06/14/3199826_arsenal_-_manchestur_siti_e_derbito_v_purviia_krug_na/", "text": "Шампионът на Висшата лига  \"Манчестър сити\"  ще започне защитата на титлата с гостуване на \"Арсенал\" в първия кръг на новия сезон, след като днес беше обявена програмата за сезон 2018/19 в английското първенство.  \"Гражданите\", които подобриха рекордите  за най-много точки, победи и отбелязани голове в един сезон, ще бъдат първия тим, който ще се изправи срещу новия мениджър на \"артилеристите\" Унай Емери. Останалите мачове от първия кръг, който ще се играе в уикенда 11-12 август, са: \"Борнемут\" - \"Кардиф\", \"Фулъм\" - \"Кристъл Палас\", \"Хъдърсфийлд\" - \"Челси\", \"Ливърпул\" - \"Уест Хем\", \"Манчестър юнайтед\" - \"Лестър\", \"Нюкасъл\" - \"Тотнъм\", \"Саутхемптън\" - \"Бърнли\", \"Уотфорд\" - \"Брайтън\" и \"Уулвърхемптън\" срещу \"Евертън\". Именно \"Арсенал\" е тимът с най-тежка програма в началото на сезона, след като във втория кръг гостува на \"Челси\", а след това приема \"Уест Хем\" в друго Лондонско дерби. След мача с \"Арсенал\" \"Манчестър сити\" има срещи с \"Хъдърсфийлд\" у дома, \"Уулвърхемптън\" като гост и \"Нюкасъл\" вкъщи. Дербито на Манчестър ще бъде на 11 ноември и 16 март – първо в дома на шампионите, а след това на \"Олд Трафорд\". В първия уикенд на декември ще има две големи дербита – сблъсъкът на Северен Лондон между Арсенал и \"Тотнъм\" на \"Емиратс\", както и дербито на Мърсисайд - \"Ливърпул\" срещу \"Евертън\". Три дни след мача си с \"Тотнъм\", \"Арсенал\" ще гостува на \"Манчестър юнайтед\". Второто издание на дербито на Северен Лондон е на 2 март. В средата на декември (уикендът на 15 декември) ще бъде и най-голямото английско дерби между \"Ливърпул\" и \"Манчестър юнайтед\" на \"Анфийлд\". Ответният мач е в края на февруари. По традиция във Висшата лига ще се играят и четири кръга между 22 декември и 1 януари. Най-тежка програма в празничния период има \"Ливърпул\", който на 29 декември ще приеме \"Арсенал\", а в първия ден на 2019 г. е гост на \"Манчестър сити\". Пълна програма на Висшата лига можете да откриете  тук . Следващият сезон във Висшата лига ще бъде първият, в който по телевизията във Великобритания  ще се предават 200 мача . Освен Sky Sports и BT Sport, срещи ще излъчва и  \"Амазон\" .", "date": "2018.06.14", "title": "\"Арсенал\" - \"Манчестър сити\" е дербито в първия кръг на Висшата лига"}
{"url": "https://www.dnevnik.bg/bulgaria/2018/06/14/3199807_prokuraturata_razsledva_medicinskiia_odit_za/", "text": "Има случаи на настъпила смърт в лечебни заведения, по които Изпълнителната агенция \"Медицински одит\" е извършвала проверки, но не е сезирала прокуратурата. Това съобщи пресцентърът на държавното обвинение, след като Върховната административна прокуратурата (ВАП) е направила проверка в агенцията. Всички материали, свързани със смъртни случаи, са изпратени до съответните окръжни прокуратури за проверка дали не става дума за престъплението \"причиняване на смърт при професионална непредпазливост\". Освен това на 7 юни е образувано разследване в изпълнителната агенция за престъпление по служба, извършено в периода от 1 януари до 31 декември 2017 г. Обвинителите са приели, че има данни за превишаване на власт от длъжностни лица от агенцията с цел да се набави за проверяваните от агенцията граждани и фирми облага - да не им бъдат съставяни актове и налагани наказания. Разследването ще се води от спецпрокуратурата. Освен това ВАП е установила, че от изпълнителния директор са утвърдени Инструкция за осъществяване на контролната дейност на агенцията и Методически указания към нея. След като те са били съпоставени с актове от по-висок ранг, прокуратурата е установила противоречие. За пример от държавното обвинение посочват наредбата за условията и реда за извършване на проверки на лечебните заведения, издадена от министъра на здравеопазването. В противоречие с нея във вътрешните актове на агенцията се предвижда извършване на проверка без писмена заповед, допуска се възможност да не се съставя констативен протокол при проверка по документи в агенцията и при липса на нарушения и др. Според цитираната наредба за резултатите от проверката се съставя констативен протокол, който съдържа ред обстоятелства, в това число и разкрити нарушения, когато се съставя акт за установяването им. След това се изготвя доклад до изпълнителния директор на агенцията. ВАП е открила случаи, при които едва в доклада се посочват констатираните нарушения. \"По този начин на практика заключителният доклад до изпълнителния директор на Изпълнителната агенция \"Медицински одит\" предхожда съставянето на актове за установяване на административни нарушения, въз основа на които същият орган взема решение за налагане или не на административно наказание\", аргументира се прокуратурата. Тя е сезирала министъра да отпадне задължението за изготвяне и представяне на посочения доклад пред изпълнителния директор на агенцията. Той е сезиран и за нуждата от промяна на Инструкцията за осъществяване на контролната дейност на агенцията и Методическите указания към нея, които да бъдат приведени в съответствие с наредбата за условията и реда за извършване на проверки на лечебните заведения от Изпълнителна агенция \"Медицински одит\".", "date": "2018.06.14", "title": "Прокуратурата разследва медицинския одит за прикриване на смърт в болници"}
{"url": "https://www.dnevnik.bg/photos/2018/06/14/3199785_fotogaleriia_hiliadi_protestiraha_v_skopie_sreshtu/", "text": "Хиляди излязоха на протест в Скопие в знак на несъгласие с договореното с Гърция име - Република Северна Македония. Македонският президент Георге Иванов по покана на колегата си Румен Радев. Вчера Иванов  няма да подпише  , постигнат от премиера Зоран Заев и гръцкия му колега Алексис Ципрас, ако той бъде ратифициран от парламента.", "date": "2018.06.14", "title": "Фотогалерия: Хиляди протестираха в Скопие срещу името Северна Македония"}
{"url": "https://www.dnevnik.bg/bulgaria/2018/06/14/3199843_palestina_iska_pomosht_ot_sofiia_pri_pregovorite_s_es/", "text": "България подкрепя всички инициативи, които биха довели до положително развитие на Близкоизточния мирен процес. Това е заявил премиерът Бойко Борисов на среща с министър-председателя на Палестинската автономия Рами Хамдала в Рамала днес, разказаха присъствали на разговора.", "date": "2018.06.14", "title": "Палестинската автономия иска помощ от София при преговорите с ЕС"}
{"url": "https://www.dnevnik.bg/video/2018/06/13/3190253_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона \"Фищ\" в Сочи - домакинът на зимните олимпийски игри през 2014 г. С капацитет 48 000 зрители, той е завършен през 2013 г. и обновен през 2016 г. Първият мач на \"Фищ\" е в петък, 15 юни, като противопоставя европейския шампион Португалия с Испания. Последният двубой в Сочи е на 7 юли, когато ще се играе един от четвъртфиналите.", "date": "2018.06.14", "title": "Видео: Стадионите за световното по футбол в 360 градуса - \"Фищ\" (Сочи)"}
{"url": "https://www.dnevnik.bg/bulgaria/2018/06/14/3199839_sudebniiat_suvet_ima_nov_glaven_sekretar/", "text": "С 22 гласа \"за\" съдебният съвет избра Силвия Илиева за нов главен секретар на администрацията на кадровия орган на Темида. Другият кандидат, Александър Николов, който е главен секретар на Върховния административен съд (ВАС), получи подкрепата единствено на председателя на институцията Георги Чолаков. Изслушването на двамата кандидати, които се избират по нови правила, продължи близо два часа. Постът се оваканти в началото на годината, след като предишният главен секретар беше пенсиониран. В дебата преди гласуването членовете, които изказаха положителен вот за Силвия Илиева, наблегнаха на факта, че голяма част от професионалния й стаж е преминал именно в администрацията на съдебния съвет, както и че концепцията й отразява проблемите и посочва решенията им. Илиева е била и.д. главен секретар на ВСС през 2014 г. Малко по-късно Илиева започва работа в прокуратурата, където основно е подпомагала работата на прокуратурата във връзка с ангажиментите на главния прокурор във ВСС. Председателят на Върховния касационен съд (ВКС) Лозан Панов единствен обяви, че няма да подкрепи нито един от двамата кандидати, като един от мотивите му беше, че нито един от тях няма да може да се еманципира от настоящия си работодател, т.е прокуратурата или ВАС. Това предизвика реакция на главния прокурор Сотир Цацаров, който заяви: \"Нямам задръжки да кажа, че ще гласувам за Силвия Илиева. Не е проблем кой е предишният или настоящият работодател, а колко знае и може един кандидат. Днес работодателят е Цацаров или Чолаков, утре ще е някой друг. Хората са ценни със самите себе си, а да твърдиш, че някой не може да се еманципира от работодателя си, без да преценяваш колко знае, може би означава, че ти не може да се еманципираш от работодателя си или от някой друг\", завърши изказването си Цацаров.", "date": "2018.06.14", "title": "Съдебният съвет има нов главен секретар"}
{"url": "https://www.dnevnik.bg/sport/2018/06/14/3199477_istoriiata_na_svetovnite_purvenstva_dominaciiata_na/", "text": "След триумфа на Бразилия през 2002 г. настъпват години на доминация на европейския футбол в световните първенства. Италия триумфира в познатия си стил на германска земя през 2006 г. След това Испания налага новата мода в играта и триумфира в Южна Африка през 2010 г. Четири години по-късни Германия стъпва на световния връх за четвърти път, като побеждава последователно Бразилия и Аржентина, за да стане първата европейска страна, вдигнала трофея насред Южна Америка. За пръв път в историята отбори от един континент печелят три поредни световни първенства. Германия 2006 Германия получава правото да организира световно първенство за втори път след 1974 г. Успехът на германската кандидатура идва в оспорвана надпревара с Южна Африка, която е белязана от два скандала. Немското сатирично списание \"Титаник\" изпраща на шега стенни часовници с кукувица и пушена шунка на представители на ФИФА, което обаче се приема сериозно и дори води до искания за прегласуване. В последния трети кръг на вота Германия получава 12 гласа, а Южна Африка - 11, след като представителят на Океания Чарли Демпси, първоначално подкрепил Англия, се въздържа заради \"непоносим натиск\" да гласува за африканската страна. При равенство в гласовете домакинът щеше да бъде избран от Сеп Блатер, който не крие пристрастията си за Южна Африка, В крайна сметка до това не се стигна и Германия организира едно от най-безупречните световни първенства. В навечерието на шампионата се разиграва голям скандал с уредени мачове в Италия, който води до сериозни наказания за водещите отбори в страната. \"Ювентус\", който по традиция изгражда гръбнакa на националния тим, е изваден от Серия А, \"Милан\" е наказан с осем точки, а първоначално изпратените в Серия Б \"Фиорентина\" и \"Лацио\" са санкционирани с отнемането съответно на 15 и 3 точки след редица обжалвания. Логично италианците изобщо не са поставяни сред фаворитите за титлата, но както много пъти преди това, доказват, че са най-опасни в подобни ситуации. \"Скуадра адзура\" преминава през иглени уши по пътя към финала, където побеждава Франция на Зинедин Зидан след изпълнение на дузпи и става световен шампион за четвърти път. Квалификациите за мондиала преминават според очакванията, като от европейска страна отсъстват само шампионът на континента Гърция и бронзовият медалист отпреди четири години Турция. За пръв път от десетилетия и груповата фаза на шампионата не поднася сериозни изненади. Фаворитите печелят своите групи с изключение на французите, които остават втори след Швейцария и връхлитат на един от големите фаворити - Испания. Гана печели битката за второто място със загубилия форма след силното европейско първенство тим на Чехия в групата на Италия, а Гуус Хидинк продължава перфектната си статистика, като извежда и Австралия до елиминационната фаза в битка с Хърватия и Япония в групата на шампиона Бразилия. Младият състав на домакините, изграден от Юрген Клинсман, пък прави отлично впечатление с атакуващ и резултатен футбол. Осминафиналите също преминават без сензации. Лукас Подолски извежда Германия до лесна победа срещу Швеция, страхотен гол на Макси Родригес носи успех на Аржентина срещу Мексико с 2:1 след продължения, Бразилия слага край на мечтите на Гана след разгром с 3:0, Португалия излиза победител в касапницата с Холандия, Англия взима минимален успех срещу Еквадор. Италия печели скандална победа с 1:0 срещу Австралия след гол на Франческо Тоти от несъществуваща дузпа в 95-ата минута. Преминалите като на парад през груповата фаза испанци излизат като фаворити срещу неубедителните французи и дори повеждат с гол на Давид Вия, но след това Зинедин Зидан показва изключителната си класа и повежда своя отбор към обрат с 3:1.  Впечатляващият път на \"петлите\" продължава в четвъртфиналите, където детронират шампиона Бразилия с гол на Тиери Анри в 57-ата минута, дошъл след впечатляващо центриране от свободен удар на Зидан. В последното първенство в кариерата си полузащитникът на \"Реал\" (Мадрид) е твърдо решен да изведе своя отбор до титлата. Именно той носи успеха с 1:0 в полуфинала срещу Португалия, която в четвъртфиналите продължава проклятието на Англия при изпълнението на дузпи. В другия поток Германия побеждава в четвъртфиналите Аржентина с дузпи в един от най-качествените мачове на първенството. С представянето си младият състав на Клинсман кара сънародниците си да мечтаят за четвърта световна титла, но в полуфиналите е спрян от Италия. Бундестимът доминира в редовното време, но не успява да преодолее Джанлуиджи Буфон. В края на продълженията силите напускат германците и \"скуадра адзура\" се възползва с попадения на Фабио Гросо в 119-ата и Алесандро дел Пиеро в 12-ата минута. Финалният мач между Франция и Италия не предлага голямо зрелище като футбол, въпреки че започва много обещаващо. Зидан открива резултата след изключително изпълнение на дузпа в седмата минута, но Марко Матераци изравнява с глава след центриране от ъглов удар в 19-ата. Именно двамата голмайстори стават причина за най-паметния момент в цялото световно първенство. В 110-ата минута италианският защитник предизвиква с обидни реплики френския халф, който се поддава на провокацията и удря с глава в гърдите своя съперник. Зидан получава директен червен картон, който слага край на знаменитата му кариера като футболист, а Франция остава без най-добрия си играч и титулярен изпълнител на наказателни удари. До края на продълженията не пада нов гол. При дузпите Давид Трезеге прави решаващия пропуск, след като се подхлъзва и удря гредата. Пирло, Матераци, Де Роси, Дел Пиеро и Гросо са безгрешни и Италия печели четвърта световна титла. Зидан печели \"Златната топка\" за най-добър играч, Мирослав Клозе става голмайстор на турнира с пет попадения, а Буфон е избран за номер 1 на вратарския пост, след като в седем мача допуска едва два гола, при това след автогол и дузпа. В 64 мача са отбелязани 147 гола, средно по 2.3 на мач. Най-резултатният отбор е Германия с 14 попадения, а най-малко отбелязва Тринидад и Тобаго - нула. Двубоите са наблюдавани от 3 359 439 зрители, средно по 52 491 на мач. Южна Африка 2010 След като губи драматично битката за домакинство на мондиала през 2006 г., четири години по-късно Южна Африка печели надпреварата с Египет, Мароко и обединената кандидатура на Либия и Тунис, за да организира първото в историята африканско световно първенство. Южна Африка изгражда пет нови стадиона и реконструира пет съществуващи. Разходите по организацията са около 1 милиард долара, а наградният фонд на турнира достига 420 милиона долара, 30 от които прибира шампионът. Квалификациите са белязани от няколко скандални момента. В Европа Франция печели баража с Ирландия след скандален гол в продължението на реванша, при който Тиери Андри играе с ръка, преди да асистира на Уилям Галас. Ирландците искат преиграване или включване като 33-и участник, но ФИФА отхвърля тези възможности. Уругвай печели плейофа срещу Коста Рика с общ резултат 2:1, като един от головете за южноамериканците предизвиква сериозни спорове. В Африка Алжир и Египет играят бараж, за да определят шестия африкански участник. Алжирците печелят с 1:0, а срещата завършва с масово сбиване между привържениците на двата отбора. Сред по-неочакваните отсъстващи са полуфиналистите от Евро 2008 Русия и Турция, както и силният тим на Хърватия. Голямата изненада в груповата фаза е отпадането на финалистите от предишния мондиал Италия и Франция. \"Скуадра адзура\" попада в много лесна група, но след равенства с Парагвай (1:1) и Нова Зеландия (1:1) и загуба в решителния мач със Словакия (2:3) остава на последно място. Петлите пък са раздирани от вътрешни скандали в съблекалнята, което се отразява на представянето им. Те вкарват само един гол и напускат турнира с една точка от трите си мача. Аржентина на Диего Марадона преминава груповата фаза с пълен актив от девет точки, но в доста слаба конкуренция, а Холандия също печели трите си мача с Япония, Дания и Камерун. Европейският шампион Испания стартира с неочаквана загуба от Швейцария, но с победи срещу Хондурас и Чили печели първото място в група Н. Бразилия и Холандия излизат от група G, а в \"групата на смъртта\" Германия завършва на първо място с шест точки, следвана от Гана. Африканците печелят второто място в инфарктна надпревара с Австралия и Сърбия. Гана продължава да впечатлява и в елиминационната фаза на турнира. Африканците побеждават САЩ с 2:1 след продължения в осминафиналите, а в четвъртфиналите се изправят срещу Уругвай в един от мачовете на турнира. Гол на Съли Мунтари от 40 метра им дава аванс в продължението на първото полувреме, но след почивката Диего Форлан изравнява. Истинската драма се разиграва в 120-ата минута. Луис Суарес предотвратява сигурен победен гол за Гана, след като избива с ръце от голлинията удар на Стефан Апия. Нападателят е изгонен, а железният изпълнител на дузпи Асамоа Гиян получава възможност да направи Гана първия африкански отбор, достигнал полуфинал на световното първенство. Той обаче удря гредата, а при дузпите Уругвай печели с 4:2, за да се завърне сред четирите най-добри след 40-годишна пауза. Германия се утвърждава като фаворит за трофея. В осминафиналите бундестимът разбива Англия с 4:1, но двубоят предизвиква много спорове, след като при 2:1 съдиите не зачитат стопроцентов гол на Франк Лампард. Тази ситуация впоследствие се оказа решителна за въвеждането на технологиите във футбола, които в Бразилия ще дебютират на голямо първенство. В четвъртфиналите съставът на Йоахим Льов развенчава мита \"Марадона\" и неговия абсурден тактически подход в Аржентина. Германците обаче отново се оказват безпомощни срещу тактиката на Испания. Европейският шампион печели трета поредна победа с 1:0 след успехите срещу Португалия и Парагвай и за пръв път в историята си достига финал на световно първенство. Холандия също достига до финала с три минимални победи. \"Лалетата\" побеждават Словакия с 2:1 в осминафиналите, след което елиминират Бразилия след обрат от 0:1 до 2:1, а в полуфиналите спират похода на Уругвай в зрелищен мач, завършил 3:2. В основата на победния път на Холандия е Уесли Снайдер, който след требъла с \"Интер\" пренася страхотната си форма и на мондиала. Той вкарва втория гол срещу Словакия, двата срещу Бразилия и един от трите срещу Уругвай. Финалът се играе на 11 юли на стадион \"Сокър сити\" в Йоханесбург. Двата отбора изиграват равностоен двубой, в който са показани и рекордните в мач за титлата 14 жълти картона. Испанците имат основателни претенции за директен червен картон на Найджъл де Йонг за брутално влизане с крак в гърдите на Шаби Алонсо, но Хауърд Уеб показва сам жълт картон. Холандците все пак остават с човек по-малко в 110-ата минута, когато Джони Хейтинга напуска терена с втори жълт картон. Преди това \"лалетата\" пропускат два стопроцентови шанса за гол чрез Ариен Робен, който два пъти излиза сам срещу Икер Касияс, но не успява да го преодолее. Четири минути преди края на второто продължение Сеск Фабрегас подава към Андрес Иниеста и със силен удар по диагонала носи първата световна титла в историята на Испания. Диего Форлан печели \"Златната топка\" за най-добър играч, а Томас Мюлер става голмайстор на турнира с пет попадения и повече асистенции от Форлан, Давид Вия и Уесли Снайдер. Касияс е избран за номер 1 на вратарския пост, а Мюлер получава и наградата за млад играч на турнира. В 64 мача са отбелязани 145 гола, средно по 2.3 на мач. Двубоите в Южна Африка са наблюдавани от 3 178 856 зрители, средно по 49 669 на мач. Бразилия 2014  Най-успешната футболна нация получава правото да организира двадесетото издание на най-големия футболен форум. Въпреки че трябва да е готова със стадионите още за Купата на конфедерациите през 2003 г., Бразилия едва смогва да ги подготви за началото на мондиала. На три от 12-те съоръжения довършителни дейности продължават и след мача на откриването, а този в Куритиба, при чийто строеж загиват трима души, едва не отпада от сметките. Редица инфраструктурни проекти - някои започнати, други останали само на карта, така и не са реализирани. Строителни проблеми и постоянни стачки съпътстват цялата подготовка на турнира. Технологията за наблюдение на голлинията беше използвана за пръв път. Незачетеният гол на Англия срещу Германия четири години по-рано даде тласък за промени и все по-осезаемо присъствие на технологиите във футбола. За пръв път беше използван и спрей при отмерването на отстоянието на играчите от топката при статични положения. Квалификациите отново преминават без изненади. 24 от 32-ата отбора, които участват в Южна Африка, достигат и до финалите в Бразилия. Босна и Херцеговина е единственият дебютант. Колумбия се завръща след 16-годишно отсъствие, а Русия и Белгия се класират за пръв път от 2002 г. Турнирът в Бразилия бележи края на доминацията на Испания в световния футбол. Със световната титла от 2010 г. и европейските от 2008 и 2012 г. \"фурия роха\" става първият отбор в историята, спечелил три големи първенства подред. Загубата с 0:3 от Бразилия във финала на Купата на конфедерациите дава ясни сигнали, че тимът на Висенте дел Боске вече не е същата сила. Това се потвърждава още в първия мач, в който испанците са разбити с 1:5 от Холандия. След загуба с 0:2 от Чили във втория мач световните шампиони сдават короната. За Бразилия спечелването на световната титла от домакините се счита за знаково и абсолютно задължително. \"Селесао\" стартира с победа с 3:1 срещу Хърватия, белязана от спорно съдийство. След това тимът на Луис Фелипе Сколари прави нулево равенство с Мексико, а в последния кръг надиграва категорично Камерун (4:1), за да изпревари мексиканците по голова разлика в битката за първото място. Коста Рика шокиращо печели \"групата на смъртта\", в която са три световни шампиона - Уругвай, Италия и Англия. Уругвай заема второто място след победи с 2:0 срещу англичаните и 1:0 срещу италианците. В последния мач звездата на южноамериканците Луис Суарес захапва Джорджо Киелини и е отстранен, а след това и изключен от футбола за четири месеца. Колумбия и Аржентина допълват силното южноамериканско представяне в груповата фаза, след като завършват с пълен актив от точки. Колумбийците си печелят привърженици с красив и резултатен футбол, а Хамес Родригес блести. Аржентина е по-пестелива и с много усилия взима минимално своите срещи - 2:1 срещу Босна и Херцеговина, 1:0 срещу Иран и 3:2 срещу Нигерия. Белгия и Холандия са другите два отбора, които печелят всичките си мачове в групата. Германия печели с лекота иначе тежка група с Португалия, Гана и САЩ. Франция също не срещна никакви проблеми в конкуренцията на Швейцария, Еквадор и Хондурас. Трудностите на Бразилия продължават в осминафиналите, където само голямото неумение при изпълнението на дузпи спира коравия чилийски отбор да отстрани домакините. В другия южноамерикански сблъсък Хамес Родригес вкарва два страхотни гола и Колумбия побеждава с 2:0 обезверените след наказанието на Суарес уругвайци. Германия среща неочаквани проблеми срещу Алжир и има нужда от продължения, за да преодолее африканския тим (2:1). През 120-минутни битки трябва да преминат още два от големите претенденти - Аржентина и Белгия, победили съответно Швейцария (1:0) и САЩ (2:1). Приказката на Коста Рика продължава след победа с дузпи срещу Гърция. Холандия е на прага на елиминацията, след като губи с 0:1 от Мексико до 88-ата минута. Уесли Снайдер изравнява резултата, а гол от дузпа на Клаас Ян Хунтелаар в четвъртата минута на добавеното време праща \"лалетата\" на четвъртфинал. Франция се мъчи 79 минути срещу Нигерия, преди Пол Погба да пробие отбраната на африканците. Автогол на Джоузеф Йобо подпечатва мястото на \"петлите\" във финалната осмица. В четвъртфиналите Бразилия отново среща съперник от своя континент - Колумбия. Домакините повеждат с 2:0 с голове на централните си защитници Тиаго Силва и Давид Луис. В 80-ата минута Хамес намалява от дузпа с шестото си попадение в турнира, но силите на колумбийците не стигат за повече. В другите три четвъртфинала падат общо два гола. Още един централен бранител - Матс Хумелс, се разписва при статично положение в 13-ата минута и дава аванс на Германия срещу Франция, който бундестимът успява да задържи до края. Аржентина също повежда рано срещу Белгия. Игуаин бележи още в осмата минута и това се оказва единственият гол в мача. Коста Рика е близо до нова сензация, след като с изключителна игра в защита и вездесъщ Кейлор Навас на вратата стига до нулево равенство и дузпи срещу Холандия. Пропуските на Брайън Руис и Майкъл Уманя обаче слагат край на приказката. Полуфиналите противопоставят двете южноамерикански сили Бразилия и Аржентина срещу Германия и Холандия. Домакините, които губят Неймар в четвъртфинала с Чили, са пометени от бундестима. Селекцията на Йоахим Льов нанася най-унизителното поражение на \"селесао\" на световни първенства - 7:1. Другият полуфинал предлага предпазлива игра и тактическо надлъгване и в крайна сметка е решен в полза на Аржентина след дузпи. Холандците се утешават с бронзовите медали, след като надиграват категорично Бразилия с 3:0. На 13 юли пред 75 хиляди зрители на стадион \"Маракана\" Германия и Аржентина си оспорват световната титла. И този двубой преминава в духа на здравата битка и прагматичната игра. Стига се до продължения, в които Родриго Паласио пропуска златен шанс, останал сам срещу Мануел Нойер, а Марио Гьотце вкарва красив гол в 113-ата минута и извежда Германия до четвърта световна титла след 1954, 1974 и 1990 г. Лионел Меси е избран за играч на турнира, като приема с нежелание отличието. Хамес става голмайтор с шест попадения, а Мирослав Клозе чупи рекорда за най-много голове на световни финали - 16, с един повече от Роналдо. Пол Погба е избран за най-добър млад играч, а Нойер - за №1 при вратарите. В турнира са отбелязани 171 попадения, 2.63 средно на мач. Срещите са наблюдавани на живо от 3.49 милиона души, или 53 592 средно на мач. Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол Девета част: Грешникът, който стана спасител Десета част: Магьосникът Марадона и \"божията ръка\" Единадесета част: Германската радост и сълзите на Марадона Дванадесета част: Б като Бразилия... и като България Четиринадесета част: Звездното бразилско трио и първият азиатски мондиал", "date": "2018.06.14", "title": "Историята на световните първенства: Доминацията на европейския футбол"}
{"url": "https://www.dnevnik.bg/sviat/2018/06/14/3199869_deputatite_podkrepiha_zakona_za_brekzit_no_mei_e/", "text": "Премиерът Тереза Мей спечели битката за закона за Брекзит в парламента, но понесе поредния удар върху авторитета си. Дебатите демонстрираха тежкото разделение както у торите, така и у лейбъристите. Долната камара на британския парламент подкрепи желанието на правителството да отхвърли поправките, които можеха да попречат на излизането от митническия съюз и единния пазар. Така стратегията на Мей остава непокътната. Но вотът демонстрира, че правителството ѝ разчита на милостта на две враждуващи групи в Консервативната партия – тези, които искат да запазят възможно най-близка връзка с ЕС и тези, които искат чист и цялостен Брекзит. Лейбъристите също са разделени по отношение на бъдещите отношения с ЕС. Парламентът гласува срещу поправките, предложени от Камарата на лордовете, с които те изискваха министрите да докладват пред тях какви усилия полагат, за да осигурят митнически съюз. Депутатите гласуваха и против оставането в Европейската икономическа зона, която предоставя безмитен достъп до единния пазар в замяна на спазването на принципите на свободното движение на хора, стоки, услуги и капитали. Мей предложи, вместо министрите да докладват, правителството да изнася информация за опита си да създаде митническо \"споразумение\" и това удовлетвори депутатите, но темата остава проблемна и вероятно ще разпали още парламентарни бунтове в бъдеще. Някои от критиците на Мей твърдят, че ще се противопоставят на плановете ѝ за излизане от митническия съюз по време на други гласувания, които ще бъдат обсъждани в идните седмици. Проблем има и в определена клауза, която ще им даде контрол върху процеса за Брекзит, ако кабинетът не осигури споразумение за \"развод\" до 15 февруари 2019 г. Някои депутати са на мнение, че премиерът е поела ангажимент за това, други обаче не смятат, че правителството е използвало достатъчно конкретни фрази, а днес се очаква правителството да оповести предложенията си. Те ще бъдат обсъждани в горната камара на парламента на 18 юни и после ще бъдат върнати в долната. Проевропейските тори заплашиха и да оттеглят подкрепата си за премиера, ако тя не спази обещанията си. Разцепление при лейбъристите Много от проевропейски настроените леви не спазиха искането на лидера си Джеръми Корбин и гласуваха за идеите на кабинета вместо за поправката, предложена от него, която искаше нова сделка за единния пазар. Няколко оставки в ръководството също разклатиха авторитета на Корбин. Би Би Си отбелязва, че това е един от най-сериозните вътрешни бунтове срещу него. За какво не могат да се разберат правителството и депутатите Правителството на Мей бе против следните поправки, предложени от Камарата на лордовете: - депутатите да имат още правомощия да следят как кабинетът променя свързаните с ЕС закони - да се премахне точната дата на Брекзит от формулировката на закона - министрите да имат само делегирани правомощия да поправят оставащите в сила европейски закони там, където е \"необходимо\" - да се забрани на министрите да използват делегирани правомощия за въвеждане в сила на Споразумението за оттегляне между Великобритания и ЕС - оставането в Европейската икономическа общност да стане \"цел за преговори\" - Европейската харта за основните права да бъде пренесена в британското право - да се дадат по-големи правомощия за оценка на това как министрите използват делегираните си правомощия за промяна на европейските правила за заетостта, здравеопазването, потреблението и защитата на околната среда. - парламентът да реши какво ще се случи, ако депутатите отхвърлят финалното споразумение за Брекзит - изрично да се запази сътрудничеството между Северна Ирландия и Република Ирландия и да се гарантира, че няма да има промени на условията по границата без съгласието на правителствата в Лондон и Дъблин - да позволи съдебни борби срещу британските закони, ако те не спазват общите принципи на европейското право - да задължи министрите да поддържат европейските принципи за защита на околната среда в националното законодателство и след Брекзит - да задължи министрите да се стремят към сделка, която да позволи самотните деца бежанци да се присъединят към семействата си във Великобритания. Правителството прие поправката, която позволява Лондон да копира европейските закони, създадени след Брекзит, и да продължи да участва в европейски агенции. Освен това то подкрепи поправка, която да задължи кабинета да докладва какви са предприетите стъпки до 31 октомври за осигуряване на митнически съюз с ЕС.", "date": "2018.06.14", "title": "Депутатите подкрепиха закона за Брекзит, но Мей е изправена пред нови бунтове"}
{"url": "https://www.dnevnik.bg/gradska_sreda/2018/06/14/3199845_obshtinski_slujiteli_shte_mogat_da_globiavat_arestuvat/", "text": "Общинските съвети и кметовете да създават собствени звена за контрол на обществения ред и собствени системи за видеонаблюдение. Това предлагат депутати на ГЕРБ и \"Обединени патриоти\" в проект за изменение на Закона за местното самоуправление и местната администрация. Така местната власт би получила права, които в момента има само полицията, информира в днешния си брой в. \" Сега \". \"Създадената през 2009 г. възможност общините да създадат звена \"Общинска полиция\" се оказа с ограничена приложимост поради високата цена на издръжката на един полицай. Поради това към момента от тази възможност са се възползвали едва 9 общини - столицата, някои областни градове и други общини с по-добри финансови възможности\", мотивират се вносителите. Затова предлагат на местните администрации да се разреши \"да си създават звена за контрол по изпълнението на актовете на общинския съвет и кметовете, свързани с опазването на обществения ред, общинското имущество, организацията на движението в населените места\". На практика това ще са общински служители, а не като общинските полиции, които са служители на МВР. На служителите в общинските звена за сигурност ще се даде право да изискват документ за самоличност при констатирано нарушение и да задържат до пристигането на полицията, ако нарушителят бъде хванат на място да уврежда общинско имущество, да нарушава обществения ред или правилата за движение. Това означава, че в столицата на контрольорите в градския транспорт ще се разреши да задържат хора  до пристигането на служители на МВР. \"Служителите на тези звена ще подпомагат цялостната контролна и административно-наказателна дейност на общината, опазването на собствеността и реда. Новите правомощия няма да доведат до допълнително натоварване на общинските администрации, съответно на бюджетите им\", мотивират се вносителите. В общия случай тези дейности ще се извършват, както и досега, от съществуващите общински звена за контрол - инспекторати, общински предприятия - например за контрол по паркирането\", пише още в мотивите. Служителите ще носят униформи и отличителни знаци, одобрени от съответния кмет. В срок до три месеца от назначаването им те ще преминават и курс по специална програма, изготвена от МВР. Контролиращите от местната администрация ще могат да съставят протоколи за предупреждение и да връчват предписания. Управляващото мнозинство предлага общините да изграждат и използват свои средства и системи за наблюдение, въз основа на които кметовете ще глобяват с електронен фиш. Чрез предлаганите промени в Закона за местното самоуправление се въвежда изменение и в Закона за движение по пътищата. Според него общините ще имат право да използват за установяване на нарушения на правилата за движение автоматизирани технически средства и системи, заснемащи или записващи датата, точния час на нарушението и регистрационния номер на МПС-то. Според вносителите на проекта предложените мерки ще доведат до увеличаване на приходите от наложени глоби и до намаляване на пътнотранспортните произшествия. В момента само от Пътната полиция имат право да наказват с електронен фиш след заснемане с камера. Промените създават правна възможност, а не са задължение, уточняват вносителите. Заявено е още, че новите текстове не отнемат правото на общините, които желаят и имат необходимия ресурс, да създадат и ползват общинска полиция съгласно Закона за МВР. Наскоро бе приета и друга сходна промяна - в  Закона за частната охранителна дейност . Управляващите дадоха възможност на кметовете да сключват договори с частни охранителни фирми, които да пазят цялото населено място. До този момент можеха да се подписват отделни договори за охрана на училища, паркове, водоеми, общински сгради и др., а сега се въведе възможността за охрана на цели населени места. Въпреки  протестите на опозицията и бизнеса  правителството и ГЕРБ наложиха промените. Измененията бяха изпратени на Конституционния съд и от  президента Румен Радев , и от главния прокурор Сотир Цацаров.", "date": "2018.06.14", "title": "Общински служители ще могат да глобяват, арестуват и заснемат, предвижда законопроект"}
{"url": "https://www.dnevnik.bg/evropa/2018/06/14/3199874_es_i_nato_se_nadiavat_unikalnata_vuzmojnost_za/", "text": "Приветстваме споразумението, постигнато между гръцкия премиер Алексис Ципрас и македонския му колега Зоран Заев за решението на спора за името, казаха в съвместно изявление председателят на Европейския съвет Доналд Туск и генералният секретар на НАТО Йенс Столтенберг. \"Надяваме се, че тази уникална възможност за възобновяване на европейската и евроатлантическата интеграция на региона на Западните Балкани няма да бъде похабена. Това споразумение дава пример за други как да се консолидират мирът и стабилността в региона\", се посочва в изявлението. В началото на седмицата Заев обяви, че  Северна Македония е името , договорено с Гърция. Вчера обаче македонският президент, който  е на посещение в София , заяви, че  няма да подпише договора за името  на Македония, постигнат от премиера Заев и гръцкия му колега Ципрас, ако той бъде ратифициран от парламента. В Гърция също започна съпротива - най-голямата опозиционна сила \"Нова демокрация\"  планира да внесе вот на недоверие  срещу кабинета на премиера.", "date": "2018.06.14", "title": "ЕС и НАТО се надяват \"уникалната възможност\" за Македония да не бъде похабена"}
{"url": "https://www.dnevnik.bg/sviat/2018/06/14/3199872_stranite_ot_es_se_dogovoriha_za_32_dial_na_zelenata/", "text": "Страните от Европейския съюз се договориха да увеличат в следващите 12 години дела на възобновяемите енергийни източници до 32% - с 5 процентни пункта повече от първоначалното предложение, но под нивата, за които настояваха някои правителства и Европейският парламент. По данни на Националния статистически институт към 2016 г. делът на ВЕИ сектора в българската енергетика е бил малко под 19%. Това е окончателно договореният вариант на закона на ЕС, в който се премахват и някои пречки пред малките производители на възобновяема енергия. Параметрите са задължителни за реализиране. Текстът предвижда също до 2030 г. напълно да спре в ЕС употребата на палмово масло - едно от основните пера на вноса от Югоизточна Азия. Приетите мерки имат за цел да помогнат на Европейския съюз да постигне към 2030 г. целта си да намали изхвърляните от човешка дейност парникови газове с поне 40% под нивото от 1990 г. Това е ангажиментът, поет от 28-те страни членки към Парижкото споразумение за климата, опитващо да намали глобалното затопляне до не повече от 2 градуса в края на века. \"Това е трудно извоювана победа в усилията ни да отключим потенциала на прехода на Европа към чиста енергия\", написа в \"Туитър\" еврокомисарят по климатичните въпроси Мигел Ариас Канете. Първоначалното предложение на Европейската комисия бе за 27% дял като компромис, подкрепен и от страните членки. На срещата на енергийните министри в понеделник част от тях са настоявали за по-амбициозен показател, но той е бил отхвърлен от германския им колега Петер Алтмайер като непостижимо. Много правителства говорят за климатични политики и преминаване към добив от възобновяеми източници, но не бързат да се разделят със замърсяващите елементи от енергетиката си, тъй като тя продължава в значителна степен да е зависима от въглищни и газови централи. Въпреки това има включен компромис - през 2023 г. целите на ЕС ще бъдат прегледани отново с възможност да бъдат завишени. До 2020 г. целта на ЕС е за 20% дял на ВЕИ и \"Ройтерс\" цитира анализатори, според които доста по-високи показатели могат да се постигнат без увеличаване на разходите, тъй като стойността на инсталациите и себестойността на производството на \"зелена\" енергия бързо намаляват.", "date": "2018.06.14", "title": "Страните от ЕС се договориха за 32% дял на \"зелената\" енергия до 2030 г."}
{"url": "https://www.dnevnik.bg/citat_na_deniia/2018/06/14/3199905_citat_na_denia_nikoga_niama_da_kaja_che_za_men_e_bilo/", "text": "Това заяви главният прокурор Сотир Цацаров към председателя на Върховния касационен съд Лозан Панов по време на заседанието на пленума на Висшия съдебен съвет. Повод за размяната на реплики между тях стана дебатът по предложение на Цацаров и на председателя на Върховния административен съд (ВАС) Георги Чолаков за промяна на правилата за ведомствените жилища. Панов обвини главния прокурор в двоен аршин и безпринципност, като според него инициативата за промяната е насочена срещу конкретен член на съдебния съвет - Атанаска Дишева, за която се появиха публикации във в. \"Труд\", че ползва ведомствено жилище, заради нейните позиции и несъгласие с Цацаров.", "date": "2018.06.14", "title": "Цитат на деня: Никога няма да кажа, че за мен е било чест да работя с вас"}
{"url": "https://www.dnevnik.bg/sviat/2018/06/14/3199810_dve_treti_ot_decata_jiveiat_v_strani_kudeto_bashtite/", "text": "Почти две трети от децата на възраст под 1 година – или близо 90 милиона в целия свят, живеят в страни, в които бащите им нямат право по закон на нито един ден платен отпуск по бащинство, показват данните на нов анализ на УНИЦЕФ, който бе публикуван в навечерието на Деня на бащата (17 юни). 92 държави нямат национални политики, които да гарантират, че бащите получават адекватно платено свободно време с новородените си бебета, включително Индия и Нигерия, където раждаемостта е изключително висока. За сравнение, в други държави с високa раждаемост, като Бразилия и Демократична република Конго, има платени отпуски по бащинство, макар и относително кратки. От анализа се разбира още, че 8 страни по света, включително САЩ, където живеят близо 4 млн. новородени, няма изобщо платен отпуск по майчинство или по бащинство. В България се полагат до 15 дни  В България бащите, които са осигурени, имат право на платен отпуск по бащинство от 15 календарни дни. Той се ползва от момента, в който бебето е изписано от болницата. В допълнение, след навършване на 6 месеца на детето, бащата може да ползва оставащата отпуска на майката за раждане на дете с нейно съгласие – до изтичане на законните 410 дни. В Германия, Финландия, Исландия, Норвегия, Южна Корея и Швеция има политика, която или дава по-дълъг платен отпуск за бащите, или им предоставя финансови стимули да вземат по-дълъг отпуск. Според изпълнителния директор на УНИЦЕФ Хенриета Фор присъствието и на двамата родители по време на израстването на детето помага за развитието на мозъка им, прави ги по-здрави и по-щастливи. Освен това научните данни показвали, че когато бащите изградят връзка с бебетата си още от самото начало на живота, е по-вероятно да играят по-активна роля и в цялостното развитие на детето. Изследванията също така показват, че когато децата позитивно взаимодействат с бащите си, се радват на по-добро психично здраве, самоуважение и удовлетворение от живота в дългосрочен план.", "date": "2018.06.14", "title": "Две трети от децата живеят в страни, където бащите нямат право на платен отпуск по бащинство"}
{"url": "https://www.dnevnik.bg/sviat/2018/06/14/3199921_ft_izolacionizmut_na_trump_e_nai-goliamata_zaplaha_za/", "text": "Авторитетният лондонски всекидневник \"Файненшъл таймс\" в авторски анализ се спира на поведението на американския президент Доналд Тръмп на двете исторически срещи на върха с негово участие през последните дни и стига до извода, че неговото оттегляне от глобалните ангажименти на САЩ - новият му изолационизъм - всъщност е най-голямата заплаха за международната сигурност. На срещата на лидерите на  Г-7 в Канада  през уикенда  Тръмп отхвърли  базирания на правила световен ред, вдигайки скандал относно  международната търговия . Във вторник в Сингапур той вече отписваше отдавнашните гаранции за сигурност за източноазиатските съюзници на САЩ в сензационните си разговори със севернокорейския лидер  Ким Чен-ун .  Сигурността на Европа  и на Източна Азия бе скрепена в продължение на 70 г. чрез система от алианси под егидата на САЩ. Сега Тръмп е решен да ликвидира тази система, пише вестникът. Изисква се особен талант дори от един президент, за да преквалифицира Канада в неприятел, като в същото време прегръща като нов приятел един  брутален диктатор , сдобил се неотдавна с ядрен арсенал. Вече не можем да съдим за Тръмп в рамките на познатите категории. Неговите ходове трябва да ни отрезвят, за да видим пределната яснота на неговите намерения, пише авторът. Китай и Русия хвърлят шапки във въздуха от задоволство заради това, че президентът се отказва от американското лидерство. Макар и отсъстващ от Сингапур, китайският президент Си Цзинпин е големият печеливш. Според разбирането на Тръмп за света - всеки за себе си, Китай ще замени САЩ като доминираща сила в Източна Азия. На Япония, Тайван, а след време и на Южна Корея може да не им остане друго, освен да последват примера на Ким: ако искаш сигурност, направи си (ядрена) бомба, отбелязва с ирония \"Файненшъл таймс\".", "date": "2018.06.14", "title": "ФТ: Изолационизмът на Тръмп е най-голямата заплаха за света"}
{"url": "https://www.dnevnik.bg/politika/2018/06/14/3199924_patriotite_predlagat_suzdavaneto_na_ezikova_policiia/", "text": "Нов орган, който да следи за спазването на правилата на българския език и да налага глоби, предвижда проект на закон, внесен в парламента от \"Обединени патриоти\". Проектът цели въвеждането на правила за изучаване и използване на езика. Въвеждат и глоби за длъжностни лица, които нарушават закона. От 100 до 500 лв. са предвидените глоби за органите на изпълнителната, съдебната и местната власт, и доставчиците на медийни услуги, ако не използват българския книжовен език или не осъществяват контрол. При взаимодействие с държавните структури и публични прояви трябва да се ползва само български език според проекта за закон. Все пак за рекламна цел или с цел забавление се допуска употребата и на чужд език. При нарушения на нормите на българския език от издатели на учебници, речници и други учебни помагала глобите трябва да са между 500 и 1000 лв. за физически лица, и 1000 - 2000 лв. за юридически лица. Според авторите на закона надписите на частни сгради, обекти и транспортни средства и униформите на техните служители \"могат да се изписват допълнително и на чужд език\". Контрол по спазването на закона трябва да осъществява председателят на Съвета за български език. Председател по право трябва да е директорът на Института за български език при БАН. Законът предлага и създаването на институт за изучаване на български език от живеещите в чужбина. Предлагат се и норми за създаването и използването на българска кирилица в дигитална среда. \"По този начин ние изпълняваме една конституционна необходимост\", каза лидерът на \"Обединени патриоти\" в парламента Волен Сидеров. Според него това се прави с цел основният език в страната да остане българският. \"Не всичко е туризъм\", каза още Сидеров. Той обясни, че тази законова инициатива е продиктувана от ползването на други езици от страна на институциите и даде пример с български полицаи, на чиито униформи надписите са на английски език.", "date": "2018.06.14", "title": "\"Обединени патриоти\" искат създаването на \"езикова полиция\""}
{"url": "https://www.dnevnik.bg/biznes/2018/06/14/3199922_mashina_za_banica_umni_korabi_i_oshte_nad_80/", "text": "Започва осъществяването на 84 проекта за внедряване на нововъведения в производството на български предприятия на обща стойност 40 млн. лв. или средно по около 500 хил. лв. на проект. Днес зам.-министърът на икономиката Александър Манолев връчи договорите на спечелилите кандидати по процедурата \"Разработване на продуктови и производствени иновации\" по оперативна програма \"Иновации и конкурентоспособност\", съобщи пресцентърът на Министерството на икономиката. Общо в процедурата са били подадени 360 проектни предложения за общо 152 млн. лв., което означава, че финансиране е получило всяко четвърто. Сред одобрените проекти са машина за производство на домашна баница, контейнер за разделно събиране на отпадъци, система за проследяване на жизнени параметри по време на сън, \"умни\" кораби, козметичен продукт за лице с биополимер, дигитална фабрика за таланти, система за автоматично сигнализиране на нередности в градска среда и други. \"Гъвкавост, бързина, устойчивост са едни от най-ценните качества, които един бизнес трябва да притежава, за да отговори на предизвикателствата на днешния ден\", коментира зам.-министърът. Към 1 юни 2018 г. по оперативната програма са изплатени над 700 млн. лв. и са сключени 1850 договора на обща стойност от 1.7 млрд. лв. сочат данните на Министерството на икономиката. Цел на процедурата е увеличение на дела на предприятията, които разработват и разпространяват продуктови и производствени иновации, както и повишаване на иновационния капацитет на предприятията.", "date": "2018.06.14", "title": "Машина за баница, умни кораби и още над 80 начинания ще бъдат финансирани с 40 млн. лв."}
{"url": "https://www.dnevnik.bg/zelen/2018/06/14/3199928_za_poslednite_pet_godini_topeneto_na_ledovete_na/", "text": "Само за последните пет години топенето на ледовете на Антарктида се е увеличило тройно. Това е довело и до покачване на нивото на световния океан с 3 милиметра. Това показват данните от изследване на НАСА и Европейската космическа агенция за климатичните промени. Темпът на топенето на ледовете е най-бързият за последните 25 години. До тези изводи са стигнали 80 учени от 42 международни организации. Те са обработвали данните от 24 сателита, които следят топенето на ледовете на Антарктида от 1992 г. Оттогава до 2017 г. нивото на световния океан се е покачило със 7.6 милиметра. Най-голямата ледена шапка на Земята губи средно по 219 млрд. тона лед годишно от 2012 г. до 2017 г. За сравнение, преди десетилетие разтопилият се лед е малко над 70 млрд. тона на година. От 1992 до 1997 г. пък Антарктида е загубила 49 млрд. тона лед годишно. Общо разтопеният лед от 1992 до 2017 г. е 3 трилиона тона. От НАСА уточняват, че на Антарктида има толкова лед, че при пълното му разтопяване равнището на световния океан ще се надигне с 58 метра.", "date": "2018.06.14", "title": "За последните пет години топенето на ледовете на Антарктида се е увеличило тройно"}
{"url": "https://www.dnevnik.bg/razvlechenie/2018/06/14/3199658_glavniiat_dizainer_na_bottega_veneta_si_trugva_sled_17/", "text": "Томас Майер, който бе творчески директор на дизайнерската къща Bottega Veneta от 2001 г., обяви, че напуска поста. Преди 17 години той бе назначен лично от Том Форд, след като италианската компания бе придобита от групата \"Гучи\" (от 1999 г. контролирана от \"Керинг\"). Франсоа-Анри Пино, ръководителят на \"Керинг\", благодари и коментира по този повод, че Bottega Veneta е придобила световна известност сред луксозните брандове преди всичко заради високите изисквания на Майер. Действително Томас Майер работи почти 5 години, преди да покаже прет-а-порте колекция на Bottega Veneta и да превърне ревюто ѝ в едно от ключовите събития на Седмицата на модата в Милано. От едва оцеляваща компания през 90-те години днес тя е превърната в силно име в света на модата и през февруари представи есенната си колекция за 2018 г. - едновременно за мъже и жени - в сградата на бившата фондова борса в Ню Йорк. Майер, който преди това работи за имена като Guy Laroche, Sonia Rykiel, Revillon и Hermès, разшири дейността и към аксесоари, а през 2006 г. откри във Виченца и училище за дизайн La Scuola della Pelleteria. Новината за оттеглянето му идва ден преди началото в петък на ревютата в Милано на модните предложения за пролетта на 2019 г. Засега няма официално съобщение кой ще го наследи.", "date": "2018.06.14", "title": "Главният дизайнер на Bottega Veneta си тръгна след 17 години в модната къща"}
{"url": "https://www.dnevnik.bg/sviat/2018/06/14/3199936_avstraliia_shte_otpravi_nacionalno_izvinenie_kum/", "text": "Австралийският премиер Малкълм Търнбул ще отправи през октомври национално извинение към жертвите на сексуално насилие и техните семейства, след като петгодишно разследване разкри ужасяващи педофилски практики в религиозни институции. \"Сега, след като знаем шокиращата истина, трябва да направим всичко по силите си, за да почетем смелостта на хилядите, които разкриха случилото се\", каза Търнбул. Той заяви, че правителството ще приеме 104 от 122-те препоръки на специалната разследваща комисия, а останалите 18 още се обсъждат. Сред тях е идеята да отпадне тайната на изповедта при случаи на сексуално насилие – предложение, пряко насочено срещу един от основните постулати на католицизма. През 2012 г. тогавашният премиер Джулия Джилард създаде специална разследваща комисия за сексуалното насилие в църквата. Тя публикува  финалния си доклад  миналата година - 17 тома с над 400 препоръки, към различни институции, сред които да се премахнат задължителното безбрачие и тайната на изповедта. Разследващите са изслушали свидетелства на повече от 15 000  жертви на посегателства  в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. \"Констатирани са катастрофални пропуски от ръководството на католическите власти през десетилетията\", се казва в доклада. \"Не става въпрос за няколко \"гнили ябълки\". Важните обществени институции  са се провалили .\" Разследването е установило, че проблемът с детската педофилия в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му. Най-високопоставеният представител на католическата църква в Австралия, обвинен в педофилия, е кардинал Джордж Пел, бивш ковчежник на Ватикана. Мащабът на разследването е огромен – от 2013 г. насам към полицията са препратени 2559 обвинения, започнали са 230 дела. Над 60 000 жертви на насилие може би имат право на компенсации. \"Национално извинение\" в Австралия се отправя в случаи на невероятни злодеяния, в които държавата също е участвала. Последното такова бе през 2008 г., когато тогавашният премиер Кевин Руд се извини на Отвлеченото поколение туземци, взети от семействата им като деца в рамките на политиката за асимилация.", "date": "2018.06.14", "title": "Австралия ще отправи национално извинение към жертвите на педофили в църквата"}
{"url": "https://www.dnevnik.bg/sport/2018/06/14/3199933_vuzstanoveniiat_fernando_karanga_veche_trenira_s_cska/", "text": "Голмайсторът на ЦСКА Фернандо Каранга вече тренира с отбора в Тетевен. Червените съобщават, че бразилският нападател е възстановен от контузията в коляното си. Часове след пристигането си в България Фернандо Каранга премина медицински прегледи, които показаха, че той е в добро физическо състояние, пише в сайта на клуба. Голмайсторът ще тренира по самостоятелна програма в продължение на десет дни, а след това се очаква да започне пълноценни занимания с отбора. Притесненията в ЦСКА бяха свързани със състоянието на Каранга след контузията му. Той  получи травма след остро влизане на Хали Тиам от \"Левски\"  в реванша от полуфиналите за Купата на България. Бразилецът започна възстановяването си в България, след което се прибра в родината си. Единственият контузен в лагера на ЦСКА е Станислав Манолев. Той пропуска лагерите в Тетевен и Австрия и ще започне подготовка след това.", "date": "2018.06.14", "title": "Възстановеният Фернандо Каранга вече тренира с ЦСКА (видео)"}
{"url": "https://www.dnevnik.bg/politika/2018/06/14/3199917_gerb_subra_20_hillv_za_rojdeniia_den_na_borisov_toi_gi/", "text": "Депутатите от управляващата партия ГЕРБ са събрали 20 хил. лв. за подарък на лидера на формацията и премиер Бойко Борисов, който вчера навърши 59 г. Това стана известно от изявление на председателя на групата на ГЕРБ Цветан Цветанов в кулоарите на Народното събрание. Цветанов направи специално изявление, за да обяви как ще бъдат изразходвани парите, като подчерта, че според Борисов те винаги трябвало да отиват за благотворителност: \"Решението, което даде премиерът и посещавайки Израел, покланяйки се пред Божия гроб, да отидат 10 хил. лв. за построяването на новата църква в Бяла, Русе\", каза Цветанов. Другата част от сумата - 10 хил. лв., ще отидат за ремонт на джамията, намираща се в село на територията на община Исперих. По-късно беше уточнено, че става дума за дострояване на църквата \"Св. Панталеймон\" в Бяла и на джамията в село Подайва, която от две години е в ремонт. Групата на ГЕРБ наброява 95 депутати, а основната заплата на народните представители е 3210 лв. (колкото три средни възнаграждения в публичния сектор у нас). Към нея парламентаристите взимат добавки за участие в една или две комисии. Отделно имат право и на безотчетни пари за представителни разходи, чиито размер е 2/3 от стартовата им заплата, или около 2000 лв. понастоящем.", "date": "2018.06.14", "title": "ГЕРБ събра 20 хил. лв. за рождения ден на Борисов, той ги дава за църква и джамия"}
{"url": "https://www.dnevnik.bg/photos/2018/06/14/3199453_fotogaleriia_viktoriia_i_alburt_pokazva_veshti_na/", "text": "Изложбата   в лондонския музей \"Виктория и Албърт\" включва над 200 лични вещи на на легендарната мексиканска художничка. До момента те са се намирали в дома ѝ \"Синята къща\", превърнат в музей след смъртта ѝ през 1954 г.", "date": "2018.06.14", "title": "Фотогалерия: \"Виктория и Албърт\" показва вещи на Фрида Кало, стояли заключени 50 години"}
{"url": "https://www.dnevnik.bg/zelen/2018/06/14/3199994_okolo_4-5_hiliadi_dushi_se_zanimavat_redovno_s/", "text": "Около 4-5 хиляди души събират отпадъци от сивите и цветните контейнери на дребно и ги връщат в пунктовете за вторични суровини срещу заплащане в София. Това сочи експертната оценка за Столичната община. Около 60% от рециклираните отпадъци в града са предадени именно от т.нар. дребните събирачи, повечето от които са бездомници и това е ежедневен начин за препитание. Приблизително 70% от рециклираните материали в столицата постъпват от пунктовете за предаване на рециклируеми материали като хартия, стъкло и метал. Най-голяма неяснота в оценката идва от металите, за които е трудно да се установи каква част от тях са предадени от дребни събирачи. Данните бяха съобщени по време на конференция \"Невидими ръце\" с основна тема неформалния сектор за събиране на вторични суровини в София и как работи този сектор. Общият годишен обем на доходите на дребните събирачи на отпадъци възлиза на поне 16 млн. лв., изчисли Боян Захариев от \"Отворено общество\", който представи данните от второто поред сондажно проучване сред дребни събирачи, извършено май 2018 г. Първото подобно изследване беше извършено точно преди една година, отново по инициатива на сдружение \"За Земята\". За неформално събраните отпадъци не се плаща данък, подчерта Евгения Ташева от \"За Земята\". Според нея хората, които се занимават с тази дейност, нямат гласност и никой не защитава техните интереси, но в същото време тези хора могат да бъдат включени в официалната система за разделно събиране на отпадъците, \"защото тяхната система явно е добре работеща и от полза за обществото, макар и не официално призната\". За сравнение Ташева цитира официални данни на общината. Според информацията от доклад на Столичната община от 2014 г. смесено събраните отпадъци са 70%; разделно събрани през пунктовете – 25%; през цветните контейнери са събрани разделно 3%; разделно събиране на биоотпадъци от хотели, ресторанти и бракувани храни на големи вериги – 2.4%; от завода за боклука при сортиране на смесени отпадъци – 4%. Общо рециклирани отпадъци са били 35%. Дребните събирачи: важен играч в прехода към кръгова икономика Докато общините не започнат да прилагат работещо разделно събиране, изглежда, че неформалната система в лицето на дребните събирачи ще играе важна роля в прехода към кръговата икономика, в която материалите и предметите остават максимално дълго или влизат многократно в икономиката, е едно от заключенията в анализа на сдружението. Профил на един клошар в София  По време на второ проучване доброволци от \"За Земята\" са извършили интервюта с дребни събирачи или по-известни като клошари, с които контактът е труден. Общо 44 души са се включили в анкетата. Половината от тях са били над 45 години, а 25% - над 50 г. Анкетираните жени са по-възрастни, като половината са над 55 г. Данните от проучването са съвместими с изводите от миналогодишното изследване. Дребните събирачи работят много интензивно – 80% от тях работят всеки ден, включително и уикендите, докато 75% работят над 7 часа на ден, като трудът им е свързан с тежко физическо натоварване. Анализът показва, че тези хора събират почти всичко – пластмаса, хартия, метал, стъкло. Каквото се намери, се събира и се предава. Почти всички ходят пеша – 80%, 56% използват количка, а градски транспорт – 33%. Доходите, с които преживяват на месец – са под линията на бедността, обичайно мъжете изкарват повече от жените, събирачи на опаковки от отпадъци. Отчетена е ясна връзка между часовете, прекарани в обикаляне и в работа и сумата, която успяват да изкарат от това. Оцеляването като мотив за събиране на отпадъци Мотивът за упражняване на тази дейност е свързано основно с оцеляването им или с други думи става дума за икономически подбуди. Един от доброволците, взимал интервюта с дребните събирачи обясни, че тези хора са изразили желанието си да продължат да рециклират, както и че те искат пунктовете за вторични суровини да са на достъпни места. По думите й, интервюираните не са били запознати с готвените промени, които ги засягат пряко. Според анализ на \"За земята\" за ефективността на системата за разделно събиране в страната, новата такса \"битови отпадъци\", която е заложена в законови промени, ще повиши рециклирането, ако отпадъците спрат да се анонимни, а неформалният сектор (в лицето на събирачите на дребно от контейнерите за отпадъци) бъде включен в системата.", "date": "2018.06.14", "title": "Около 4-5 хиляди са клошарите, събиращи отпадъци в София (допълнена)"}
{"url": "https://www.dnevnik.bg/politika/2018/06/14/3199996_parlamentut_othvurli_doklada_na_pravitelstvo_za/", "text": "След три часа спорове, въртящи се основно върху въпроса \"могат ли да се интегрират ромите\", парламентът отхвърли мониторинговия доклад за 2017 г. по Националната стратегия за интегриране на ромите на правителството. \"За\" доклада гласуваха 83 народни представители, \"против\" - 68 и \"въздържали се\" – 17. Образованието е главният проблем В доклада общините отчитат висок процент на безработица сред населението от ромски произход, следствие на ниското образование. Висок процент на безработните роми сред продължително безработните, водещо до липсата на мотивация за работа и на трудови навици и дисциплина. Липсата на образование при част от ромите и липсата на грамотност са сериозна пречка за реализирането им на пазара на труда. В областта на жилищните условия общините отчитат, че незаконното застрояване е един от най-големите проблеми, пред които са изправени администрациите. БСП няколко пъти поиска в парламента да дойде вицепремиерът Валери Симеонов, в чийто ресор е интеграцията, но това не се случи. Температурата на дебатите се повиши след изказването на Станислав Станилов от \"Обединени патриоти\" (\"Атака\"), че понятието политическа коректност трябва да бъде изкоренено, а ромски включвания и доклади са празни приказки. Има секретен доклад на ЕС, който установява, че циганите не могат да се интегрират, каза Станилов. \"Дължината на моркова и тоягата трябва да бъдат еднакви. Светланка е права, при нас морковите са твърде дълги, а тоягите къси\", каза още Станилов, като имаше предвид изказвания във фейсбук на  съпругата на Томислав Дончев  – Светлана. Антон Кутев от БСП му отговори, че изказванията му са фашизъм. Това, което говорите, че интеграцията на ромите не може да стане, е ужасяващо, каза Кутев. Аз не съм казал, че трябва да бием циганите, просто искам да кажа, че законите трябва да се спазват, отвърна Станилов и добави, че циганите са много талантливи хора, но средата е такава, че не могат да излязат от нея, и даде пример, че е имал докторантка от ромски произход. Вежди Рашидов (ГЕРБ) припомни времето, в което е бил в Строителни войски, където на ромите им създавали професия. Според Рашидов всички \"трябва да сме равни пред закона, иначе ще гледаме още 30 години филма \"Майка Индия\". Няма да съм жив да видя как циганите интегрират българите, каза още Рашидов. Той обвини БСП, че са създали циганските барони, и отбеляза, че през 2012 г. от ГЕРБ са вкарали националната стратегия за интеграция на ромите през българския парламент. \"Не бяхте ли вие, които купувахте гласове и опрощавахте тока на малцинството. Не беше ли така\", попита Рашидов. Искам да ми кажете, г-н Рашидов, какви са резултатите от тази стратегия, защото циганите не могат да говорят български, репликира го Драгомир Стойнев (БСП). \"Ромите в цяла България четат вашата стратегия, опияняват се от вашите приоритети и гласуват за ГЕРБ\", отговори на ГЕРБ Стойнев. Има ниша за църквата Има ниша за Българската православна църква, трябва да излезе сред народа си, каза пловдивският депутат от ГЕРБ Спас Гърневски. Той също се завърна към спомените си от Строителни войски, и за насилствената интеграция в пловдивския квартал \"Столипиново\", където комсомолци са заселвани в блокове заедно с ромите. Гърневски даде положителни примери за интегрирани и учещи се роми, като част от заслугите имали протестантските църкви. ГЕРБ: Важното е, че има дебат Благодарение на правителството и мнозинството има дебат по темата за интеграцията на ромите, каза председателят на ГЕРБ в парламента Цветан Цветанов. Той отбеляза, че за пръв път през 2012 г. е приета Националната стратегия за интеграция на ромите, и обърна внимание, че до тогава, когато БСП са управлявали, не са искали този дебат да се води в парламента. \"Да, проблем има, проблемите не могат да бъдат решени веднага, но е важното, че има дебат\", допълни Цветанов. Волен Сидеров заяви, че нямало нужда от програми за интеграция, защото ромите, като всички български граждани, имали еднакви права. БСП поиска оставката на Валери Симеонов Както Бисер Петков подаде оставка заради нерешения проблем с хората с увреждания, може би така трябва да постъпи и Валери Симеонов, каза Георги Гьоков (БСП), след като докладът беше отхвърлен. \"Следващата седмица ще поискаме оставката на цялото правителство\", допълни той. Парламентът констатира провал в политиката на интеграция на ромите и бламира вицепремиера Валери Симеонов, каза и заместник-председателят на БСП в парламента Антон Кутев. Според него Валери Симеонов е бламиран освен от Народното събрание и от \"Обединени патриоти\". Част от депутатите на \"Обединени патриоти\" гласуваха против доклада.", "date": "2018.06.14", "title": "Парламентът спори три часа дали ромите могат да се интегрират"}
{"url": "https://www.dnevnik.bg/citat_na_deniia/2018/06/14/3199957_citat_na_denia_delian_peevski_e_edin_ot/", "text": "Това заяви председателят на антикорупционната комисия Пламен Георгиев по време на брифинга за отчета на комисията.", "date": "2018.06.14", "title": "Цитат на деня: Делян Пеевски е един от най-проверяваните и чисти хора в държавата"}
{"url": "https://www.dnevnik.bg/evropa/2018/06/14/3199998_evrokomisiiata_obiavi_obsht_metod_za_sravniavane_na/", "text": "Европейската комисия обяви нова обща методика за сравняване на качеството на хранителните продукти в ЕС, предаде пресслужбата на институцията. Съвместният изследователски център (JRC) на Европейската комисия в областта на науката и знанието е разработил обща методика, която позволява на националните органи за защита на потребителите да тестват и да сравняват състава и характеристиките на хранителни продукти, продавани със сходни опаковки в целия съюз. Всички хранителни продукти, продавани в ЕС, трябва да отговарят на строги правила за безопасност, се посочва в съобщението на еврокомисията. Потребителите трябва да бъдат информирани за основните характеристики, определени в законодателството на ЕС за етикетирането на храните, и да не бъдат подвеждани, например от опаковката. Националните органи, отговорни за безопасността на храните и защитата на потребителите, имат задължението да гарантират, че предлаганите на единния пазар хранителни продукти отговарят на съответното законодателство на ЕС. Методиката за тестване ще помага на националните органи да определят дали хранителните продукти се предлагат на пазара в съответствие с правото на ЕС. Тя се основава на принципи като прозрачност, сравнимост, подобен подбор, вземане на проби и тестване на продуктите. Лабораториите в редица държави членки на ЕС ще приложат сега тази методика като част от европейска кампания за тестване с цел събиране на данни за обхвата на проблема с разликите в качеството. Първите резултати ще са налице до края на 2018 г.", "date": "2018.06.14", "title": "Еврокомисията обяви общ метод за сравняване на качеството на храните в ЕС"}
{"url": "https://www.dnevnik.bg/bulgaria/2018/06/14/3200021_gerb_napraviha_purvi_otstupki_za_sporniia_zakon_koito/", "text": "От Закона за автомобилната камара отпада предложението за задължително членство, каза пред журналисти в парламента председателят на парламентарната група на ГЕРБ Цветан Цветанов, цитиран от агенция \"Фокус\". Информацията дойде броени часове преди  в знак на протест срещу проектозакона  за часа и половина да спрат превозите по междуградските линии. \"Намеренията ни са съвсем добронамерени\", обясни Цветанов. Той допълни, че внесеният закон е на база на обсъждания, които са правени в рамките на година. Цветан Цветанов посочи, че Законът за автомобилната камара е в подкрепа на транспортния бранш, за да може правилата да бъдат еднакви за всички и да може експертното мнение да бъде чуто от изпълнителната власт и от парламентарните групи. Лидерът на групата на ГЕРБ в парламента заяви, че не трябва да се търси противопоставяне, защото то е излишно както за държавата, така и за превозвачите и уточни, че ще проведе срещи с \"Воля\" и \"Обединени патриоти\" по законопроекта. \"Нека превозвачите да участват активно във вземането на решения\", каза още Цветанов. В същото време заместник-председателят на парламентарната група на \"БСП за България\" Георги Свиленски каза пред радио \"Фокус\", че проблемите започват още с формирането на мотивите, които налагат изготвянето на Закона за автомобилната камара, които не отговарят на действителността. \"Законът е всичко друго, но не и обединение на бранша\", допълни той. По думите на Свиленски на самите представители на брашна и на асоциациите е ясно, че не може да участваш насила в браншова организация и тя да те представлява пред държавата. \"С този закон искат да задължат всички 17 хил. транспортни фирми да бъдат членове на тази организация, да плащат членски внос от 1000 до 10 000 лв. и те да контролират кой ще извършва тази дейност, на кого ще отнемат лиценза, на кого ще дадат лиценз. Т.е. това, което трябва да прави министерството, искат да го правят едни частни формирования\", коментира Свиленски. Той припомни позицията на БСП за оттегляне на закона.", "date": "2018.06.14", "title": "ГЕРБ направи първи отстъпки за спорния закон, който ядоса превозвачите"}
{"url": "https://www.dnevnik.bg/bulgaria/2018/06/14/3200007_dogovorut_za_imeto_na_makedoniia_zaduljava_bulgariia/", "text": "Договорът за името на Македония задължава България да е изключително внимателна заради \"географските и историческите обременености\" в региона. Това каза президентът Румен Радев на пресконференция с македонския си колега Георге Иванов,  който е на посещение в България . \"Република Македония, която се предлага да носи името  Република Северна Македония , се намира на югозапад от София и на запад от Пирин\", добави Радев. Освен това президентът смята, че България има нужда от  гаранции , че Договорът за добросъседство, подписан през август 2017 г., \"ще остане напълно в сила и когато насреща имаме Република Северна Македония\". Той приветства усилията за разрешаване на казуса, защото са \"важна стъпка по пътя на атлантическата и европейската интеграция (на Македония), която подкрепяме\". Според него обаче ситуацията задължава България да следи \"не само преговорите между Македония и Гърция, но и да ги има предвид в преговорите в двустранните отношения\" с Македония. Основният залог за подкрепа по думите му е спазването на политическата декларация от 1999 г. и Договора за добросъседство от 2017 г., според който \"двете държави се задължават да нямат дейности една срещу друга\", били те сепаратистки, свързани с териториални претенции, или недобронамерена пропаганда. Радев посрещна Иванов тази сутрин, но  президентът няма да бъде приет от премиера Бойко Борисов  и външния министър Екатерина Захариева по време на двудневното си посещение заради кризата, която отприщи решението му ден след като Гърция и Македония обявиха, че има сделка за името,  да ѝ наложи вето , ако тя бъде гласувана в парламента. Помолен да коментира решението на представителите на българския кабинет, македонският държавен глава каза: \"Сега ми беше съобщено, но решението е негово. (Борисов) не е само премиер на България, а и на страна, председател на ЕС, която трябва да насърчава диалога.\" \"Както са създали договора без мен, така и ще го завършат\" Според Иванов сегашният момент е \"много чувствителен... Но в такива моменти се познават и истинските приятели.\" След като благодари на Радев за приятелството и за подобрените отношения между двете държави, той обясни конкретно защо не подкрепя  договора с Гърция  - защото той изисква промяна в конституцията и защото досегашните македонски лидери са отхвърляли т.нар. принцип \"ерга омнес\" за употреба на новото име какво в международните отношения, така и вътрешнополитически. Иванов отрече да е \"гонил\" премиера Зоран Заев и външния министър Никола Димитров на среща за договора вчера. \"Не съм бил включен и запознат (с преговорите). Затова срещата продължи кратко. Както са го създали без моето участие, така и ще го завършат без мое участие. Президентът е изключен... защо да легализира документа?\" Иванов възрази след журналистически коментар, че предишни негови решения (като  амнистия за високопоставени политици  и  отказ да даде премиерски мандат  на Заев) са отприщвали  политически кризи , а сега може да постави под въпрос евроатлантическата перспектива на страната. \"Не приемам квалификации, че съм блокирал Македония... Знае се кой блокира Македония от години, кой пречи на просперитета на един народ.\" \"Ролята ни на Западните Балкани да не се свежда до прегръдки\" Радев от своя страна обясни, че с колегата си Иванов е имал \"тежък разговор\" и че \"България е силно притеснена от ескалацията в Македония в изминалия ден, скъсването на диалога на институциите в такъв критичен момент\". \"Призовах президента Иванов да бъде водач в диалога, защото това е важно условие за постигането на стратегически приоритети\" като членство в ЕС и НАТО, каза още държавният глава. Той отправи и препоръка към премиера Борисов и министрите му да търсят \"диалог с всички институции\" в Македония, не само с правителството, но и с президента, опозицията и други. Радев изрази надежда, че предвид случващото се в Македония ролята на България на Западните Балкани \"няма да се сведе до прегръдки\". По-късно добави, че \"залогът в момента е много голям\" и е важно какво ще се случи в Македония, защото натам гледа \"цяла Европа\" и е важно ситуацията да бъде преодоляна, за да има възможност за евроатлантическата интеграция на страната. \"ЕС беше забравил региона\" Радев добави, че за четири месеца това е третата му среща с Иванов (той беше на официално посещение в Скопие през февруари) и сегашната визита е била планирана да съвпадне с последните дни на българското председателство. Той благодари за ангажемента на Иванов за участие на македонска представителна рота на 6 май. Иванов каза, че \"с подписването на Договора за добросъседство и сътрудничество (България и Македония) внесоха нов дух в отношенията между страните си\" и това е \"положителен пример за страните на Балканите\", довел и до увеличаване с 11 на сто на търговския обмен, обявяване на нови трансгранични инвестиции и нараснал приток на туристи и в двете посоки на границата. \"Благодарни сме, че България върна региона в дневния ред на ЕС, който го беше забравил\" и зает със себе си, обръщаше малко внимание на Балканите, каза още държавният глава.", "date": "2018.06.14", "title": "Договорът за името на Македония задължава България да е изключително внимателна, каза Радев"}
{"url": "https://www.dnevnik.bg/sviat/2018/06/14/3200025_po_25_godini_shte_lejat_v_zatvora_osnovnite_obviniaemi/", "text": "Съд в унгарския град Кечкемет осъди по на 25 години затвор четирима членове на организирана престъпна група за трафик на хора, виновна за това, че 71 мигранти бяха оставени да се задушат до смърт в херметично затворен камион при нелегалното им прехвърляне в Австрия. Обвиненията срещу четиримата, сред които няколко български граждани, бе за предумишлено убийство през август 2015 г. Главният прокурор Габор Шмид поиска доживотни присъди за четирима от 14-те обвинени. Според него трима би трябвало да получат най-тежкото наказание според унгарското законодателство - доживотно лишаване от свобода без право на амнистия. Това са 31-годишният афганистанец Самсур Лаху, смятан за лидер на бандата, както и двама български граждани - 31-годишният му най-близък сътрудник и 27-годишният шофьор на камиона в злополучния ден. За друг български гражданин на 40 години бе поискана 40-годишна присъда, но с възможност тя да бъде намалена след време. За останалите - повечето от които също граждани на България - обвинението поиска до 16 години затвор. Трима от обвинените, сред които има и ливански гражданин, още се издирват и бяха осъдени задочно. Бандата е била базирана в Будапеща и е използвала над 15 превозни средства, за да прехвърли в рамките на няколко месеца над 1100 души от Гърция до Австрия срещу \"такса\" от средно 1500 евро на човек. Жертвите - 59 мъже, 8 жени и 4 деца, включително бебе - идваха от Сирия, Ирак и Афганистан. Гибелта им шокира Европа, предизвика международно възмущение и допринесе за това канцлерът Ангела Меркел да обяви, че отваря границите, благодарение на което близо 1 милион души влязоха през есента на 2015 г. Лаху каза пред съда, че не бил искал никой да умре, а обвинените настояваха по време на процеса, че не са знаели, че хората в хладилния камион умират. Прокуратурата доказа обратното и демонстрира телефонни разговори между лидера на престъпната група и двамата в кабината на камион, в които те го предупреждават, че чуват викове и удари и искат да спрат и отворят вратите, но той отвръща \"Нека умрат. Това е заповед!\". В друг разговор допълва: \"Ако измрат, изхвърлете ги в гора в Германия\". Лаху обясни думите си, че това били \"думи, в които не влагах някакъв смисъл\". Главният прокурор Шмид каза, че афганистанецът е бил воден единствено от \"безгранична алчност\" и \"плашещо безразличие\" към мигрантите.", "date": "2018.06.14", "title": "По 25 години ще лежат в затвора основните обвиняеми за \"българския\" камион-убиец на 71 мигранти"}
{"url": "https://www.dnevnik.bg/bulgaria/2018/06/14/3200019_bulgarskata_akademiia_na_naukite_shte_pochete_boian/", "text": "Българската академия на науките (БАН) ще почете Боян Петров с тържествена церемония. Алпинисът  изчезна в края на май месец  при опит на изкачи връх Шиша Пангма в Хималаите. Това беше част от проекта му \"Българин на 14х8000\" за изкачването на 14-те осемхилядника на планетата. Събитието е организирано от Националния природонаучен музей, където Петров работеше като зоолог. То ще се проведе на 21 юни (четвъртък) от 17:00 часа в зала \"Проф. Марин Дринов\" на БАН. За пръв път ще бъдат показани материали, събрани от него, както и илюстрации от експедициите му и изследователски записки. Церемонията ще бъде открита от проф. Николай Спасов – директор на НПМ-БАН. Д-р Петър Берон, проф. Павел Стоев и докторантката Виолета Желязкова ще представят изследователските приноси и заслугите на Боян към Националния природонаучен музей, Центъра за изследване и защита на прилепите и природозащитните каузи, които той подкрепяше. От 16:00 часа в БАН ще бъде отворена книга, в която всеки може да отдаде почит към паметта на Боян Петров.", "date": "2018.06.14", "title": "Българската академия на науките ще почете Боян Петров"}
{"url": "https://www.dnevnik.bg/bulgaria/2018/06/14/3200027_suhraniavashtata_boepripasite_v_zavoda_midjur_firma_e/", "text": "Регионалната инспекция по околна среда и води (РИОСВ) в Монтана наложи санкция на фирма \"Видекс\", която отговаря за съхранението и безопасността на боеприпасите в завод \"Миджур\" в Горни Лом. Глобата е заради неизпълнено предписание, направено в края на март тази година, съобщиха от инспекцията. При производствена авария на 1 октомври 2014 г. загинаха 15 души в завода. След това всички останали боеприпаси трябваше да бъдат изнесени от там, но това така и не се случи. По данни на прокуратурата край село Горни Лом днес се съхраняват нерегламентирано 190 000 боеприпаси и над 90 тона тротил. По време на проверката през март е установено, че заводът вече не работи. От РИОСВ – Монтана, подчертават, че боеприпасите се охраняват, но не по изискваните правила. Именно заради това било съставено и предписанието. Преди дни пък се разбра, че собственикът на взривните вещества, съхранявани на територията на завод \"Миджур\", е  трябвало да ги изнесе до 1 септември 2017 г. , но не го е направил и затова договорът за наем с него е прекратен. Това съобщи изпълнителният директор на компанията - собственик на складовите помещения \"Миджур манеджмънт кънстракшън\" ЕООД, Иво Иванов. Той потвърди, че веществата са опасни, и подчерта, че дружеството е сезирало Министерството на отбраната и МВР за това и очаква от отговорните държавните структури да решат проблема.  Сигнал до прокуратурата е отправен и от местните власти в село Чупрене. От своя страна говорителят на главния прокурор Румяна Арнаудова уточни, че липсват минимални изисквания за въоръжена охрана на взривните вещества, което трябвало да се осигури от фирмата \"Видекс\". По думите й, липсва и специална сигнализация за ранно оповестяване в случай на злополука на населението, на компетентните органи и на самите работещи в завода.", "date": "2018.06.14", "title": "Съхраняващата боеприпасите в завода \"Миджур\" фирма е глобена с 2 хил. лева"}
{"url": "https://www.dnevnik.bg/sport/2018/06/14/3200066_plamen_konstantinov_ochakva_drugo_lice_ot/", "text": "Селекционерът на националния отбор по волейбол Пламен Константинов заяви, че домакинският турнир във Варна от Лигата на нациите ще даде представа какво е състоянието на тима спрямо най-добрите в света. Той се надява състезателите да покажат друго лице в сравнение с мачовете в София и Япония. В четвъртия кръг от първата фаза на Лигата на нациите българите ще играят с Франция, Канада и Бразилия съответно в петък, събота и неделя. Всички мачове на националите в зала \"Конгресна\" са от 18.30 часа, като двубоите ще бъдат предавани безплатно в  страницата на А1 във \"Фейсбук\" . \"Това е турнир с много високо ниво. Ще бъде интересно да се види кой в какъв етап от подготовката си е и да се проверим срещу най-добрите отбори в света пред домашна публика. Искам да играем добър волейбол на високо ниво във Варна\", каза Константинов в навечерието на турнира. Селекционерът допълни, че множеството контузии на играчи в състава са причина за променения облик на отбора. Единствената промяна за турнира във Варна е центърът на \"Равена\" Красимир Георгиев, който заменя Илия Петков. Разпределителят Георги Братоев тренира пълноценно, след като преди две седмици изкълчи глезен. \"Ротациите в отбора са принудителни. От седем планирани да играят на игрището, сега имам само двама. Това са фактите, но аз трябва да се съобразя с тях. Един турнир като Лигата на нациите е такъв, на който трябва да изгряват нови звезди във волейбола\", каза още Константинов. Волейболистите имат само една победа в последните си шест мача от надпреварите в Лигата на нациите. Българите са 12-и от 16 отбора с отрицателен баланс от три победи и шест поражения.", "date": "2018.06.14", "title": "Пламен Константинов очаква друго лице от волейболистите за мачовете във Варна"}
{"url": "https://www.dnevnik.bg/skorost/2018/06/14/3200163_rols-rois_shte_sukrati_4600_slujiteli/", "text": "Автомобилният гигант \"Ролс-Ройс\" ще съкрати 4600 работници до 2020 г. Целта е да се намалят разходите на компанията. Очаква се с този ход да се спестяват около 400 млн. британски лири на година. До края на 2018 г. трябва да бъдат съкратени около 1500 души. Останалите близо 3000 работници ще бъдат освободени през 2019 и 2020 г. Целта на ръководителите на \"Ролс-Ройс\" е да преструктурират изцяло компанията. Освен намаляването на разходите това ще доведе и до по-голяма възвращаемост на вложените средства. Основният проблем идва от големите разходи за производството на двигатели за самолетите \"Еърбъс\" и \"Боинг\". Търсенето им на световния пазар е намаляло, но компанията има сключени договори за доставката им в следващите години. Това е най-голямото съкращение на работници в \"Ролс-Ройс\" от 2001 г. Тогава около 6 хиляди души загубиха работните си места, като това представляваше 12% от целия персонал на компанията. Общият брой на служителите на \"Ролс-Ройс\" по целия свят е около 55 хил. души.", "date": "2018.06.14", "title": "\"Ролс-Ройс\" ще съкрати 4600 служители"}
{"url": "https://www.dnevnik.bg/bulgaria/2018/06/14/3200161_direktorut_na_medicinskiia_odit_e_otstranena_dokato/", "text": "Директорът на Изпълнителна агенция \"Медицински одит\" (ИАМО) Златица Петрова е временно отстранена от длъжност, докато тече проверка на прокуратурата. Това каза министърът на здравеопазването Кирил Ананиев пред журналисти след заседание на парламентарната здравна комисия, цитиран от агенция \"Фокус\". Прокуратурата  разследва медицинския одит за прикриване на смърт в болници . Той увери, че това няма да влоши работата на ИАМО. \"Ние работим с прокуратурата много тясно и ще направим всичко, което е необходимо, за да подпомогнем процеса на разследване\", каза министърът и посочи, че няма постъпили сигнали, че агенцията купува определени случаи. \"Проверявали сме работата на агенцията, но до такива изводи не сме стигнали. Всяка една от структурите на Министерството на здравеопазването се проверява веднъж в годината\", каза министър Ананиев и посочи, че днес предстои да се реши кой ще води ИАМО, докато управителят е временно освободен. 11 са смъртните случаи в болници през 2017 г., които са били преценени от Изпълнителната агенция \"Медицински одит\" като \"маловажни\" и държавното обвинение изобщо не е било уведомено за тях. Това обяви говорителят на главния прокурор Румяна Арнаудова на брифинг днес. В половината от неглижираните случаи става дума за новородени бебета. Арнаудова призна, че разследванията постфактум ще са трудни, включително и заради липсата на аутопсии на някои от починалите в болниците, но прокурорите щели да положат усилия, за да могат близките им да получат справедливост. Засега разследването на спецпрокуратурата обхваща действия само през 2017 г., когато начело на медицинския одит са д-р Златица Петрова и д-р Михаил Христов. За действията на контролния орган говорителят на главния прокурор каза: \"Съвсем откровено ви казвам, си задавам въпроса какво е правила в последните три години. Според мен е имитирала административно-наказателна дейност. Начинът, по който са заложени тези правила, неминуемо води до извод на българския съд, че заради процесуални нарушения наказателно постановление, дори и да бъде издадено такова, подлежи на отмяна, т.е. реално нищо не може да се постигне с порочни средства.. Всички казуси са изпратени на Върховната касационна прокуратура, която ги е пренасочила по компетентност към съответните окръжни прокуратури в страната. Едно от разследванията е възложено на спецпрокуратурата, която от миналия ноември се занимава с т.нар. корупционни дела. Престъплението, което ще проверяват спецпрокурорите, е за длъжностно престъпление, извършено в периода 1 януари - 31 декември 2017 г. Не се посочва конкретно длъжностно лице, но през миналата година начело на Изпълнителната агенция \"Медицински одит\" са били д-р Златица Петрова и д-р Михаил Христов. Върховни прокурори са открили данни за превишаване на власт от длъжностни лица от агенцията с цел да се набави за проверяваните физически и юридически лица облага - да не им бъдат съставяни актове за административно нарушение и да не им бъдат налагани административни наказания, от което е можело да настъпят немаловажни вредни последици, се казва в съобщението. Повече за проверката на прокуратурата четете  тук . Арнаудова припомни, че в началото на годината прокуратурата образува  седем разследвания  на различни болнични заведения в страната. По-късно Върховната касационна прокуратура образува още  13 досъдебни производства . \"И към момента текат проверки за още 15 лечебни заведения, а за останалите материалите са изпратени на съответните окръжни прокуратури. Работата продължава\", увери още Арнаудова.", "date": "2018.06.14", "title": "Директорът на медицинския одит е отстранена, докато тече проверката на прокуратурата"}
{"url": "https://www.dnevnik.bg/sviat/2018/06/14/3200153_turciia_otnovo_planira_da_izgradi_atomna_centrala_v/", "text": "Турското правителство най-вероятно ще построи трета атомна електроцентрала в страната в района на Тракия, е заявил турският министър на енергетиката и природните ресурси Берат Албайрак, съобщава в.\"Хюриет дейли нюз\", цитиран от БТА. През 2015 г. тогавашният министър на енергетиката  също допусна възможността  за нова централа на около 10 км от България. Първата фаза на атомната електроцентрала \"Аккую\" ще бъде пусната в действие през 2023 г., а местоположението на третата (АЕЦ) е почти определено. \"Това ще бъде най-вероятно районът на Тракия, защото този район има високо ниво на потребление на енергия, но продукцията в този район не е толкова голяма\", е посочил Байрак вчера в интервю за турския телевизионен канал \"Си Ен Ен Тюрк\". \"Ние ще изградим специални центрове за (производство) на бор извън организираните промишлени зони. Ние сме определили местоположенията, но аз няма да ги обявя сега. Сътрудничество с промишлеността ще бъде приложено на практика с тези центрове\", е изтъкнал министърът. Той е добавил, че производството на бор и атомната централа ще бъдат в съседство. Турският президент Реджеп Тайип Ердоган и руският му колега Владимир Путин участваха чрез  видеоконферентна връзка  в церемония на 3 април, с която бяха положени основите на първата турска АЕЦ в средиземноморския окръг Мерсин. Освен това Турция е подписала протокол с японското правителство за изграждане на атомна електроцентрала в окръг Синоп на черноморското крайбрежие.", "date": "2018.06.14", "title": "Турция отново планира да изгради атомна централа в европейската си част"}
{"url": "https://www.dnevnik.bg/sport/2018/06/14/3200183_salah_shte_e_gotov_za_purviia_mach_na_egipet/", "text": "Звездата на Египет Мохамед Салах ще е готов за първия мач от световното първенство. В събота от 15.00 часа африканският тим, който се завръща в турнира след 28-годишно отсъствие, се изправя срещу двукратния първенец на планетата Уругвай. Салах беше под въпрос за двубоя, след като получи контузия във финала на Шампионската лига с \"Реал\" (Мадрид). Голмайсторът на \"Ливърпул\" и Висшата лига напусна терена с травма в рамото още през първото полувреме. Първоначалните опасения бяха, че той може да пропусне целия мондиал. \"Мога да каже с почти стопроцентова сигурност, че той ще играе, освен ако няма непредвидени фактори в последния момент\", каза селекционерът на Египет Ектор Купер на пресконференция. По думите му крайното решение ще е на самия играч. \"Опитваме да го накараме да се чувства комфортно. Лекарите му дават избор дали да играе. Познавам Салах много добре и знам, че той не е страхлив. Наясно сме, че по време на мач винаги има риск. Но ако той реши да играе, ще има пълни гаранции за физическото си състояние. Сигурен съм, че всичко с него ще е наред\", добави Купер. Аржентинският специалист обясни, че на този етап не мисли варианти при евентуална липса на Салах. \"Ако не играе, това ще е проблем в последната минута, който ще обмислим и ще преценим как да разрешим\", завърши селекционерът на Египет.", "date": "2018.06.14", "title": "Салах ще е готов за първия мач на Египет"}
{"url": "https://www.dnevnik.bg/evropa/2018/06/14/3200185_merkel_opitva_da_predotvrati_kriza_v_koaliciiata/", "text": "Германският канцлер Ангела Меркел се опитва да намери компромис по мигрантската политика с баварските си партньори за избягване на криза в управляващата коалиция само три месеца след идването на власт на правителството, предаде \"Ройтерс\". На карта е поставена собствената й власт, а вероятно и бъдещето на съюза й с баварските консерватори и социалдемократите в момент, когато разделенията в Европа достигат върхова точка заради кораба с африкански мигранти, който Италия и Малта  отказаха да приемат . Конфронтацията с министъра на вътрешните работи Хорст Зеехофер и неговия баварски Християнсоциален съюз (ХСС) е заради неговия \"всеобхватен план за миграцията\" - документ, в който той иска да покаже на избирателите нова твърда линия преди трудните избори в Бавария през октомври. Снощното тричасово \"кризисно заседание\" на ръководствата на двете партии, които имат обща парламентарна група, е завършило малко преди полунощ без намиране на решение, съобщи многотиражният в. \"Билд\", цитиран от \"Асошиейтед прес\". Освен това в разрез с обичайната практика парламентарните групи на ХСС и Християндемократическия съюз (ХДС) на Меркел тази сутрин заседаваха отделно, а вътрешнополитическата обстановка в ХДС е \"изключително сложна\", посочва ДПА, цитирана от БТА. Министър Зеехофер е заявил на заседанието на неговата партия, че е готов да скъса с Меркел по политиката за даване на убежище и да продължи с реформите самостоятелно, предаде ДПА. Зеехофер е казал, че няма да подкрепи застъпваните от канцлерa общоевропейски правила по миграцията, ако двамата не постигнат споразумение как да се процедира с търсещите убежище, които вече са на германската граница. Меркел няма желание да предложи едностранни мерки, защото се опасява, че такъв ход ще подкопае солидарността в ЕС по въпроса. Според източници, на които се позовава \"Ройтерс\", депутати от ХДС са се съгласили да подкрепят компромисно предложение на Меркел, но не е ясно дали това задълбочава кризата или е стъпка към възможно договаряне. Меркел се противопоставя на тази част от плана, която позволява на германските власти да отхвърлят мигранти на границата на страната, ако те вече са регистрирани в други южноевропейски държави от ЕС. Такъв ход би бил пълен обрат на нейната политика на отворени врати от 2015 г. насам, която вече е с ограничен мащаб. Меркел изтъква, че ако Германия постъпи така, същото ще направят и другите държави в общността, затова общоевропейско решение е най-добрият подход. Канцлерът предлага мигрантите, получили отказ в Германия, да бъдат връщани на границата й. Меркел се опитва да печели време до срещата на върха на ЕС на 28 и 29 юни, където ще се договорят двустранни и тристранни споразумения с отделните държави, в които мигрантите са получили първа регистрация, но от които те заминават за Германия. Днес партията на Меркел разпространи изявление, че вероятно решението по въпроса е близо и подкрепи компромисно предложение - хората, на които е било отказано убежище в Германия, да бъдат връщани, ако се опитат отново да преминат границата. Засега няма реакция на това предложение от ХСС, предаде ТАСС.", "date": "2018.06.14", "title": "Меркел опитва да предотврати криза в коалицията заради политиката за мигрантите"}
{"url": "https://www.dnevnik.bg/politika/2018/06/14/3200151_bulgariia_ne_triabva_da_se_mesi_v_spora_za_imeto_na/", "text": "България по никакъв начин не трябва да се меси в спора между Македония и Гърция, смята премиерът Бойко Борисов. По-рано днес той отказа среща с македонския президент Георге Иванов, който обяви, че  ще наложи вето  на договора за името с Гърция. По-късно днес Борисов определи македонския президент като приятел, но обяви, че решението му показва отношението към неговите колеги - премиерите на Македония и Гърция Зоран Заев и Алексис Ципрас, които работели постоянно, за да се договорят. \"Ние се натикахме в скандал, който не е наш и не ни е нужен. Македония и Гърция трябва да решат спора сами\", обяви Борисов пред журналисти след завръщането си от Израел. Попитан дали има различна външна политика на Министерския съвет и на президентската институция, след като държавният глава  Румен Радев прие днес по-рано Георге Иванов , Борисов обяви, че Радев не е имало какво да направи, тъй като македонският президент е негов гост. От това, което прочел обаче, не виждал различия между двете позиции, тъй като и Радев бил за европейската интеграция на Македония. На въпрос за критиките на българския президент към правителството Борисов отвърна: \"Това е негово право, той само това прави напоследък, няма да вляза в това.\" Борисов няколко пъти подчерта, че България помага за европейската интеграция на Македония и влизането й в НАТО и за просперитет и свързаност, но по никакъв начин няма да се меси в споровете. \"Независимо че са социалисти, и Ципрас, и Заев са храбри, смели премиери, имат цялата ми подкрепа за непопулярните решения, които се вземат\", обяви Борисов. Той припомни договора за добросъседство между Македония и България, който двете страни подписаха миналата година, и даде да се разбере, че ако спорът за името бъде решен, ще се направят необходимите редакции. \"Вродената ми скромност пречи да кажа, че редица политици преди мен искаха, но не успяха да подпишат този договор.\" Борисов разказа как е ходил в Македония много пъти заедно с европейските лидери, срещал се и с управляващите, и с опозицията и обещал подкрепа за европейската интеграция на страната, но пак подчерта, че няма да се меси в споровете за името.", "date": "2018.06.14", "title": "България не трябва да се меси в спора за името на Македония, обяви Борисов"}
{"url": "https://www.dnevnik.bg/bulgaria/2018/06/14/3200148_cvetan_vasilev_obiavi_bibliotekarskiia_institut_za/", "text": "Собственикът на фалиралата корпоративна търговска банка Цветан Василев вижда втори център на властта в Университета по библиотекознание и информационни технологии (УниБИТ), в който част от преподавателите са бивши сътрудници на комунистическите тайни служби и на ДАНС. Според него в института функционира \"частна структура за репресии, оторизирана от държавата, която защитава интересите на частни лица. Василев е в Сърбия, докато в България вече започна съдебният процес срещу него за ръководител на организирана престъпна група за източване на банката. Днес той даде над четиричасово интервю, излъчено в канала youtube, като отговаряше на въпроси на граждани, задавани онлайн чрез социалните мрежи. В отговор на въпрос кой е #КОЙ, Василев отговори: \"Няма еднозначен отговор. Това е система от хора от бившите служби, естествено контролът на информацията и на имотите на определени хора, някои твърдят, че този център е намерил пристан в библиотекарския институт. Там са събрани Йовчев (бел. ред бившият шеф на ДАНС Цветлин Йовчев), Гестапото (бел. ред. последния шеф на Шести отдел в Шесто управление на бившата Държавна сигурност Димитър Иванов) и Стоян Денчев (служител на бившата Държавна сигурност и вицепрезидент на бившата \"Мултигруп\"). Проникнали са навсякъде (...) Частна структура за репресии, оторизирана от държавата, защитаваща интересите на частни лица - депутати, премиери, или министри, няма значение\". В отговор на допълнителен въпрос Василев каза, че въпросната структура \"има добра все още пъпна връв на изток, няма никакво съмнение\" с уточнението, че не би могъл да каже до каква степен процесите се контролират от Изток, макар че напоследък явно проличават амбициите на Москва да управлява процесите в България. Помолен да коментира имала ли е Русия роля във фалита на банката, той отговори, че няма конкретно потвърждение, но бил информиран от братя Велчеви (бел. ред. Милен и Георги Велчеви), че Кремъл е бил бесен от неуспеха на \"Южен поток\", за което обвинявал Василев. Финансирането на Бареков и \"България без цензура\", за които, както стана известно от материалите по делото  пари са били изнасяни в чували , Василев поясни, че те идвали от негови лични сметки, а не от парите на вложителите. \"Бях разочарован от ГЕРБ и Борисов, от БСП и ДПС и си представях, а и до ден днешен смятам, че има място за на консервативно движение, основано на националния капитал и с пропатриотичен уклон като алтернатива, стопиращ фактор на корупцията и корупционните практики в традиционния политически естаблишмънт\", каза Василев. Изрази разочарование, че и Бареков и лидерът на ВМРО Красимир Каракачанов, които се явиха през 2013 г. с обща листа на евроизборите, впоследствие са изменили на това. Бареков бил такъв по характер, пък и зависим от Пеевски, а за Каракачанов било въпрос на манталитет - \"човек, който псуваше Борисов, сега му е вицепремиер\". Василев подчерта, че никога не е говорил за финанси с бившия премиер на СДС Иван Костов, а само за рискове. Бившият банкер за пореден път многократно повтори тезата си, че банката е фалирана от бившия му съдружник и настоящ депутат от ДПС Делян Пеевски с помощта на прокуратурата и лично главния прокурор Сотир Цацаров. Обвини и настоящия премиер и лидер на ГЕРБ Бойко Борисов, че, ако не е бил организатор на фалита, се е облагодетелствал от него.", "date": "2018.06.14", "title": "Цветан Василев обяви библиотекарския институт за пристан на #КОЙ"}
{"url": "https://www.dnevnik.bg/sport/2018/06/14/3200181_kralev_pokani_ruskiia_si_kolega_v_bulgariia_za/", "text": "Министърът на спорта Красен Кралев покани руския си колега Павел Колобков да посети България през септември, съобщиха от пресслужбата на министерството (ММС). Колобков е приел, като е заявил, че ще направи всичко възможно да присъства на престижните състезания в България.  През септември България ще приеме три големи събития - световните първенства по волейбол за мъже, художествена гимнастика и гребане. Кралев е на посещение в Москва, където  ще присъства на откриването на световното първенство по футбол . Там той участва в работна среща, организирана от Разширеното частично споразумение за спорт (ЕPAS) на Съвета на Европа и Министерството на спорта на Руската федерация. Тема на разговорите е била борбата с манипулирането на спортните състезания. Кралев изтъкнал: \"Като председател на Съвета на ЕС през първата половина на 2018 г. България постави на дневен ред различни актуални теми в сектор \"Спорт\" със сериозен акцент върху проблема с манипулациите на спортни състезания\", посочват от министерството. \"Гордея се, че заедно с моя екип по време на нашето председателство успяхме да върнем в дневния ред на ЕС проблема с уреждането на мачове – тема, която бе в застой в последните години\", каза Кралев.", "date": "2018.06.14", "title": "Кралев покани руския си колега в България за големите спортни първенства наесен"}
{"url": "https://www.dnevnik.bg/evropa/2018/06/14/3200201_evroparlamentut_nastoia_rusiia_da_prekrati_okupaciiata/", "text": "Русия трябва да прекрати окупацията на грузинските територии Абхазия и Южна Осетия и напълно да зачете териториалната цялост на Грузия, заяви Европейският парламент. В резолюция той настоя, че след 10 години военна агресия срещу Грузия Русия продължава незаконната си окупация на грузинските територии Абхазия и Южна Осетия. Това беше първата голяма атака на Русия срещу европейския ред, последвана от други агресивни действия като анексирането на Крим и войната в Източна Украйна, подчертават евродепутатите. Руската агресия трябва да спре Евродепутатите отбелязват, че Русия продължава да отказва прилагането на споразумението за прекратяване на огъня с посредничеството на ЕС от 12 август 2008 г. и непрекъснато подсилва незаконното си военно присъствие в тези региони. Европейският парламент подкрепя суверенитета и териториалната цялост на Грузия и настоява Русия да отмени решението си да признае така наречената независимост на грузинските региони Абхазия и Южна Осетия. Евродепутатите призоваха Русия да изтегли войските си от грузинските региони, да гарантира пълен достъп на Мисията за наблюдение на ЕС (EUMM) до окупираните територии и да спре инсталирането на огради от бодлива тел, които възпрепятстват прекия контакт между хората и изолират населението. ЕС е готов да помогне  ЕС е твърдо решен да допринесе за мирното разрешаване на конфликта между Русия и Грузия, казват евродепутатите, намеквайки за различните инструменти, с които разполагат, като специалния представител за Южен Кавказ и кризата в Грузия и неговия съпредседател от Международните преговори в Женева и Мисията за наблюдение на ЕС (EUMM) в Грузия.", "date": "2018.06.14", "title": "Европарламентът настоя Русия да прекрати окупацията на Абхазия и Южна Осетия"}
{"url": "https://www.dnevnik.bg/bulgaria/2018/06/14/3200186_antikorupcionnata_komisiia_iska_da_moje_da_arestuva_za/", "text": "Антикорупционната комисия иска да може да арестува, за да намали теча на информация. Това се разбра от думите на председателя на звеното Пламен Георгиев по време на пресконференцията за отчет в четвъртък. По думите му служителите на комисията трябва да могат да задържат хора, за да ги хващат в момента на извършване на престъпление. Така щял да се намали риска от теча на информация, който се случвал и от комисията, но когато за техните действия се уведомяват и други институции, рискът се увеличава. Според Георгиев българската антикорупционна комисия е ако не единствената, то сред малкото в света, които нямат право да арестуват. Председателят на комисията преди време поиска звеното да може да задържа, като повод стана акцията по ареста на  районния кмет на квартал \"Младост\" Десислава Иванчева . Иначе в отчета си комисията наблегна на данните - от началото на година са постъпили 213 сигнала за корупция. По 68 от тях има решения, както и три реализации. В останалите случаи не е имало данни за престъпления. Отнетото имущество от началото на годината е на стойност над 7 млн. лева, като са били отправени над 700 искания за три милиарда лева. Комисията е водила 45 производства за конфликт на интереси, по които имат 42 решения. Комисията работят по антикорупционен сайт, на който всеки да може да подава сигнал, като има насреща му \"жив контакт\" от агенцията.", "date": "2018.06.14", "title": "Антикорупционната комисия иска да може да арестува, за да намали теча на информация"}
{"url": "https://www.dnevnik.bg/sport/2018/06/14/3200222_levski_se_razdeli_s_vasil_panaiotov/", "text": "Левски\" се раздели с полузащитника Васил Панайотов. 27-годишният футболисти си тръгва като свободен агент, след като сините не пожелаха да продължат договора му. Той изкара само един сезон на \"Герена\", като записа четири гола и две асистенции в 26 мача. Панайотов беше привлечен в \"Левски\" от Николай Митов през миналото лято. Той бе един от най-постоянните играчи в отбора, но спортно-техническото ръководство прецени, че няма да има нужда от него през новия сезон. Халфът е бил информиран в сряда, че не попада в плановете на треньора Делио Роси. Днес Панайотов пристигна на \"Герена\", за да си вземе багажа и да се сбогува със съотборниците си, предаде \"Гонг\". Той няма да вземе участие в днешната тренировка, с която сините започват подготовката си за новия сезон. Панайотов е втория футболист, който си тръгва от \"Левски\" като свободен агент, след  любимеца на феновете Роман Прохазка . Словашкият халф подписа с шампиона на Чехия \"Виктория\" (Пилзен) \"Съжалявам, че Прохазка си тръгна, а договорът на Панайотов не се подновява. Очакваме, че те ще бъдат заменени с по-добри футболисти. Никой не е незаменим, включително и треньорът\", каза Роси на пресконференция днес. Италианецът заяви, че не е политик и няма да дава големи обещания преди началото на сезона. \"Единственото, което мога да обещая, е, че ще работя с всички сили, за да доведа \"Левски\" до възможно най-доброто представяне.\" Според него няма нужда да се прави мащабна селекция, след като в рамките на миналия сезон бяха привлечени 21 играчи. \"Не трябва да говорим за количество, а за качество. На базата на това, което показахме миналия сезон, двама-трима много добри футболисти биха могли да вдигнат класата на целия отбор\", обясни Роси. \"Във втората част на първенството отборът наистина се подобри, и то се подобри доста. Сега трябва да работим, за да можем да преодолеем дупката, която остана до тези, които бяха преди нас, защото наистина имаше разлика между нас и тези, които завършиха преди нас. Мисля, че ще ни бъде необходимо нещо, за да подобрим играта на отбора\", каза още италианецът. В неделя \"Левски\" заминава за подготвителен лагер в Правец. Сините са планирали три контроли преди началото на участието си в квалификациите на Лига Европа - на 20 юни с \"Хебър\", на 27 юни със \"Септември\" и на 5 юли с \"Олександрия\". Първата проверка е в Пазарджик, а следващите две - на стадион \"Георги Аспарухов. ", "date": "2018.06.14", "title": "\"Левски\" се раздели с Васил Панайотов"}
{"url": "https://www.dnevnik.bg/biznes/2018/06/14/3200173_suvetnicite_otnovo_ne_zameniha_imot_na_investitor/", "text": "Вече три поредни заседания един инвеститор броди из общината - думите са на общинския съветник Войслав Тодоров (Нормална държава) от днешното заседание на съвета. Той визираше Венцислав Дучев - собственик на терен в район \"Слатина\", замяната на който общинските съветници  от ГЕРБ не успяха да осъществят за трети пореден път . Предложението бе общината да даде два свои терена - в \"Лозенец\" и \"Оборище\", за имот в \"Слатина\", за който собственикът му – Венцислав Дучев, има издадено от бившия главен архитект на София Петър Диков разрешение за строеж. Теренът на Дучев е между жилищни блокове, в него бе изградена детска площадка, като неведнъж имаше протести от граждани против строителството. Чрез \"дарения\" се заобикаля Законът за общинската собственост, в който не се предвижда замяна на имоти. Точката бе изместена първа в дневния ред, като беше 25-а. Вносители на предложение са бившият председател на съвета Андрей Иванов (ГЕРБ) и кметът на района \"Слатина\" Наталия Стоянова. Те получиха подкрепа от съветниците от ГЕРБ, \"Патриоти за София\" (\"Атака\" и ВМРО) и някои от съветниците от Реформаторския блок. Замяната отново не беше приета, защото я подкрепиха 44 съветници, а са необходими 46. След края на гласуването, както и предишните два пъти, Венцислав Дучев остана, за да разговаря пред залата и из общината със съветниците от почти всички политически групи. Трябва ни решение \"Той се интересуваше какво решение ще търсим\", каза пред \"Дневник\" Андрей Иванов, като посочи, че все още няма отговор на този въпрос, като ще се търсят нови варианти. \"Няма как да внесем отново едно предложение, което е отхвърляно три пъти\", допълни той. Критиките към доклада бяха, че оценките са направени от Юлия Димитрова-Цекова, оценител на  \"Царските конюшни\", за което е и подсъдима в делото в Софийския градски съд . Според съветниците от БСП и Войслав Тодоров цените на общинските терени са занижени. Андрей Иванов каза, че не може да коментира оценките, защото са направени от експерт. Той обаче посочи, че \"проблемът трябва да бъде решен\", като според него \"не е останал нито един такъв в София\". \"Помислете за район \"Младост\" и всички други терени, които са реституирани, като в момента са зелени площи, но в тях е предвидено застрояване\", репликира го Альоша Даков. \"Тук мирише на далавера\" Според Альоша Даков (БСП) няма ясен ред за това кой казус с частни терени в зелени площи ще се решава първо в общинския съвет, при положение че има десетки такива. Според Войслав Тодоров няма и определен начин за решаването им, като посочи, че законния начин - чрез откупуване, не се прилага. Един от подкрепилите доклада - Карлос Контрера (ВМРО), каза, че в критиките има логика, като дори той би могъл да се съгласи с някои, но посочи, че \"не чува алтернативи\". \"Все си мисля, че сме поели ангажимент да решим този проблем, който седи от много време\", каза още Контрера. Самият той беше вносител на предишното предложение за замяна на имоти чрез дарения -  тогава за имот на Петьо Блъсков . Там Юлия Димитрова-Цекова също бе сред оценителите на имоти. \"Тук мирише на далавера\", каза още Войслав Тодоров. Според него това, че точката се гледа за трети пореден път, като беше изнесена и първа в дневния ред, \"да не би случайно да не съберем кворум\", е индикация, че \"нещо не е наред\".", "date": "2018.06.14", "title": "Съветниците отново не замениха имот на \"инвеститор, който броди из общината\" в София"}
{"url": "https://www.dnevnik.bg/video/novinite_na_bnt/2018/06/14/3200271_video_drugite_novini/", "text": "Ледовете на Антарктида се топят с три пъти по-висока скорост", "date": "2018.06.14", "title": "Видео: Другите новини"}
{"url": "https://www.dnevnik.bg/evropa/2018/06/14/3200129_osta_na_jelaeshtite_za_borba_sreshtu_nelegalnata/", "text": "Министрите на вътрешните работи на Италия, Австрия и Германия, ястреби по горещия мигрантски въпрос, ще създадат  \"ос на желаещите\" , за да се противопоставят на нелегалната имиграция, увеличавайки европейските разногласия по въпроса. За германския канцлер Ангела Меркел, критикувана вече в своята страна заради политиката си за предоставяне на убежище, смятана за прекалено благосклонна,  този анонс е тежък удар  в борбата й с министъра на вътрешните работи, силно консервативния баварец Хорст Зеехофер. Според някои медии  техният конфликт , свързан със затягането на германската миграционна политика, е такъв, че застрашава крехкия баланс на коалицията между Християндемократическия съюз, баварската десница и социалдемократите. А консервативният австрийски канцлер Себастиан Курц бе човекът, който рамо до рамо със Зеехофер в Берлин, обяви \"ос на желаещите в борбата срещу нелегалната имиграция\", включваща още Рим и Берлин. Нещо, което той премълча по време на пресконференция с Меркел, преминала в по-скована атмосфера, отколкото тази със Зеехофер. Тази ос - термин, който препраща към съюза между Германия, Италия и Япония по време на Втората световна война - ще обедини по-конкретно министрите на вътрешните работи на Италия и Австрия, Матео Салвини и Херберт Кикъл, и двамата от крайната десница, а също така и германския им колега. Катастрофа \"Радостен съм от доброто сътрудничество, което желаем да изградим между Рим, Виена и Берлин, заяви Курц. Мисля, че е важно да не чакаме катастрофата, както през 2015 г., а да действаме навреме срещу нея.\" Той имаше предвид пристигането на хиляди кандидати за убежище в Европа и решението на канцлера да отвори Германия за тези мигранти. В отговор на младия австрийски канцлер по време на отделна пресконференция Ангела Меркел още веднъж настоя за \"общ европейски отговор\" на мигрантското предизвикателство. Тридесет и една годишният австрийски канцлер, чиято страна поема ротационното председателство на Европейския съюз на 1 юли, превърна в свой основен приоритет борбата срещу нелегалната имиграция - тема, която го доведе на власт в края на 2017 г. начело на коалиция с крайната десница. Той също така припомни - \"нашата главна цел е да напреднем в защитата на външните граници\" на Европейския съюз. Себастиан Курц работи и с други страни за  създаването на центрове  за приютяване на мигранти извън ЕС и декларира, че има подкрепата на Холандия и Дания. Така се подкопава проектът на Ангела Меркел за създаване на общностна система за предоставяне на убежища - въпрос, който ще бъде обсъден на срещата на върха на ЕС в края на юни. Допринасяйки допълнително за объркването, Италия и Гърция, на фронтовата линия на мигрантския поток, изискват разпределение на мигрантите в ЕС. Меркел гледа на това с добро око, но яростната съпротива на страните от Централна Европа изглежда предварително обрича проекта. Към тези различни европейски несъгласия се добавя и  спорът, който избухна  между Италия, управлявана вече от популистите и крайната десница, и Франция. \"Официални извинения\" Италианският вътрешен министър Матео Салвини поиска \"официални извинения\" от Франция след изказванията на президента Еманюел Макрон, критикуващи \"цинизма\" и \"безотговорността\" на италианците, които отказаха да позволят на кораб със стотици спасени в морето мигранти на борда да акостира на техния бряг. Не Франция обаче реши да подслони тези корабокрушенци,  а Испания,  където на власт дойде левицата. В Германия конфликтът между Ангела Меркел и нейния министър на вътрешните работи не изглежда затихващ. Канцлерът се противопостави с отказ в неделя на една от мерките, предвидени от Зеехофер за ограничаване на влизането на кандидати за убежище. Министърът иска да задържа на германските граници мигрантите, които вече са се регистрирали в друга европейска държава. Канцлерът обаче изключва такъв едностранен ход от страна на Германия, опасявайки се, че всички други държави ще направят същото, ограничавайки свободата на придвижване в Европа. Зеехофер все пак изглежда уверен и разкри, че ще проведе разговор с Меркел тази седмица, за да се опита да намери решение. /БТА/", "date": "2018.06.14", "title": "\"Oста на желаещите\" за борба срещу нелегалната миграция засилва разделението в ЕС"}
{"url": "https://www.dnevnik.bg/politika/2018/06/14/3200339_boil_banov_iska_chervenata_kushta_da_e_muzei_no_da/", "text": "Червената къща\" ще стане музей на Андрей Николов, но ще бъде и център за дебати. Това каза пред ресорната парламентарната комисия по култура министърът на културата Боил Банов. През август изтича срокът в който фондация \"Гъливер клиринг хауз\" може да стопанисва имота, който е предоставен от Министерството на културата срещу ремонт на къщата. Тя е дарена от легендарния скулптор Андрей Николов на държавата, но наследници успяват на реституират част от сградата чрез съда. Председателят на комисията Вежди Рашидов (ГЕРБ), както и депутати от БСП и ДПС настояват къщата да бъде музей на Николов и да няма център за дебати в нея. \"Умните, красивите, богатите, бляскаво-сияйните, за тях едва ли ще е проблем да са на свободен наем\", каза депутатът Александър Симов (БСП) във въпрос какво прави министърът по темата. Те и сега са на свободен наем, отговори му Боил Банов. Той обясни, че в момента се водят активни разговори, в които да се изпълни волята на дарителя - \"да има постоянна експозиция и да се запазят постиженията на \"Червената къща като място за дебат\". Банов се опита да обясни на депутатите, че има \"допълнително утежняващи обстоятелства\", като това, че наследникът си е върнал една голяма част от къщата. Вежди Рашидов каза, че е категорично против \"да е риба и рак\". \"Да си правят дебат, където си искат. Ако искат държавна сграда, ако искат частна\", каза депутатът и \"нареди\" на Банов да им помогне \"да си намерят място за дебат\". Банов каза, че ще има реална експозиция. Той добави, че Министерството на културата разработва всичките музеи като центрове за култура и дебати. \"Оставам с едно усещане, че комисията по култура седи на различни позиции от министерството на културата\", зачуди се Банов. \"Не. То ще бъде музей, дебати нека да има на друго място\", отговори му Рашидов. \"Дебати винаги е имало и ще има. В България, да ви уведомя има и професия културолог, който не може да рисува, става културолог\", добави Рашидов. В спора се включи Ерджан Ебатин от ДПС, според него оставането на дебатите в дома би било проява на голямо неуважение. След заседанието Боил Банов уточни, че Министерството на културата в лицето на Националната художествена галерия притежава едва 4/14 от имота и ако галерията иска да прави нещо там, трябва да се плаща наем и на наследниците на Андрей Николов, както правят и от \"Червената къща\". \"Къщата - ателие на Андрей Николов, позната на обществеността като \"Червената къща\", е собственост на Министерството на културата и Националната галерия и е изцяло в техните правомощия да решат как ще се ползва тя оттук насетне. Ние бихме искали да продължим дейността на Центъра за култура и дебат \"Червената къща\", включително и да възстановим постоянната експозиция на Андрей Николов, която създадохме съвместно с НХГ още при откриването на центъра през 2004 година, но през февруари 2013 година тя бе разтурена по желание на Националната галерия, която поиска да прибере скулптурите, нейна собственост\", коментира пред \"Дневник\" Десислава Гаврилова. Тя е член на съвета на учредителите на фондация \"Гъливер клиринг хауз\".", "date": "2018.06.14", "title": "Боил Банов иска \"Червената къща\" да е музей, но да остане и център за дебати"}
{"url": "https://www.dnevnik.bg/photos/2018/06/14/3200090_fotogaleriia_stuklena_stena_shte_pazi_aifelovata_kula/", "text": "Властите в Париж вече започнаха да заменят металната ограда за сигурност около Айфеловата кула с по-приветливо изглеждащата стена от стъкло.", "date": "2018.06.14", "title": "Фотогалерия: Стъклена стена ще пази Айфеловата кула"}
{"url": "https://www.dnevnik.bg/photos/2018/06/14/3200293_fotogaleriia_otkrivaneto_na_svetovnoto_purvenstvo_po/", "text": "С цветна и кратка церемония пред 85 хиляди зрители на стадион \"Лужники\" в Москва беше открито двадесет и първото световно първенство по футбол.", "date": "2018.06.14", "title": "Фотогалерия: Откриването на световното първенство по футбол в Русия"}
{"url": "https://www.dnevnik.bg/sviat/2018/06/14/3200158_sasht_i_severna_koreia_kakvo_moje_da_se_sluchi_sled/", "text": "Президентът на САЩ Доналд Тръмп и севернокорейският лидер Ким Чен-ун съобщиха малко подробности за обещанието на Пхенян да работи за  денуклеаризация , за американските планове за прекратяване на военните учения с Южна Корея или за гаранциите за сигурност, които Вашингтон е обещал на Пхенян. Ето как може да се развият събитията след първата среща между лидерите на САЩ и Северна Корея. Нов контакт \"сравнително бързо\" След края на сингапурската среща на върха във вторник държавният секретар на САЩ Майк Помпео отиде в Сеул за разговори с южнокорейски официални лица. После той лети за Пекин за консултации с китайски официални лица. В Сеул Помпео каза, че очаква САЩ и Северна Корея да подновят контактите си някъде през следващата седмица. \"Очаквам това да стане сравнително бързо, след като се завърнем по страните си. Не зная в каква точно форма ще стане то, но съм уверен, че някъде през идната седмица ще започнем да работим по ангажиментите\", отбеляза той. Помпео също така се опита да контрира критиките, че Тръмп е отстъпил твърде много - включително дори и самото провеждане на среща със севернокорейския лидер и даването на обещание да прекрати американско-южнокорейските военни учения - в замяна на твърде малко. В подписания съвместен документ Северна Корея се ангажира \"да работи за пълна денуклеаризация на Корейския полуостров\". Това е по-малко дори от предишни севернокорейски обещания, включително и от декларацията от септември 2005 г., в която Пхенян \"се ангажира с отказ от всякакви ядрени оръжия и от съществуващите си ядрени програми\". Помпео каза, че двете страни са постигнали разбирателство по много въпроси, които не са отразени в декларацията на лидерите. \"Беше извършена огромна работа, надхвърляща онова, което се вижда в крайния документ, и това ще бъде мястото, от което ще започнем, когато подновим нашите разговори\", каза той. Помпео и съветникът по националната сигурност Джон Болтън \"и/или целият екип\" ще седнат заедно следващата седмица да уточнят подробностите и да \"свършат тази работа\", каза самият Тръмп във вторник (след срещата на върха). Според Тръмп верификация може да се постигне само ако \"имаме много хора\" в Северна Корея, но не даде подробности как САЩ могат да удостоверят, че Пхенян спазва обещанията си. Задълбочаване на връзките Юг - Север Южна Корея продължава усилията си да развива връзките със Севера, макар че тези планове засега са обвързани с напредъка в преговорите между Вашингтон и Пхенян. При първата си среща на върха през април лидерите на Южна и на Северна Корея Мун Дже-ин и Ким Чен-ун обещаха да предприемат редица стъпки в посока към общокорейско помирение. В близките дни високопоставени представители на Севера и Юга ще имат работни разговори за обсъждане на някои от тези стъпки, включително \"горещи линии\" между военните, събиране на корейски семейства, разделени от Корейската война, и спортен обмен. Някакви по-съществени взаимни планове като съвместни икономически или инфраструктурни проекти засега са ограничени от международните санкции, наложени на Пхенян. \"Проблемът с междукорейските проекти, свързани с помирението, е, че санкциите няма да бъдат отменени, ако няма конкретни действия за денуклеаризация, каза Шин Бьомчул, старши изследовател в сеулския Азиатски институт за политически изследвания. Затова най-важната следваща стъпка в междукорейските отношения ще бъде бързата отмяна на санкциите.\" След срещата във вторник Тръмп каза, че санкциите остават в действие\", докато не бъдат премахнати севернокорейските ядрени оръжия. Ким в Белия дом, Тръмп в Пхенян? Тръмп каза също, че очаква да посети Пхенян и че е поканил Ким в Белия дом, като двете посещения ще бъдат осъществени \"в подходящо време\". \"Той прие. Аз казах, в подходящо време. Искаме да отидем още по-напред по този път\", добави Тръмп. Белият дом отказа да коментира думите на Тръмп за графика (на тези визити). Една възможност за посещение на Ким ще има през септември за годишната сесия на Общото събрание на ООН, на която в Ню Йорк се събират световни лидери. САЩ като страна - домакин на ООН, са задължени да дават визи на чуждестранни лидери, които желаят да присъстват, дори и на такива, които смятат за противници. / БТА", "date": "2018.06.14", "title": "САЩ и Северна Корея: Какво може да се случи след срещата в Сингапур"}
{"url": "https://www.dnevnik.bg/sport/2018/06/14/3200269_portugalski_half_e_tretoto_novo_populnenie_za_cska/", "text": "ЦСКА осъществи трети летен трансфер. Червените привлякоха бившия младежки национал на Португалия Жанио Бикел Фигейредо да Силва. Роденият в Гвинея-Бисау полузащитник идва от втородивизионния холандски тим НЕК (Ниймеген), като червените не обявиха подробности по сделката. Според авторитетния сайт transfermarkt.de договорът на 22-годишния играч с холандците изтича това лято, така че най-вероятно той пристига на \"Българска армия\" като свободен агент. Бикел, който е оценяван на 500 хиляди евро, действа в центъра на полузащитата. През миналия сезон 22-годишният футболист записа едва четири двубоя във второто ниво на Холандия, като само веднъж беше сред титулярите за НЕК. За три сезона в клуба, два от които в \"Ередивизи\", той изигра 67 шампионатни мача за клуба. Бикел е юноша на \"Хееренвеен\", като шанс да тренира с първия отбор му дава Марко ван Бастен, който е начело на тима до 2014 г. През 2015 г. футболистът дебютира за първия тим. Изиграва шест мача в \"Ередивизи\", преди да подпише с \"НЕК\". Бикел има португалски паспорт и бил част от юношеските формации на Португалия до 19 и 20 години. През 2015 г. той е част от отбора, който участва в световното първенство за младежи до 20 години в Нова Зеландия. Другите две нови попълнения на ЦСКА са Стивън Перейра и вратарят Данте Стипица. Червените успяха да привлекат за постоянно и Енрике Рафаел, който миналия сезон игра под наем от \"Атлетико минейро\". В същото време клубът се раздели с Раул Лое, Роланд Алберг, Хеан Бланко, Александър Барт и Укра. ", "date": "2018.06.14", "title": "Португалски халф е третото ново попълнение за ЦСКА"}
{"url": "https://www.dnevnik.bg/sviat/2018/06/14/3200343_nju_iork_sudi_fondaciiata_donald_trump_zaradi/", "text": "Генералният прокурор на щата Ню Йорк обяви, че е завел дело срещу \"Фондацията Доналд Дж. Тръмп\" по обвинение, че е извършвала \"сделки със себе си\" в период от десетилетие, съобщиха \"Ройтерс\" и телевизия Ен Би Си. \"Фондация Доналд Дж. Тръмп\" е позволила на служителите си да улесняват незаконни сделки на организацията със себе си, смята Барбара Ъндъруд, генерален прокурор и министър на правосъдието. Делото за 2.8 млн. долара с искане и да бъде разпусната фондацията е както срещу самата фондация, така и срещу директорите ѝ, президентът Доналд Тръмп и децата Доналд, Ерик и Иванка Тръмп. Става дума за обвинения в значителна \"незаконна политическа координация с президентската кампания на Тръмп, повтаряна и и съзнателна дейност за сделки със себе си, които са в интерес личните и бизнес интереси на Тръмп, и нарушения на основни правни задължения на фондации с нестопанска цел\". Фондацията например незаконно е помогнала на кампанията на Тръмп, набирайки средства на специално събитие, излъчено по телевизията през януари 2016 г., и после е позволила на служители на кампанията да решават как да се харчат средствата, посочва Ъндъруд. Според \"Вашингтон пост\" президентът е обвинен и в злоупотреби с фондацията, извършвани, за да плати на кредиторите си, за да украси един от голф клубовете си и други дейности. Ъндъруд също е поискала на Тръмп да се забрани да ръководи каквато и да е друга нестопанска организация в Ню Йорк за период от 10 години. Тръмп междувременно е платил такси и компенсации в размер 330 хил. долара заради незаконни дейности от 2016 г. насам, продължава Ъндъруд. Тя обаче иска от съдията да се съобрази с резултатите на 20-месечно разследване в щата Ню Йорк, показало нарушаване на правилата във фондации, чиято дейност не се облага с данъци. Без пари на Тръмп Тръмп оглавява фондацията от 1987 г., когато е основана с част от средствата, спечелил от книгата \"Изкуството на сделката\". Той не можа да я закрие през 2016 г., след като стана президент на Съединените щати, заради разследването. Въпреки че фондацията носи името на президента, в последните години по-голямата част от парите в нея не са негови - той не е правил дарения за организацията между 2008 и 2015 г. Според Ъндъруд Тръмп, преди да стане президент, многократно е използвал парите на организацията за собствено обогатяване и в полза на бизнеса си - например за споразумения в правни спорове на някои от компаниите си. Освен това политическите дейности на фондацията са незаконни съгласно законодателство от 1954 г., което забранява политическа активност на групи с нестопанска цел. Същевременно се отбелязва, че, изглежда, Тръмп не е бил информиран за голяма част от сделките, пише \"Вашингтон пост\".", "date": "2018.06.14", "title": "Ню Йорк съди фондацията \"Доналд Тръмп\" заради съмнителни сделки"}
{"url": "https://www.dnevnik.bg/politika/2018/06/14/3200347_zakonut_za_shuma_triabva_da_obhvashta_vsichki_naseleni/", "text": "Законът за шума, приет вече на първо четене в Народното събрание, трябва да обхваща всички населени места. Това се разбра от думите на Цветан Цветанов, председател на парламентарната група на ГЕРБ Цветан Цветанов в ефира на Би Ти Ви. \"Убеден съм, че във внесения законопроект за шума ще можем между първо и второ четене да оптимизираме този диалог и постигането на консенсус\", посочи Цветанов. Неговото мнение е, че Законът за шума трябва да важи абсолютно за всички населени места в страната, а там, където е необходимо, да се търси компромис и вариант кметът да дава възможност вдигането на шум в заведенията да се удължи с 1-2 часа. Темата бе поредната точка на спор между вицепремиера Валери Симеонов, който е инициатор на законопроекта и ресорния министър по туризъм Николина Ангелкова. В приетия на първо четене вариант от вътрешната комисия в Народното събрание  предвижда да има повече  часове в денонощието, в които е забранено озвучаването на открито, както и забрана за шумни прояви в зони, предназначени за жилищно строителство, в часовете между 14 и 16 ч. и между 23 ч и 8 часа. Алтернативно Ангелкова предложи курортите да се извадят от този регламент и правилата за тях в това отношение да се запишат в наредба. Във връзка с недоволството сред автобусните превозвачи заради законопроект зам.-председателят на ГЕРБ увери, че по никакъв повод \"няма да създадем някакви картели, които да могат под една или друга форма да мачкат някого\". Според него по проекта е имало поне няколко кръгли маси, за да бъде обсъден преди да бъде внесен за обсъждане. В коментар за проблемите в работата на МВР Цветанов обвини за това управлението на кабинета \"Орешарски\", което било съсипало системата след втория мандат на ГЕРБ. Даде пример с бившия главен секретар Калин Георгиев, който бил \"прекрасен главен секретар\", но напуснал, \"защото не искаше да участва в погребението на МВР под ръководството на Цветлин Йовчев.", "date": "2018.06.14", "title": "Законът за шума трябва да обхваща всички населени места, смята Цветанов"}
{"url": "https://www.dnevnik.bg/biznes/2018/06/14/3200358_potrebitelite_niama_da_usetiat_smianata_v/", "text": "Сделката за ЧЕЗ \"България\" ЕАД няма да се отрази на качеството на нашата работа, клиентите по нищо няма да разберат за нея, каза пред журналисти в Троян Карел Крал, зам.-председател на Управителния съвет на дружеството, цитиран от БТА. Клиентите няма да разберат кога акциите на дружеството ще бъдат прехвърлени към новия собственик, посочи той като уточни че няма информация за самата сделка. Комисията за защита на конкуренцията още не се е произнесла по нея. Крал обясни, че ценовото заявление на ЧЕЗ до КЕВР не е свързано със сделката за продажбата на дружеството. \"Бих искал да ви уверя, че то е подготвено от експертите така, както и миналото. Имаше някакви съмнения, че ценовото заявление на ЧЕЗ тази година е било подготвено за купувача и, че има увеличение, за да може той да изплати своите заеми за придобиване на активите. Това е пълен абсурд. Може да се сравнят нашите заявления от минали години, за да се види, че те са абсолютно последователни\", заяви Крал, цитиран от агенция \"Фокус\". Той отбеляза също, че от ЧЕЗ искат силен регулатор, за да може българската енергетика да върви в европейска посока. Обърна внимание, че цената на мрежовите услуги в България - за пренос и разпределение на електрическа енергия, е почти наполовина по-ниска от тази, която се плаща в другите европейски членки, докато парите, които трябва да се отделят за инвестиция в съоръжения на практика са същите.\"Ако иска да преодолеем предизвикателствата пред енергийния сектор в България, трябва стъпка по стъпка да се увеличава цената за пренос и разпределение\", каза още Крал.  За 14 години, откакто сме в България, инвестициите ни са повече от 2 млрд. лева, което включва първоначалната инвестиция за покупка на дружеството, каза Крал. Само в мрежата са инвестирани повече от един милиард лева. Към бюджета, като цена на активите, акцизи и данъци, фирмата е платила.", "date": "2018.06.14", "title": "Потребителите няма да усетят смяната в собствеността на ЧЕЗ, обяви директор на компанията"}
{"url": "https://www.dnevnik.bg/sviat/2018/06/14/3200357_predizborno_subitie_na_partiiata_na_erdogan_zavurshi/", "text": "Трима души бяха убити при сблъсъци на местни жители и членове на управляващата Партия на справедливостта и развитието (ПСР) в град Суруч в Югоизточна Турция, съобщиха \"Ройтерс\" и Анадолската агенция. Докато депутатът Ибрахим Халил Йълдъз посещаваше магазини в Суруч, провинция Шанлъурфа, охранители и собственици на някои от магазините влязоха в схватка. В резултат загинаха братът на Йълдъз и двама участници в инцидента \"от другата страна\", казват за \"Ройтерс\" източници от турските служби за сигурност. Осем души са били откарани в болница, а десет са задържани. Анадолската агенция пише, че става въпрос за \"въоръжена атака\", но не влиза в подробности. Инцидентът в предимно кюрдския район Шанлъурфа се случва десет дни преди  изборите за парламент и плезидент  в Турция идната неделя. По-рано тази седмица социалните медии в Турция споделяха изтекъл видеоклип, на който президентът Реджеп Тайип Ердоган инструктира местните организации да действат целенасочено срещу избиратеи на кюрдската Демократична партия на народите (ДПН), за да гарантират, че тя ще получи под 10% от гласовете (това е прагът за влизане в парламента) и така ПСР е в \"много по-добра\" позиция. Бившият съпредседател на партията, Селяхатин Демирташ, в момента е в затвора и  води кампанията си  за изборите оттам.", "date": "2018.06.14", "title": "Предизборно събитие на партията на Ердоган завърши със сблъсъци, 3-ма убити и 8 ранени"}
{"url": "https://www.dnevnik.bg/sport/2018/06/14/3200363_rusiia_otkri_svetovnoto_s_razgrom_nad_sauditska_arabiia/", "text": "Домакинът Русия откри двадесет и първото световно първенство по футбол с разгромна победа с 5:0 срещу Саудитска Арабия. \"Сборная\" сложи край на серията си от седем поредни мача без успех и записа първа победа на световни финали от 2002 г. Тимът, воден от Станислав Черчестов, постигна втората най-убедителна победа в откриващ мач в историята на мондиалите. Рекордът се държи от Италия, която разбива САЩ със 7:1 на 27 май 1934 г. Русия получи тежък удар в средата на първото полувреме, след като Алан Дзагоев получи контузия и беше заменен принудително. Появилият се на неговото място Денис Черишев обаче се превърна в героя на мач. Лявото крило на \"Виляреал\" отбеляза две фантастични попадения, Александър Головин беше движещата сила в руския състав и се отличи с две асистенции и последния гол в мача, а Юри Газинский и друга резерва - Артьом Дзюба, допълниха мечтания старт на домакините. Саудитска Арабия започна амбицирано, но рухна след първия гол. Азиатският тим разочарова с представянето си и не отправи нито един точен удар за целия мач, въпреки че владееше топката в 60% от времето. В същото време \"зелените соколи\" допуснаха груби грешки в защита, а Абдулах ал Муаюф допълни кошмарната вечер на своя отбор с изявите си на вратата. В другия мач от първия кръг в група А се срещат Египет и Уругвай. Мачът е в петък от 15.00 часа. Във втория кръг от групата Русия среща Египет на 19 юни, а Саудитска Арабия ще играе с Уругвай на 20 юни. Двата отбора опровергаха очакванията за предпазлива игра и започнаха в много високо темпо. В началните минути руските футболисти имаха трудности с разиграването на топката и често допускаха грешки. Саудитците комбинираха по-добре и няколко пъти организираха интересни атаки по фланга, но без да стигнат до удар. Първият точен удар в турнира се превърна и в първия гол. Александър Головин достави меко центриране от десния фланг, което прехвърли всички играчи в зелено. Тайсир ал Ясим се подхлъзна и позволи на Юри Газинский необезпокояван да прати топката в мрежата с глава. След гола играта на Саудитска Арабия се срина. Азиатският тим тръгна в атака в търсене на изравнително попадение, но оставяше огромни пространства в своята половина. Почти всяка контраатака на руснаците криеше голяма опасност. Домакините не се възползваха от няколко изгодни ситуации, но все пак стигнаха до втори гол в 43-ата минута. Негов автор стана лявото крило на \"Виляреал\" Денис Черишев, който влезе като резерва 19 минути по-рано, за да замени получилия контузия Дзагоев. Юношата на \"Реал\" (Мадрид) прати двама защитници на земята с чудесен финт, след което със силен удар с левия крак насочи топката неспасяемо покрай Ал Муаюф. Играчите на Саудитска Арабия излязоха обезверени през второто полувреме и темпото на мача значително спадна. В 71-ата минута появилият се няколко секунди по-рано Дзюба се възползва от още едно отлично центриране на Головин, надскочи прекия си пазач и отбеляза с глава. В 90-ата минута се стигна до най-красивия момент в мача. Дзюба свали топката към Черишев, който с изключително красив удар с десния крак с външен фалц не остави шансове на саудитския вратар. В четвъртата минута на добавеното време домакините стигнаха до пряк свободен удар на границата на наказателното поле. Головин се зае с изпълнението и прати топката в близкия ъгъл след поредната слаба намеса на Ал Муаюф.", "date": "2018.06.14", "title": "Русия откри световното с разгром над Саудитска Арабия"}
{"url": "https://www.dnevnik.bg/photos/2018/06/14/3199916_fotogaleriia_svetovnite_snimki_na_denia_-_14_juni_2018/", "text": "Сутрешният тоалет на двуседмичен див заек. Остров Скомер, Пембрукшър, Уелс, Великобритания.", "date": "2018.06.14", "title": "Фотогалерия: Световните снимки на деня - 14 юни 2018 г."}
{"url": "https://www.dnevnik.bg/sviat/2018/06/14/3200232_sasht_iran_da_izbere_mejdu_regionalnoto_si_vliianie_i/", "text": "Иран трябва да избере между регионалното си влияние и икономиката си – това е позицията на Държавния департамент на САЩ, изразена от зам. помощник секретаря за Иран и Ирак Андрю Пийк в телефонен брифинг с репортери. Искаме да ги изправим пред твърд избор – можете да действате в региона чрез пълномощници или да имате икономика, която задоволява народа ви, но не и двете, обясни той по повод оттеглянето на президента Доналд Тръмп от иранската ядрена сделка и налагането на санкции срещу Техеран. \"Според нас иранската икономика е приоритет за политиците им. Това е, разбира се, критично важен въпрос за лидерството на всяка държава, включително и нашата\", посочи Пийк. \"Вярваме, че Иран ще преговаря с нас, и президентът показа ясно, че е готов на преговори с тях\", заяви той и потвърди, че САЩ си сътрудничат на всички нива с Европейската служба за външна дейност. \"Целта ни е да има възможно най-малко икономическо включване, да има максимален икономически натиск\" в секторите, санкциите върху които САЩ върнаха, заяви Пийк, но посочи, че има други сфери, като например тази с лекарственото снабдяване, които не са засегнати. Тръмп се отказа от ядрената сделка на предшественика си Барак Обама в началото на май.", "date": "2018.06.14", "title": "САЩ: Иран да избере между регионалното си влияние и икономиката си"}
{"url": "https://www.dnevnik.bg/sport/2018/06/14/3200375_s_ubeditelna_pobeda_voleibolistkite_stignaha_finala_v/", "text": "Женският национален отбор по волейбол се класира за финала на Златната европейска лига в Будапеща. Българките спечелиха убедително с 3:0 (25:21, 25:13, 25:14) срещу Финландия. В спора за титлата в петък те ще се изправят срещу Чехия или Унгария. Най-резултатна стана Силвана Чаушева с 14 точки. По 13 добавиха Гергана Димитрова и Нася Димитрова. За Финландия Паулина Вилпонен завърши с десет точки. Воденият от Иван Петков състав имаше пълно превъзходство през целия мач и спечели след малко повече от час игра. Първият гейм започна с преднина от 8:2 за българките, след което съперникът изравни за 11:11. Състезателките на Петков съумяха да излязат напред отново и спечелиха с 25:21. След това те инадиграха уверено съперника и заслужено спечелиха.", "date": "2018.06.14", "title": "С убедителна победа волейболистките стигнаха финала в Златната европейска лига"}
{"url": "https://www.dnevnik.bg/sport/2018/06/14/3199991_alegri_e_otkazal_da_stane_trenyor_na_real_zaradi/", "text": "Треньорът на \"Ювентус\" Масимилиано Алегри заяви, че е отказал на \"Реал\" (Мадрид). Специалистът е бил потърсен от президента на белите Флорентино Перес след  изненадващото напускане на Зинедин Зидан . Алегри обясни, че е отдаден на \"бианконерите\". \"Казах \"Не\" на \"Реал\" (Мадрид). Отказах на Флорентино Перес по телефона, защото бях дал думата си на президента на \"Ювентус\" Андреа Анели\", заяви треньорът на италианския шампион пред \"Скай спорт Италия\". \"Благодарих на Флорентино Перес за предложението, но казах, че не мога да го приема заради уважението ми към \"Ювентус\", добави треньорът, който изведе бяло-черните до титлата във всеки от четирите сезона, в които води отбора. Наскоро медиите в Германия съобщиха, че  треньорът на  \"Хофенхайм\" Юлиан Нагелсман също е отказал на \"Реал\" . Мадридчани  привлякоха Хулен Лопетеги , заради което селекционерът на Испания  беше освободен от поста си ден преди откриването .", "date": "2018.06.14", "title": "Алегри е отказал да стане треньор на \"Реал\" заради дадената дума в \"Ювентус\""}
