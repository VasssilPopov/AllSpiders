{"url": "http://www.dnevnik.bg/sport/2017/08/28/3032330_finlandiia_shte_e_sledvashtiiat_supernik_na/", "text": "Българският национален отбор по волейбол ще играе с Финландия в осминафиналния плейоф от европейското първенство. Мачът ще е в сряда в Краков. Финландците загубиха с 0:3 (20:25, 18:25, 32:34) от Сърбия в среща от група А и останаха трети. Домакинът на турнира Полша очаквано спечели срещу Естония, като се наложи с 3:0 (25:21, 26:24, 25:22) . По-рано  българите стигнаха до 3:0 срещу Словения  в спора за второто място в група С. Начело в групата завърши Русия. Победителят от мача между България и Финландия ще играе със Сърбия в четвъртфинала. Дотук съставът на Никола Гърбич има три победи от трите си мача. Директно за четвъртфиналите се класираха още Русия, Германия и Белгия. \"Сборная\" стана единственият отбор, спечелил максимума от девет точки, както и единственият без загубен гейм. Тази вечер тимът победи с 3:0 Испания. Всичките осем срещи от последния кръг в груповата фаза завършиха при резултат 3:0.", "date": "2017.08.28", "title": "Финландия ще е следващият съперник на българските волейболисти"}
{"url": "http://www.dnevnik.bg/sviat/2017/08/28/3032219_ikonomist_rastiashti_zaplati_i_evtin_jivot_vrushtat/", "text": "Процъфтяваща икономика, растящи заплати и евтин живот – това привлича все повече емигрирали източноевропейци обратно в родните им страни, пише \"Икономист\". Липсата на визови изисквания в ЕС затруднява следенето на  вътрешната миграция , но от 2010 г. насам нетната емиграция е спаднала в 9 от 11-те посткомунистически държави, пише \"Икономист\", без да уточнява кои са те. Нетната миграция до Великобритания от държавите, присъединили се към ЕС през 2004 г., е паднала от над 30 000 души годишно между 2010 и 2015 г. до 5000 миналата година. Медията се позовава на доклад на компанията за недвижими имоти Colliers, който говори за \"бумеранг на трудовата сила\". \"Не става въпрос за стари хора, връщат се работниците\", коментира авторът на доклада Марк Робинсън. Работните места са значителен брой – безработицата е между 5.3% в Румъния и 2.9% в Чехия, а 73% от унгарските производители не могат да намерят необходимата им работна ръка. Това увеличава и заплатите – в Чехия те са се повишили с 5%, а в Унгария – с 15% в сравнение с миналата година. Данъците са много по-ниски от Западна Европа – най-високият  данък върху доходите  е 25% в Словакия и 10% в България, пише изданието. Евтините имоти  също са привлекателни.  Цената на квадратен метър  в Прага е наполовина от тази в Дъблин, и една седма от тази в Лондон. Разходите за живот са толкова ниски, че анализът на нетните приходи в Европа на консултантската компания  Deloitte , поставя Чехия, Словакия и Полша сред петте държави в Европа, където хората печелят най-много.", "date": "2017.08.28", "title": "\"Икономист\": Растящи заплати и евтин живот връщат емигрантите в Източна Европа"}
{"url": "http://www.dnevnik.bg/sviat/2017/08/28/3032194_za_pruv_put_isliamska_durjava_se_evakuira_prinuditelno/", "text": "Телевизията на ливанската групировка \"Хизбула\" съобщи, че бойците на \"Ислямска държава\" са започнали да напускат района на границата със Сирия по силата на споразумение за изтеглянето им оттам, предадоха \"Асошиейтед прес\" и \"Ройтерс\". Изпълнението на сделката ще означава, че няма да има никакви сунитски бунтовници по сирийско-ливанската граница. Това е и първият случай, при който \"Ислямска държава\" се съгласи на принудителна евакуация от територия, която контролира в Сирия.  Близо 25 автобуса и 11 линейки превозиха неизвестен брой бойци на \"Ислямска държава\" и техни роднини от планинските местности по границата между Сирия и Ливан към контролирания от групировката Букамал, град в Източна Сирия на границата с Ирак, казват източници от ливанските сили за сигурност.  Споразумението беше сключено в неделя, след като ливанската армия предприе офанзива за изтласкване на бойците на \"Ислямска държава\" от район от около 120 кв. км по границата със Сирия. Отделно от това сирийската армия и нейните съюзници от \"Хизбула\" започнаха едновременно офанзива срещу \"Ислямска държава\" от сирийската страна на границата. И \"Хизбула\" и официален Бейрут обявиха, че групировката на практика се е \"предала\" с действията си. По-рано този месец Ливан и Сирия отвоюваха два други участъка по общата граница от други групировки, с които сключиха сходни споразумения за евакуация.", "date": "2017.08.28", "title": "За пръв път \"Ислямска държава\" се евакуира принудително от \"своя\" територия в Сирия"}
{"url": "http://www.dnevnik.bg/bulgaria/2017/08/28/3032220_dvijenieto_po_chast_ot_podbalkanskiia_put_e_spriano/", "text": "Пожар гори близо до Сопот по Подбалканския път между селата Анево и Иганово, съобщиха читатели на \"Дневник\". От МВР потвърдиха за пожара, като уточниха, че той е възникнал в ранния следобед на полигон на ВМЗ \"Сопот\" по време на планирани изпитателни действия. Седем екипа от пожарникари се включиха в погасяването на пламъците. Те успяха да локализират пожара и да го потушат. \"Не съществува опасност за района около полигона и за хората от околните населени места\", пише в съобщението на МВР, като се уточнява, че извън територията на държавното дружество, също около Подбалканския път, е избухнал втори пожар. По първоначални данни в него горят сухи треви и също няма данни за пострадали и за застрашени къщи. От изпратените на редакционната поща снимки от читатели на \"Дневник\" се вижда, че димът достига до самия път. От МВР допълниха, че движението на автомобили в тази част на Подбалканския път е спряно. Към събраните до момента данни се смята, че пожарът е засегнал лозов масив, както и фургон, намиращ се в близост.", "date": "2017.08.28", "title": "Движението по част от Подбалканския път е спряно заради пожар (допълнена)"}
{"url": "http://www.dnevnik.bg/bulgaria/2017/08/28/3032140_za_evropredsedatelstvoto_sofiia_shte_ima_karta_i_sait/", "text": "Два месеца преди България да председателства Съвета на Европейския съюз (ЕС), на спирките на градския транспорт в София ще бъдат поставени карти с цялата транспортна мрежа на български и на английски език.  Прототипът , който събира в себе си линиите и спирките на автобусния, тролейбусния и трамвайния транспорт, както и на метрото, е  разработен от геодезиста Стоян Стоянов  и е закупен от Центъра за градска мобилност. Картата е направена на български език, а изработването й отнема около четири месеца. Ползвана е информация за линиите и спирките на градския транспорт от различни интернет източници. Според експерти от Центъра за градска мобилност картата е направена доста добре. Стоянов разказа пред \"Дневник\", че има опит с подобни карти за Пловдив и за един руски град. Идеята му хрумнала, когато пътувал в София и видял какви са картите по спирките. \"Закупихме прототипа на картата, тъй като наистина е хубав - включва и различни забележителности. Ще ползваме около 80% от нея; ще има информация и на английски език. Очаквам да успеем да подменим картите по спирките в столицата до края на октомври\", обясни пред \"Дневник\" директорът на Центъра за градска мобилност Христиан Петров. Той каза още, че ще бъдат отпечатани и карти джобен формат. В началото на септември Центърът за градска мобилност ще пусне и обновения си сайт, на който ще може да се проверява на български и на английски език как се стига от точка А до точка Б.", "date": "2017.08.28", "title": "За европредседателството София ще има карта и сайт на градския транспорт на английски език"}
{"url": "http://www.dnevnik.bg/bulgaria/2017/08/28/3032116_advokatskiiat_suvet_dava_npk_na_konstitucionniia_sud/", "text": "Експерти от адвокатурата подготвят искане до Конституционния съд за обявяване за противоконституционни текстове от новоприетия Наказателно-процесуален кодекс (НПК), потвърдиха за \"Дневник\" източници оттам, но не се ангажираха със срок за сезирането. Висшият адвокатски съвет (ВАдвС) почти сигурно ще атакува пред Конституционния съд част от последните промени в НПК, информира по-рано в. \"Сега\" и напомня, че това ще бъде първото възползване на адвокатурата от даденото й право с промените в Конституцията през 2015 г. да сезира КС. Това право обаче е ограничено и се отнася само за разпоредби в закони, които ограничават права и свободи на гражданите. А това означава, че КС ще подложи на преценка дали искането отговаря на условието, за да образува делото. Въпреки многобройните възражения, критични становища и призиви на граждански и съсловни организации до президента Радев да наложи вето, той обнародва закона, който влиза в сила три месеца след публикуването му в \"Държавен вестник\", тоест от 5 ноември. Промените бяха приети от всички парламентарни партии с изключение на БСП, които гласуваха въздържали се и против, но ръководството на ПГ на БСП впоследствие даде да се разбере, че няма да сезира КС. Освен адвокатурата никоя друга институция с правомощие да сезира КС не е изявила такова намерение досега, включително Върховният касационен съд (ВКС). Решение за сезиране на КС може да вземе само пленумът на ВКС, а съдиите ще бъдат в пълен състав в съда едва след 14 септември. Още при обсъждането на законопроекта в правната комисия представителят на Висшия адвокатски съвет Емилия Недева постави под въпрос качеството и ефекта на промените а по-късно  в своя статия коментира , че декларираните цели за ускоряване на наказателния процес няма да се реализират, а ще доведат до обвинения към съда. Основната промяна в НПК, освен прехвърлянето на делата за корупция срещу лица от високите нива на властта по смесени критерии, засяга допуснатите в досъдебното производство процесуални нарушения. Предвидено е те да бъдат посочвани единствено на т. нар. разпоредително заседание с присъствието на страните. След като веднъж се даде ход на делото, то не може да бъде връщано от съда на прокуратурата заради нарушения, дори ако бъдат междувременно открити в хода на процеса такива. Няма право дори ВКС да върне делото за съществени процесуални нарушения. Според магистрати от всички звена на съдебната власт - съдии, прокурори, следователи, тази промяна ще доведе до повече оправдателни присъди, което на свой ред ще настрои обществото срещу съда, каквато според мнозина е и скритата цел на новата мярка.", "date": "2017.08.28", "title": "Адвокатският съвет дава НПК на Конституционния съд"}
{"url": "http://www.dnevnik.bg/photos/2017/08/28/3032098_chetiri_skulpturi_zabiti_v_moreto_ot_pavel_koichev_na/", "text": "\"Четири скулптури, забити в морето\" показва Павел Койчев на 33-ото издание на празниците на изкуствата \"Аполония\", които започнаха в събота в Созопол. Именитият скулптор получи наградата \"Аполон Токсофорос\" на откриването на фестивала и има две изложби - водната инсталация на яхтеното пристанище и експозицията със скулптури \"Морски загар\" в Градската галерия в Созопол. Пред БНТ Койчев разказа, че пластичното вдъхновение за водните обекти са петролните сонди в Северно море и парадоксът на тяхната неподвижност върху менящата се повърхност. Скулптурата е нещо много центростремително, основният й контакт е със земята, но трябва като въздействие да те вдига\", каза още артистът в предаването \"Денят започва с култура\". \"Надявам се и моите скулптури малко да отлепват хората от земята.\" Произведения на Павел Койчев са притежание на Националната и Софийската градска галерия, на  големия колекционер на българско изкуство Юго Вутен  в Белгия, на Фондация \"Петер Лудвиг\" в Германия, в Австрия, Дания, Белгия и САЩ. Най-голямата сбирка на негови творби обаче може да се намери в  скулптурния парк в село Осиковица , на 70 км от столицата, където са осъществени и проектите му \"Градежът\" и \"Водна паша\". Водната инсталация в Созопол е подпомогната от екипа, осъществил \"Плаващите кейове\" на Кристо. \"Аполония\" продължава до 5 септември с над 70 събития и 15 премиери.", "date": "2017.08.28", "title": "\"Четири скулптури, забити в морето\" от Павел Койчев на \"Аполония\""}
{"url": "http://www.dnevnik.bg/sport/2017/08/28/3032252_futbolistite_ne_se_striaskat_ot_loshata_seriia_sreshtu/", "text": "Лошата серия на българския национален отбор срещу Швеция не притеснява футболистите, заяви селекционерът Петър Хубчев. Той и играчите му се подготвят за домакинството в четвъртък в мач от квалификациите за световното в Русия. \"Статистиката понякога е важна. Поне от моите наблюдения като футболист и треньор не смятам, че това играе голяма роля. Футболистите не се стряскат от такива неща. Това са много поколения. Не съм се замислял в детайли, но има други по-важни неща, за които трябва да мислим\", каза Хубчев. Последната победа за България срещу Швеция е от 1967 г. За последни националите вкарват срещу скандинавците при 1:1 на 8 септември 1993 г. в квалификация за световното в САЩ. След това идва ред на седем поредни загуби при голова разлика 0:20. Според Хубчев най-радващото е, че в състава няма здравословни проблеми. \"Постарали сме се да разузнаем подробно Швеция. Няма как да кажа, че сме готови за мача, при положение че ще имаме само три дни за тренировки. Вчера се подготвяхме само с половината отбор, но все пак съм доволен\", заяви селекционерът. \"За мен най-важното е с моите помощници да убедим момчетата, че това е нашият отбор и трябва да бъдем задружни. Защо не е повикан този или онзи може да ме питате до утре, но това е нашето решение. Бензема не е повикан за Франция, Наинголан - за Белгия, но трагедии не се правят. Ние взимаме най-добрите футболисти в момента. Когато решаваме това, ние се съобразяваме и с противника\", допълни той. На въпрос за очакваната посещаемост на \"Васил Левски\" Хубчев отговори: \"Убеден съм, че ако бяхме победили Беларус, стадионът в четвъртък щеше да бъде пълен. Сега нека хората да решат дали заслужаваме да ни подкрепят\".", "date": "2017.08.28", "title": "Футболистите не се стряскат от лошата серия срещу Швеция, каза Хубчев"}
{"url": "http://www.dnevnik.bg/sviat/2017/08/28/3032259_purvata_trigonometrichna_tablica_na_sveta_moje_da/", "text": "Глинена плочка на 3700 години доказа, че вавилонците са открили тригонометрията 1500 години преди гърците и са използвали сложен математически метод, който може да промени науката, каквато я познаваме днес, пише британският в. \"Телеграф\". Плочката, обозначена като Plimpton 332 (номер 332 в колекцията G.A. Plimpton на Колумбийския университет), е открита в началото на 20-ти век в Южен Ирак от американския археолог и дипломат Едгар Банкс, вдъхновил създаването на  Индиана Джоунс . Доскоро значението на текста върху нея убягваше на учените, но нов анализ от  Университета на Нов Южен Уелс  в Австралия показва, че на нея е изобразена най-старата тригонометрична таблица на света. За разлика от съвременните математици обаче, вавилонците са използвали шестдесетична бройна система. Тя прави изчисленията им далеч по-точни. \"Изследването ни показва, че Plimpton 322 описва формите на правоъгълните триъгълници, използвайки нов вид тригонометрия, основана върху отношения (на страните на триъгълника), а не върху ъгли и окръжности\", обяснява д-р Даниъл Мансфилд от Университета на Нов Южен Уелс. \"Това е възхитителна математическа работа, която показва несъмнен гений. Върху плочката не само е изобразена най-старата тригонометрична таблица, а е и единствената напълно точна тригонометрична таблица, заради различния подход на вавилонците към аритметиката и геометрията\". \"Това означава, че тя има голямо влияение върху съвременния свят. Вавилонските математици може да са били отживелица в продължение на над 3000 години, но това може да повлияе върху проучванията, компютърната графика и образованието. Рядък пример за това как древният свят може да ни научи на нещо ново\". За баща на тригонометрията досега се смяташе Хипарх от Никея, работил в средата на втори век, пр.н.е. Той е автор на най-старите известни досега тригонометрични таблици, описани в книгата \"Хорди в окръжност\". Вавилонската плочка обаче е с повече от хилядолетие по-стара.", "date": "2017.08.28", "title": "Първата тригонометрична таблица на света може да промени математиката, каквато я познаваме"}
{"url": "http://www.dnevnik.bg/sport/2017/08/28/3032030_us_open_2017_shte_spre_li_niakoi_federer_po_putia_kum/", "text": "Може ли някой да спре Роджър Федерер? Това е основният въпрос в започващия днес US Open. В началото на годината, след първата сериозна контузия в кариерата си, след шестмесечно отсъствие от кортовете и след четири години и половина без титла от Големия шлем, той тотално беше отписан от сметките. Швейцарецът обаче направи изумително завръщане, спечели два от трите турнира от Големия шлем и записа златен дубъл от мастърсите в Индиън Уелс и Маями. Той не просто изглежда прероден, той изглежда по-добър, отколкото някога е бил. Затова (въпреки че вече навърши 36 години) няма нищо изненадващо във факта, че всички специалисти и букмейкъри определят именно Маестрото като фаворит номер 1 за титлата в Ню Йорк. За историята и рекордите В Ню Йорк Федерер ще преследва няколко исторически постижения. Основната му цел е да стане първият играч в откритата ера на тениса с шест титли от US Open. В момента той споделя рекорда с американците Пийт Сампрас и Джими Конърс. Ако триумфира във \"Флашинг медоус\", 36-годишният швейцарец ще увеличи рекордния си брой трофеи в Големия шлем на 20. Освен това Маестрото би бил първият тенисист, спечелил повече от пет пъти два от турнирите в карето. Федерер може да запише още едно изключително постижение при триумф в Ню Йорк - да не допусна нито една загуба в Големия шлем през сезона. За последно подобно нещо сред тенисистите, участвали в повече от един турнир в Шлема за годината, е правил Род Лейвър през 1969 г. Тогава австралиeцът прави единствения Голям шлем в откритата ера на тениса. Федерер изуми всички (дори самия себе си) с впечатляващото си представяне през 2017 г. Със страхотен сервис и свръхагресивна игра от всяка точка на корта швейцарският ветеран спечели пет титли и 35 победи в 38 мача през годината. Първите му две загуби бяха по-скоро плод на случайността. Те дойдоха след дълга пауза без игра и след пропуснати мачболи срещу намиращите се далеч назад в световната ранглиста съперници - срещу Евгений Донской (№116) в първия му турнир след Australian Open (в Дубай) и срещу Томи Хаас (№302) в първия му мач на трева за 2017 г. (в Щутгарт). Третата загуба дойде във финала в Монреал срещу Александър Зверев. Това беше и единственият мач през 2017 г., в който Федерер беше категорично надигра. И единственото му поражение в големите турнири (Големия шлем и \"Мастърс\") през сезона. Федерер е блестящ на твърди кортове тази година, печелейки 23 от 25-те си мача на тази настилка. Той е загубил само 33 от 333-те сервис гейма (90%), които е изиграл на твърди кортове. С по-висок процент успеваемост са само Ник Кириос (92%), Иво Карлович (93%) и Джон Иснър (93%). Освен това швейцарецът разделя първото място по ефективност на втория сервис с Надал. Те са спечелили по 59% от точките при свой втори сервис на твърди кортове, като швейцарецът има по-голям брой изиграни - 788 срещу 657 за испанеца. \"Честно казано, изключително съм изненадан колко добре се развива всичко за мен тази година, колко добре се чувствам на корта, колко добре успявам да се справя с трудни ситуации\", коментира Федерер в навечерието на турнира. След като не игра седем месеца заради първата сериозна контузия в кариерата си, той стана още по-агресивен отпреди и това дава феноменални резултати. \"Знаех, че отново мога да играя страхотен тенис, но не съм си представял, че ще бъда на това ниво\", каза още Федерер. Историята също е на негова страна. За четвърти път в своята кариера след 2004, 2006 и 2007 г. Федерер пристига в Ню Йорк, след като е спечелил Australian Open и \"Уимбълдън\" в същия сезон. В трите досегашния случай той неизменно печели трофея от US Open. Ако отново го направи, швейцарецът ще стане най-възрастният шампион на US Open в откритата ера на тениса. Рекордът се държи от Розуел, който триумфира в Ню Йорк на 35 години. Освен това Федерер има шанс да стане най-възрастният номер 1 в историята. \"Ако Федерер спечели и тази титла, това ще бъде една от най-великите истории за последните 50 години, ако не и в историята на спорта изобщо\", заяви четирикратният шампион в Ню Йорк и носител на седем титли от Големия шлем Джон Макенроу. Достатъчно силен ли е Надал Надал също направи изумително завръщане през 2017 г. Той спечели 49 победи в 58 мача, които го изведоха до десета титла от \"Ролан Гарос\", десета в Монте Карло, десета в Барселона и четвърта в Мадрид. Наскоро испанецът оглави световната ранглиста за пръв път от три години насам. US Open обаче си остава най-трудният турнир от Големия шлем за Надал. Въпреки че го е печелил два пъти, а Australian Open - само веднъж, левичарят от Майорка винаги е имал най-големи проблеми на кортовете във \"Флашинг медоус\". В 12-те си досегашни участия световният номер 1 само три пъти е стигал до финала - през 2010, 2011 и 2013 г., а само още два пъти е бил полуфиналист - през 2008 и 2009 г. При последните си две участия той загуби от Фабио Фонини в третия кръг (2015 г.) и от Лука Пуи в четвъртия кръг (2016 г.). Освен това Надал не е печелил титла на твърди кортове от близо четири години. За последно това се случи в Доха в първите дни на 2014 г. Оттогава той изигра 34 турнира на тази настилка, в осем от които стигна до финала, но така и не успя да вдигне трофей. Другият фактор срещу Надал е, че той може би изгуби голямото предимство, което имаше в двубоите с Федерер. Дори да стигне до мач с швейцареца, което може да се случи на полуфинал, изглежда малко вероятно испанецът да триумфира при настоящата форма на големия му съперник. Надал има солидно предимство в директните им сблъсъци - 23 победи в 37 мача. Тази година обаче испанецът загуби и трите двубоя помежду им - на финалите в Австралия и Маями и на осминафиналите в Индиън Уелс. Последният успех на Надал срещу Федерер беше на полуфиналите в Мелбърн през 2014 г., а оттогава швейцарецът записа четири последователни победи. Въпреки това през цялата си кариера Надал не спира да доказва, че никога не трябва да бъде отписван. Особено когато става въпрос за турнирите от Големия шлем и формат три от пет сета, където изключителната му борбеност и воля за победа се проявява най-силно. Oще повече, че тази година той показа колосално подобрение в два елемента, които винаги са били проблемни за него - сервиса и бекхенда. Любопитното е, че въпреки огромни брой мачове помежду им, двамата с Федерер никога не са се срещали на US Open. \"Никога не сме играли в Ню Йорк, така че би било забавно за всички. Но има 60 играчи, които ще направят всичко възможно това да не се случи\", коментира Федерер. Надал обаче не е толкова въодушевен от нова среща помежду им при настоящата форма на Маестрото. \"Ако се срещнем на полуфиналите ще бъде нещо страхотно и невероятно. Звучи много добре, но истината е, че предпочитам да играе срещу друг, по-лесен съперник, ако е възможно\", заяви испанецът с усмивка. Останалите претенденти  След като Федерер и Надал се събраха в горната половина на схемата, Александър Зверев се очерта като главния претендент за трофея в долната част. 20-годишният германец прави страхотен сезон, спечели два турнира от сериите \"Мастърс\" - в Рим и Монреал, и показа, че е готов да атакува първата си титла от Големия шлем. Зверев притежава перфектна игра за бързите кортове на US Open, а жребият беше благосклонен към него. Не случайно букмейкърите и специалистите го поставят веднага след Федерер и Надал сред фаворитите за трофея в Ню Йорк. Шансовете му са оценени с коефициенти между 5.50 и 6.50. Федерер е големият фаворит с коефициенти между 2.60 и 2.80, а залози за триумф на Надал се приемат при коефициенти между 4.00 и 4.75. Големия въпрос при Зверев е дали липсата на опит няма да се окаже голямата пречка пред Зверев. Той е изиграл едва три мача в Ню Йорк и е спечелил само един от тях. А в досегашните си девет участия в Големия шлем само веднъж е стигал до втората седмица - в тазгодишния \"Уимбълдън\", където беше спрян в четвъртия кръг от Милош Раонич.  Григор Димитров е четвърти сред фаворитите на букмейкърите за титлата от US Open. Шансовете за триумф на българския тенисист са оценени между 15.00 и 19.00. Със същия коефициент е и шампионът от 2014 г. Марин Чилич. След тях се нарежда Ник Кириос, който беше съперник на българина във финала на мастърса в Синсинати. Залози за титла на австралиеца се приемат при коефициенти между 17.00 и 21.00 в различните букмейкърски къщи. Челната десетка на фаворитите се допълва от австриеца Доминик Тийм, аржентинеца Хуан Мартин дел Потро, французина Жо-Вилфред Цонга и американеца Джон Иснър. Има ли шансове Григор Димитров Димитров впечатли с представянето си в Синсинати и даде надежди, че се връща към страхотната форма от началото на сезона. Статистическите показатели нареждат българина на второ място след Федерер през този сезон, що се отнася до двубоите на твърди кортове. Шампионът при юношите от US Open 2008 обаче не е побеждавал тенисист от топ 10 от турнира в Бризбейн през януари. Освен това той никога не е преминавал четвъртия кръг в Ню Йорк.  \"Григор демонстрира чудесен тенис първо на Australian Open, а сега и в Синсинати. Предстоящият US Open е чудесна възможност за него. Очевидно е, че играта му се разви много през тази година и сега, в отсъствието на някои от най-големите, той има много добри шансове да стигне до финалната фаза на турнира\", коментира носителят на седем титли от Големия шлем Матс Виландер. Експертът на \"Евроспорт\" за турнирите от голямата четворка обаче не вярва в шансовете на българина да спечели титлата в Ню Йорк. Една от основните причина според него е, че Димитров попадна в далеч по-тежката горна половина. \"Не вярвам, че Григор може да победи последователно Надал, Федерер и Зверев\", каза още шведът.", "date": "2017.08.28", "title": "US Open 2017: Ще спре ли някой Федерер по пътя към поредните рекорди"}
{"url": "http://www.dnevnik.bg/sport/2017/08/28/3032309_slaviia_prizova_za_vedra_atmosfera_i_krai_na_rugatnite/", "text": "Ведра атмосфера вместо ругатни по стадионите - за това призова \"Славия\". Апелът на белите, в който се включи и президентът им Венцислав Стефанов, е отправен към останалите клубове и БФС. Според тях трябва да се вземат мерки за подобряване на обстановката по време на мачовете. От \"Славия\" се оплакаха от ругатни и обиди  по време на мача с \"Левски\" (0:4) в събота . \"Арогантното, доста често и брутално поведение на феновете от трибуните на почти всички стадиони у нас по време на срещите в първенствата и на двете лиги, изразяващо се във вулгарни изрази и обиди към официални и служебни лица и в лични нападки и гаври с тях и семействата им, отново взема застрашителни размери и превръща нашите стадиони в средища за изява на първични страсти, ниска култура и отмъщение\", започва изявлението на \"Славия\". Ръководството на белите апелира всеки клуб да осъди категорично подобни прояви и да предприеме конкретни мерки за предотвратяването на \"разрастващата се вражда и неприязън към противникови отбори, към отделни футболисти, треньори и ръководители\". \"Всички ние се нуждаем от ведра и приятна атмосфера по трибуните, не подлежи на коментар желанието ни футболните мачове да привличат все повече младите хора и да са място за общуване и приятни емоции.\" \"Нека кажем всички заедно: \"Не на обидите и ругатните от трибуните, не на омразата и ниските страсти!\" Да го кажем така, че да ни чуе цялата общественост, зад нашия апел да застанат официалните институции, органите на реда и медиите\", продължават от \"Славия\". Белите искат БФС да окаже категорична подкрепа. Желанието им е занапред \"скандираните обидни реплики, яростните нападки и вулгарните изрази да бъдат приемани за драстични дисциплинарни нарушения, които подлежат на санкции в ущърб на самите фенове и на клубовете, чиито привърженица са те\".", "date": "2017.08.28", "title": "\"Славия\" призова за \"ведра атмосфера\" и край на ругатните по стадионите"}
{"url": "http://www.dnevnik.bg/sport/2017/08/28/3032258_bivshiiat_sudiia_tasko_taskov_stana_konsultant_v_cska/", "text": "Бившият футболен съдия Таско Тасков започна работа в третодивизионния \"ЦСКА 1948\". Той ще отговаря за организацията на домакинските срещи. От клуба, представящ се като \"клуб на фенове на ЦСКА\", заявиха за \"Дневник\", че Тасков ще бъде консултант и ще е на граждански договор. \"Идеята е да има човек, който да помогне за организацията по провеждането на домакинските мачове. В момента се опитваме да подобрим навсякъде каквото можем. Една от насоките е свързана с изживяването през 90-те минути\", обявиха от \"ЦСКА 1948\". Работата на Тасков ще е свързана с организирането на паркинга и настаняването на зрителите, тъй като за домакинствата се предлагат билети с различни цени и всичко останало около срещите. От клуба са търсили човек с опит и според тях Тасков е подходящият човек. Той беше футболен съдия до началото на юни, когато  обяви оттеглянето си \"заради контузия и интриги\" . Червените се състезават в Югозападната Трета лига, като след първите три кръга са втори със седем точки. Начело с пълен актив от девет е \"Хебър\".", "date": "2017.08.28", "title": "Бившият съдия Таско Тасков стана консултант в \"ЦСКА 1948\""}
{"url": "http://www.dnevnik.bg/sviat/2017/08/28/3032232_indiia_osudi_guru_obiavil_se_za_bogochovek_na_20/", "text": "Индийските власти затегнаха мерките за сигурност заради лидера на популярна секта, който получи 20 години затвор по обвинение в изнасилването на две последователки, предадоха \"Ройтерс\" и \"Асошиейтед прес\". Той ще излежи общо две присъди от по 10 години - по една за всяко обвинение. Гурмит Рам Рахим Сингх, който оглавява многомилионна секта и се смята за близък до управляващите, беше признат за виновен в петък и оттогава е в затвора в северния град Ротхак. Присъдата, прочетена в затвора от съображения за сигурност, предизвика протести от негови последователи, прераснали в насилие, при което загинаха най-малко 38 души в град Панчкула, стотици бяха ранени, а десетки - арестувани. Тогава привържениците му нападнаха железопътни гари, автобуси и микробуси на местни и национални телевизии. \"Ройтерс\" разказва, че за целите на присъдата затворът в Рохтак, разположен на 66 км от Ню Делхи, за часове зе превърна в крепост - всички бяха претърсвани на влизане в града, на журналистите не беше разрешено да се приближават на повече от километър и половина до мястото, където се намира Сингх, а пътищата към него бяха преградени от барикади с телена ограда. Според телевизия \"Ал Джазира\" са били отменени превози до града и са били затворени някои училища. Полицията предупреди, че има разрешение да стреля срещу протестиращите, ако напрежението ескалира. Полицейски час е наложен в градовете Рохтак и Сирса, където действа култът \"Дера сача сауда\". И двата града в щата Хариана са разположени хиляди военни, полицаи и военизирани групи, чиято задача е да предотвратят повторение на насилието от петък. Засилени са мерките за сигурност и десетки хиляди полицаи са разположени столичния окръг Делхи, както и в щатите Пенджаб и Хариана, където той има най-много последователи отбелязаха \"Ройтерс\" и ТАСС, цитирана от БТА. Властите предупредиха, че още не са готови да отменят мерките за сигурност. \"Няма да се изтеглим днес... Дори сега ситуацията може лесно да излезе извън контрол,\" каза Нирмалджит Сингх Калси, представител на Пенджаб, цитиран от \"Ройтерс\". Миналата седмица хиляди привърженици на Рам Рахим, както той е известен, се бяха събрали пред дома му в Северна Индия. През уикенда обаче те откликнаха на призива на властите да се приберат у дома, след като полицията изрази притеснение от присъствието на близо 10 хиляди души на мястото, където той живее. Духовен лидер, спортист, музикант, режисьор Сектата му твърди, че има между 50 и 60 милиона последователи и се обявява за вегетарианство и срещу употребата на наркотици и алкохол. Зависимостите в Хариана и Пенджаб се смятат за особено сериозен проблем и \"Дера сача сауда\" от години се бори с тях. Има и някои социални каузи като организиране на сватби за бедните. Подобни секти в Индия се ползват с голяма популярност и техните лидери често поддържат дори частни милиции. Конкретният култ се ползва със симпатиите на много от  далитите  - кастата с най-неравностойно положение, - които живеят в двата щата.  Сингх е женен със син и две дъщери, но от известно време твърди, че се въздържа от полови отношения. Води луксозен начин на живот, облича се в ярки дрехи, снима се във филми по свой сценарий и издава своя музика. В  \"Туитър\" , където има 3.74 милиона последователи, се представя като \"духовен светец, филантроп, певец, спортист, режисьор, актьор, музикален директор, писател, тектописец\" и други. На  страницата си  се определя като \"Свети доктор МСГ (вестител на Бога) Инсан - истински светец и социален реформатор\". Там срещу лика му стоят и определенията \"учен\", \"феминист\" и \"икона за младите\". През 1990 г., едва на 23-годишна възраст оглавява \"Дера сача сауда\", основана през 1948 г. Смята се, че сектата се е разраснала значително под негово ръководство, а в централата ѝ има киносалон, хотел, стадион и училища. През 2015 г. той започна филмов франчайз, който го представя като \"вестител на Бога\", извършващ чудеса и справящ се с престъпници, докато пее и танцува. Тогава си навлече критики от индуската организация, тъй като в един от клиповете си позираше като бог Вишну. Година по-рано на парламентарните избори Сингх направи публично изявление, в което призовава последователите си да гласуват за партията на Нарендра Моди, който спечели изборите и стана премиер. Той не се признава за виновен. Адвокатите му обявиха, че ще обжалва, а един от защитниците на ищците - че ще се търси по-дълга присъда. Говорител на сектата същевременно призова последователите да уважат решението на съда и да запазят спокойствие.", "date": "2017.08.28", "title": "Индия осъди гуру, обявил се за богочовек, на 20 години затвор за изнасилвания"}
{"url": "http://www.dnevnik.bg/sviat/2017/08/28/3032316_polsha_otgovori_na_brjuksel_sudebnata_ni_reforma_e_po/", "text": "Полша заяви, че реформата на съдебната й система отговаря на европейските стандарти и определи като безпочвени притесненията на Европейската комисия за върховенството на закона в страната. В края на миналия месец  Брюксел обяви, че ще започне процедура срещу Полша  и даде на Варшава един месец да отговори на опасенията, че предвидените реформи подкопават независимостта на съдебната система и нарушават правилата на ЕС, съобщава БТА. \"Законодателният процес, който цели да реформира съдебната система, е в съответствие с европейските стандарти и със социалните очаквания, които се засилваха от години. Опасенията на Европейската комисия без съмнение са безпочвени\", се казва в отговора на полското външно министерство. Миналият месец полският президент Анджей Дуда подписа закон, даващ на министъра на правосъдието правото  да заменя председателите на обикновени съдилища , но след масови улични протести наложи вето на два други закона. Те щяха да позволят на правителството и парламента да заменят съдиите от Върховния съд и повечето членове на Националния съвет на магистратите,", "date": "2017.08.28", "title": "Полша отговори на Брюксел: Съдебната ни реформа е по европейските стандарти"}
{"url": "http://www.dnevnik.bg/sviat/2017/08/28/3032296_barselona_obiavi_zakonoproekt_za_katalunska_durjava_i/", "text": "Коалицията на сепаратистките партии \"Заедно за ДА\" и \"Кандидати за народно единство\", които управляват в испанската провинция Каталуня, внесе в регионалния парламент закон, който трябва да послужи като преходна конституция, ако на предстоящ референдум бъде взето решение за отделяне от Испания, предадоха БТА и испанските медии. Според депутати от управляващите региона партии законът  ще влезе в сила  в случай на победа на привържениците на независимостта. Целта му е да осигури правна рамка за създаване на учредително събрание, което ще бъде натоварено с основаването на новата Каталунска република, докато бъдат проведени избори. Властите в Испания обвиниха премиера Карлес Пудждемон и неговия заместник Ориол Джункерас, които ръководят партиите в управляващата коалиция, че нямат никакъв \"здрав разум, увереност и отговорност\", предаде вестник А Бе Се, цитирайки събеседници в правителството. Източници, близки до премиера Мариано Рахой, казват за изданието, че политиците в Барселона \"могат да обявяват тази норма колкото си искат, но тя никога няма да влезе в сила.\" Според каталунското издание \"Вангуардия\" най-важните моменти в текста са три - въвеждането на понятието \"каталунска националност\", разрешаваща двойно гражданство, възможност властите в Барселона и създаване на нова конституция. Управляващите в Каталуня настояват, че при победа на лагера за \"да\" проектът ще се превърне във върховна законова норма. В преамбюла на \"Закона за юридическия преход\" се казва, че текстът   и че 89-те члена, които следват, ще служат за конституция, докато такава не бъде изработена - в срок, който условно се смята, че ще е не повече от година - и приета на референдум. Ще се \"уважава правото на Европейския съюз\", както и международното право. Ще се уточнят \"изискванията за националност\", като се гарантира избягването на ситуация, в която дадено лице ще се превърне в човек без гражданство и ще се дадат много възможности за двойно гражданство. Каталунската държава също така ще търси  институции.  В закона се предвижда, че  , а получаването на каталунско гражданство няма да налага отказ от испанското гражданство. Първото ще може да се дава на всеки испански гражданин, регистриран в Каталуня от декември 2016 г., както и други лица според отделно описани случаи (идеята чужденците  автоматично да го получат  обаче не се споменава). Гражданство ще може да получи и всеки с поне един родител каталунец. Ако той влезе в сила,   от испанските съдилища. Официални езици на бъдеща независима република ще станат испански, каталунски и арански (местен диалект в Южна Франция и Каталуня). Испанското правителство смята референдума, планиран за 1 октомври, за противоконституционен и  заплашва да съди служителите , които предприемат официални стъпки за произвеждането му. Внасянето на текста се отлагаше до последния възможен момент в опит да се избегне законовото блокиране от властите в Мадрид. Предстоящият ход на Женералитат (регионалното правителство) беше разглеждан  със смесени чувства  от кабинета на Мариано Рахой на фона на случилото се в най-големия каталунски град Барселона и курорта Камбрилс, след две нападения загинаха 16 (последният починал бе потвърден в неделя) души и бяха ранени над 130. Предстои текстът да бъде гласуван от регионалния парламент. ", "date": "2017.08.28", "title": "Барселона обяви законопроект за \"каталунска държава\" и отделяне от Испания след референдума"}
{"url": "http://www.dnevnik.bg/sport/2017/08/28/3031737_valensiia_iznenada_real_madrid_na_bernabeu/", "text": "\"Реал\" (Мадрид) и \"Валенсия\" завършиха 2:2 в най-интересния мач от втория кръг на  Примера дивисион . \"Прилепите\" поднесоха голяма изненада като бяха на няколко минути от това да вземат шокираща победа на \"Сантяго Бернабеу\". Марко Асенсио отбеляза двата гола за \"Реал\" (10 и 83), докато за \"Валенсия\" точни бяха Карлос Солер и Кондогбия (77). Кралския клуб влезе в историята, като стана първия отбор в Европа, който бележи гол в 70 поредни мача от всички турнири. Тимът на Зинедин Зидан е само на четири от рекорда на \"Сантош\" от 1951-52 г. Зинедин Зидан излезе с доста променен състав, в който Каземиро започна като като централен защитник. Бразилецът трябваше да запълни дупката в отбрана заради наказанието на капитана  Серхио Рамос . Двата отбора се хвърлиха в атаки от първия съдийски сигнал без да се разузнават или да чакат. Това доведе и до ранен гол, който беше дело на Асенсио. Новата звезда на \"Реал\" се възползва от грешка при изнасяването на топката от страна на гостите в 10-ата минута и с неспасяем удар в долния десен ъгъл откри реултата. \"Валенсия\" не се стъписа от полученото попадение и се върна в мача много бързо. Само седем минути по-късно Лато пусна хитър пас в наказателното поле, а Карлос Солер изскочи непокрит и с удар по диагонала изравни. До края на първото полувреме се игра изцяло пред вратата на \"Валенсия\", като \"Реал\" диктуваше случващото се на терена. Със сериозни пропуски обаче се отчетоха Карим Бензема и Иско, чиято игра не вървеше. На почивката испанският плеймейкър беше изваден, а в игра се появи Матео Ковачич. \"Реал\" започна да действа по-солидно в центъра на терена и усили натиска си. Много добри възможности се откриха пред Гарет Бейл и Бензема, но и двамата нападатели не можаха да се разпишат от отлични позиции. Вместо \"Реал\" да поведе отново стана така, че домакините изостанаха. В 77-ата минута Родриго Морено съхрани много добре топката в наказателното поле, върна я към Кондогбия, а той с плътен удар в долния десен ъгъл изведе \"Валенсия\" напред. Радостта на \"прилепите\" обаче не продължи дълго и в 83-ата минута Марко Асенсио се разписа още веднъж. Младокът изпълни прекрасно пряк свободен удар и не остави никакви шансове на вратаря Нето – 2:2. До края \"Реал\" можеше да спечели трите точки, но Бензема се отчете с още два пропуска.", "date": "2017.08.28", "title": "\"Валенсия\" изненада \"Реал\" (Мадрид) на \"Бернабеу\""}
{"url": "http://www.dnevnik.bg/bulgaria/2017/08/28/3031615_zashto_centrovete_za_nastaniavane_na_bejanci_sa_vse/", "text": "Центровете за настаняване на чужденци, търсещи закрила, все така са с незапълнен капацитет. От една страна причината за това е като цяло намалелият миграционен поток през страната и спада на влизащите у нас. От друга - през последния месец и половина данните показват, че повече хора напускат самоволно тези места, отколкото са задържаните при опит да влязат. По-малко са и хората спрени при опит да излязат. През миналата седмица статистиката на МВР показва, че 60 души са напуснали домовете на МВР или на Държавната агенция за бежанците, докато 40 са били задържани. При опит да излязат са спрени едва 7 души. Те са били без регистрация в полицията, т.е. не са засечени при влизане. От миналата година до скоро стана трайна тенденцията задържаните на българо-сръбската граница да са повече от тези хванати при опит да влязат. От януари до петък 24 август на изход са спрени 2009 души, близо 500 при опит да влязат в страната. България е по-скоро транзитна държава и малко от влизащите у нас мигранти искат да останат тук. Все пак през изминалата седмица статут - хуманитарен или бежански е бил даден на едва четири души. От началото на 2017 година до края на юли статут са получили над 1200 души от близо 2300 души, които са поискали закрила. През юли напусналите центрове са 317 души, при 360 задържани. Центровете към МВР са запълнени на 50 % - от капацитет за над 900 души, там са настанени малко над 400. Предимно там живеят афганистанци и пакистанци. В лагерите, които са под шапката на Държавната агенция за бежанците (ДАБ), настанените са 1358 души при общ капацитет от над 5 хиляди. От тях с предоставена закрила са над 300. В тези места хората са предимно от Сирия, а на второ място са тези от Афганистан.", "date": "2017.08.28", "title": "Защо центровете за настаняване на бежанци са все повече празни"}
{"url": "http://www.dnevnik.bg/sviat/2017/08/28/3030978_putin_otiva_v_ungariia_za_vtori_put_tazi_godina_za_da/", "text": "Руският президент Владимир Путин отива в Будапеща днес, за да открие световното първенство по джудо. Поканата е дошла от премиера Виктор Орбан, двамата лидери ще имат и работна среща, съобщи Кремъл, цитиран от ТАСС. Путин е почетен председател на Международната федерация по джудо, която организира състезанието. То ще се проведе между 28 август и 3 септември. Университетът в Дебрецен ще награди руския президент с титла \"Почетен гражданин\" заради важната роля, която двете държави са се съгласили университетът да изиграе в модернизацията на ядрената централа \"Пакш\". Институцията ще обучава специалисти за работа в ядрената електроцентрала. Путин посети Будапеща през януари тази година, като това бе втората му визита в последните две години. Унгарският премиер три пъти е идвал в Русия от 2013 г. насам. Двамата ще се срещнат за осми път.", "date": "2017.08.28", "title": "Путин отива в Унгария за втори път тази година, за да открие световното по джудо"}
{"url": "http://www.dnevnik.bg/sport/2017/08/28/3031740_voleibolistite_izlizat_sreshtu_sloveniia_v_reshitelen/", "text": "Мъжкият национален отбор по волейбол ще изиграе третия си мач от груповата фаза на  Евроволей 2017  срещу Словения. След загуба с 0:3 от Русия и успях над Испания с 3:0 в първите си две срещи момчетата на Пламен Константинов илизат, за да си гарантират класирането към плейофите на турнира. Преди двубоя  Пламен Константинов  изрази увереност, но посочи и някои от грешките на тима си при победата с Испания. Селекционерът поиска повече концентрация от волейболистите по време на двубоите. \"Формата ни е добра и аз съм доволен. Срещу Испания обаче играчите показаха две лица. Всичко вървеше добре до средата на втория гейм, после, както обикновено се случва, дойде миг, в който момчетата помислиха, че всичко е приключило. Трябваше да натиснем до края, за да спечелим тази част, но съм щастлив, че не оставихме испанците да се върнат\", каза Константинов. Само голяма изненада в групата може да изхвърли един от двата тима от участие във фазата на директните елиминации. Това е възможно само ако Испания Испания победи с 3:0 Русия, а в ранния мач има резултат 3:0. България и Словения ще определят кой ще излезе като втори и кой като трети, което има значение за следващия съперник. Към момента двата отбора са с абсолютно равни показатели – по една победа и една загуба, три спечелени срещу три загубени гейма и по три точки. Съставът, който се класира на второ място в плейофите ще спори с третия от предварителна група А, което за момента се заема от Финландия. Скандинавците са с две точки и играят срещу фаворита в този поток Сърбия. Загубилият от България и Словения ще се изправи срещу тима на второ място в Група А, който засега е Полша. Домакините, които са с победа и загуба, и имат три точки, излизат срещу Естония, който е с две точки. Съществува възможност естонците също да излязат като трети към плейофите. Тимът загуби първите си два мача с 2:3 и при нов подобен резултат може да прескочи Финландия. Сблъсъкът със словенците, които са втори от последното европейско първенство през 2015 г. е от 18.30 ч. българско време в \"Таурон арена\" в Краков. Срещата ще се излъчва по БНТ.", "date": "2017.08.28", "title": "Волейболистите излизат срещу Словения в решителен мач за класирането в групата"}
{"url": "http://www.dnevnik.bg/zelen/2017/08/28/3030943_ekoagenciiata_prehvurli_na_obshtinite_otgovornostta_za/", "text": "Изпълнителната агенция по околна среда (ИАОС) прехвърли към общините отговорността за публичния достъп до часовите стойности за замърсяване на въздуха, които  самата агенция отказа да даде на неправителствена организация  през февруари тази година. Това става ясно в отговор на агенцията на запитване на \"Дневник\" с какъв мотив агенцията отказва почасовите данни за качество на въздуха в столицата за последните четири години, поискани от сдружение \"За Земята\". Поводът е  решението на административен съд в София  от началото на август, който постанови че отказът на агенцията да предостави тази информация няма никакво основание, защото става дума за информация с голямо обществено значение. Неправителствената организация \"За Земята\" поиска подробните данните от агенцията с обяснението, че те ще помогнат за анализа на проблема и за ефективно справяне с тежкия смог в столицата. Агенцията обяснява, че чрез Националната система за контрол качеството на въздуха тя предоставя в реално време на съответните общини часови стойности от автоматичните измервателни станции, разположени на тяхна територия. Става дума а данни за всички замърсители, в това число и за фините прахови частици. Общините от своя страна са задължени да предоставят тази информация на обществеността също в реално време чрез информационни табла или на интернет страниците си, пише в писмото на ИАОС до \"Дневник\". В същото време от Изпълнителната агенция за околна среда не отговарят на запитването на редакцията с какъв мотив отказват публичност на тези данни, както и защо обжалват решението на съда. От ИАОС обясняват, че се възползват от законното си право да обжалват решението на съда, когато \"то е неблагоприятно за нея като страна по делото\". Макар че делата са публични и всеки може да ги проследи, от ИАОС отказват да коментират \"въпроси, които са по съществото на спора\", заради \"висящия съдебен процес\". Делото е по жалба на сдружение \"За Земята – достъп до правосъдие\" от март тази година. Организацията е представлявана от адвокат Александър Кашъмов от програма \"Достъп до информация\". От ИАОС са обжалвали решението въпреки категоричния мотив на съда, че отказът им няма основание. В София е системно замърсяван въздухът, проблемът с фините прахови частици е сериозен и често се надхвърлят допустимите европейски норми. Начинът, по който се публикуват данните, е важен анализ на проблема и установяване на източника на замърсяване. \"С наблюдаване на почасовите данни може да се прецени степента на замърсяване. Среднодневните стойности не са достатъчни, защото високите стойности от деня се балансират с тези от нощта. Така резултатът за денонощието е в норма, което не предоставя пълната информация на гражданите,\" обясняват от \"За Земята\". Те напомнят, че архивните данни от своя страна могат да послужат на организации, изследователи, здравни експерти за различни изследвания и изготвяне на препоръки за подобряване на въздуха и опазване здравето на хората.", "date": "2017.08.28", "title": "Екоагенцията прехвърли на общините отговорността за достъпа до данните за смога"}
{"url": "http://www.dnevnik.bg/bulgaria/2017/08/28/3031753_ima_gotovnost_za_evakuaciia_na_selo_vlahi_dopulnena/", "text": "Няма пряка опасност за населените места в района на Кресненското дефиле, където пети ден бушува пожар, но има готовност за евакуация на населението при необходимост. Това съобщи пред Би Ти Ви шефът на пожарната Николай Николов. В момента в района има две огнища - в района на Скалата и при село Влахи. Пожарникарите са направили просеки с обща дължина 21 км, за да пресекат разпространението на пожара в гората. В дейността в района на селото днес ще бъдат включени булдозери. Шестстотин души участват в гасенето. Сред тях са 51 военнослужещи и военна техника, информира Министерството на отбраната. Полагат се усилия край село Мечкул огънят да не премине през билото, за да бъдат спасени местообитанията на лешоядите. Теренът е труден, недостъпен, в огледа му са участвали и алпинисти, съобщи на брифинг по-късно директорът на Югозападното предприятие Дамян Дамянов. Няма задимяване по главния път Е 79, трафикът е нормален. Продължават усилията на прокуратурата и на полицията за установяване на причините за възникване на огъня, увери областният управител Бисер Михайлов . \"Днес е изключително опасен ден, възможно е възникване на неконтролируеми пожари, с пряка опасност за живота. Не палете огън на открито по никакъв повод\" призова главен комисар Николов.", "date": "2017.08.28", "title": "Има готовност за евакуация на село Влахи (допълнена)"}
{"url": "http://www.dnevnik.bg/bulgaria/2017/08/28/3031760_bankomat_e_vzriven_v_blok_v_sofiiskiia_kv_mladost/", "text": "Тази нощ в жилищен блок на софийския кв. \"Младост\" е бил взривен банкомат, съобщи БНР. Няма данни за пострадали. Банкоматът се е намирал в блок 25 в квартала и е взривен с бутилки със сгъстен въздух, информира националното радио По първоначална информация липсват над 80 хиляди лева. Извършителите се издирват.", "date": "2017.08.28", "title": "Банкомат е взривен в блок в софийския кв. \"Младост\""}
{"url": "http://www.dnevnik.bg/na_put/2017/08/28/3023969_ot_piknicite_do_pishkaneto_nai-shantavite_zabrani_za/", "text": "Пикът на туристическия бизнес в последните години доведе до безпрецедентни конфликти между местните жители и техните \"гости\", а местните власти се надпреварват в опита да регулират двустранните отношения като въвеждат различни по характер забрани за туристите - някои разбираеми, други - не до там. Най-изобретателни са кметовете на средиземноморските градове и курорти, чието население нараства десетки пъти по време на активния сезон, а туристите лесно могат да нарушат закона просто поради неосведоменост. Дубровник забрани влизането в Стария град само по бански костюм, а Венеция - влаченето на куфари на колелца по паважа, но списъкът е много по-широк. ДПА подбра най-абсурдните разпоредби. Уриниране в морето е начин на облекчаване, предпочитан от плажуващите, особено ако наблизо няма тоалетна. Властите на испанското градче Лепе обаче са обявили, че ще глобяват със 750 евро всеки, който го практикува. Не е известно как властите планират да установяват нарушението на разпоредбите, коментира авторът на публикацията.", "date": "2017.08.28", "title": "От пикниците до пишкането: Най-шантавите забрани за туристите"}
{"url": "http://www.dnevnik.bg/sviat/2017/08/28/3031762_stotici_postradaha_ot_himicheska_mugla_na_plaj_vuv/", "text": "Стотици туристи получиха медицинска помощ в болница вчера, след като плажът на курорта Бърлинг Гап на южното британско крайбрежие беше евакуиран заради \"химическа мъгла\", предаде \"Ройтерс\", цитирана от БТА. Болницата в Ийстборн е лекувала 233-ма души със затруднено дишане, сълзене на очите и повръщане, съобщи Би Би Си. Първият сигнал в полицията на Съсекс бил получен малко преди 17.00 ч. местно време в неделя, когато близо 50 души се оплакали от дразнене в очите и гърлото. Първоначално шестима постъпили в болница с по-леки симптоми, но до вечерта пациентите вече били 223-ма. Бреговата охрана, полицията, службите за спешна помощ и пожарникари от Бърлинг Гап, Ийсборн, Бексхил и Нюхейвън се включили в евакуацията. Туристите подозирали, че са пострадали от изтичане на газ хлор. Очевидец, който бил на плажа със семейството си, разказва пред Би Би Си, че той опустял 10 минути след като хората започнали да се чувстват зле. По думите му изневиделица в ясния слънчев горещ ден се появила мъгла и се усетил силен мирис на хлор. Мъглата изглежда е дошла откъм морето, но източникът й не е установен, заяви полицията и отправи предупреждение към жителите на околността да държат прозорците затворени.", "date": "2017.08.28", "title": "Стотици пострадаха от \"химическа мъгла\" на плаж във Великобритания"}
{"url": "http://www.dnevnik.bg/sviat/2017/08/28/3031801_merkel_ne_sujaliava_za_reshenieto_si_da_otvori/", "text": "Канцлерът на Германия Ангела Меркел не съжалява за решението си от 2015 г. да приюти стотици хиляди бежанци. Това каза тя в интервю за в. \"Велт ам Зонтаг\" месец преди парламентарни избори, за които нейната партия има двуцифрена преднина. \"Бих взела всички важни от решения от 2015 г. отново\", каза Меркел. \"Ситуацията беше извънредна и взех решение въз основа на това, което смятам за правилно от политическа и хуманитарна гледна точка.\" \"Такива ситуации се случват понякога в историята на една държава. Тогава ръководителят на правителството трябва да действа. Това и направих.\" Решението на Меркел да  отвори вратите на Германия  за стотици хиляди търсещи убежище, блокирани в Будапеща, предизвика остри критики, смъкна временно подкрепата за нея и тласна напред крайнодясната партия \"Алтернатива за Германия\". Миналата година канцлерът призна вината си за поражението на местните избори в Берлин, но в последните месеци рейтингът ѝ отново се покачи и сега нейният Християндемократически съюз отбелязва подкрепа от 38% в сравнение със социалдемократите, които имат 23%. По време на предизборната си обиколка  Меркел  на няколко пъти бе посрещана с протести, особено в Източна Германия, където е израснала. \"Живеем в демокрация и всеки има право да изрази мнението си публично. Важно е да не избягваме определени места само защото някакви хора крещят там.\" Според нея не е справедливо Гърция и Италия да понасят основната тежест на мигрантската криза \"само заради географията си\" и тя няма да спре да настоява за справедливо разпределение на мигрантите в целия Европейски съюз. В интервю за обществената телевизия ZDF вчера тя заяви, че също така иска да работи за подобряване на училищата и образованието и за популяризирането на електрическите автомобили. Главният  съперник на Меркел , лидерът на социалдемократите Мартин Шулц, в интервю за телевизия ARD обвини Меркел, че се е откъснала от германското общество, предаде агенция \"Ройтерс\". Той заяви, че поведението ѝ в края на третия ѝ мандат му напомня за начина, по който бившият канцлер Хелмут Кол е загубил контакт с избирателите по време на четвъртия си мандат в края на 90-те. \"Последните четири години от ерата Кол бяха период на застой и политическа агония. Искам да спестя на Германия това да се повтори отново\", добави той. \"Все повече и повече хора забелязват колко се е отдалечила тя от тях\", каза Шулц. Според него тази дистанцираност на Меркел ще мобилизира неговите избиратели. По думите му стратегията на кампанията на консерваторите е проста: \"Ние имаме  Ангела Меркел  и това е достатъчно за нашето бъдеще.\" Според него тя, изглежда, изобщо няма план за справяне с проблема със замърсяващите дизелови емисии, които превишават нормите в няколко града. Меркел избегна всякакъв коментар за нападките на Шулц в своето интервю час по-късно и когато беше запитана за думите му, че е положила клетва да служи на всички граждани на Германия. \"Наистина правя всичко, което мога, за да изпълня тази клетва. С нетърпение очаквам телевизионния дебат с Мартин Шулц.\" Двамата ще се изправят един срещу друг в телевизионен диспут на 3 септември - единственият за предизборната кампания. Стратегията на кампанията на Меркел е, общо взето, да пренебрегва Шулц, отбелязва агенция \"Асошиейтед прес\". Платформата на нейния Християндемократически съюз е фокусирана главно върху Меркел като личност. Големи предизборни плакати я показват усмихната на фона на националното знаме и с лозунга \"За Германия, в която ни харесва да живеем и живеем добре\".", "date": "2017.08.28", "title": "Меркел не съжалява за решението си да отвори границите на Германия за бежанци"}
{"url": "http://www.dnevnik.bg/biznes/2017/08/28/3031827_hotelieri_ot_slunchev_briag_iskat_ot_premiera_traino/", "text": "От Съюза на собствениците в Слънчев бряг настояват за решаване проблемите на курорта в отворено писмо до премиера Бойко Борисов. Въпреки  протестите наскоро срещу действията на вицепремиера Валери Симеонов  за ограничаване на шума в писмото си хотелиерите настояват да се намери решение на този въпрос. В текста се посочва, че организацията в годините много пъти е искала обсъждане на тези проблеми и е участвала в дискусии със свои предложения по темата. Сред исканията е да се уреди статутът на националните курорти, да се реши трайно въпросът с временните търговски обекти и да се премахнат незаконните. Те също искат решение за ремонта на инфраструктурата в курорта - както на алеите, така и на тези с отводнителната система и канализацията. Поставя се и въпросът за изграждането на \"дългоочаквания\" четирилентов път между Бургас и Слънчев бряг. Хотелиерите настояват още за трайно решение на въпроса със сигурността в курорта чрез увеличаване на полицаите и създаването на туристическа полиция. Иска се и съобразяване на броя на обучаваните кадри в туризма да се съобрази с нуждите на бизнеса. Писмото освен до премиера е адресирано и до всички институции, които са ангажирани с туризма в България.", "date": "2017.08.28", "title": "Хотелиери от Слънчев бряг искат от премиера трайно решение на проблемите в курорта"}
{"url": "http://www.dnevnik.bg/politika/2017/08/28/3030933_gerb_i_bsp_zapochvat_obsujdaniia_na_antikorupcionnite/", "text": "Срещи и обществени обсъждания на антикорупционните закони на ГЕРБ и БСП предстоят през тази седмица преди началото на политическия сезон. Първото заседание на парламента ще е в петък, като тогава трябва да има обществено обсъждане на проекта на ГЕРБ в сградата на Народното събрание. БСП ще обсъжда проекта си за антикорупционен закон с експерти. Партийният лидер Корнелия Нинова и депутати ще се срещат с главния прокурор Сотир Цацаров, съдии от Върховния административен съд. Има планиран разговор и с президента Румен Радев, който според БСП трябва да назначава ръководителя на антикорупционното звено. В събота ще има заседание на Националния съвет на БСП, на което окончателно ще се  обсъжда проектът . В него се предлага с борбата по високите етажи на властта да се заеме ресорната дирекция в ДАНС, която да бъде извадена от агенцията, да има разследващи функции, директорът да се назначава от президента, а членовете да се избират от парламента с 2/3 мнозинство. Антикорупционният закон на ГЕРБ е  разработван от Министерството на правосъдието  от работна група в широк състав от участници - представители на съдебната власт, неправителствените организации, академичните среди и обществеността, според правосъдния министър Цецка Цачева. От 31 юли той е качен на страницата на Народното събрание за публично обсъждане, което ще бъде завършено на 1 септември. В него се предвижда създаването на нов единен независим орган, който да обединява функциите на съществуващи публични органи и звена с основната роля да извършва реални проверки на декларациите за имущество и интереси, да осъществява производства за установяване на конфликт на интереси и да извършва отнемането на незаконно придобито имущество. Новият независим орган трябва ще се нарича Комисия за противодействие на корупцията и отнемане на незаконно придобитото имущество според проекта на ГЕРБ. Бъдещата комисия ще стъпи на базата на сега действащата Комисия за отнемане на незаконно придобито имущество, като към нея се вливат Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР), съответното звено от Сметната палата. Според Цачева в република с парламентарно управление председателят на този единен орган следва да се избира от Народното събрание и останалите му членове.", "date": "2017.08.28", "title": "ГЕРБ и БСП започват обсъждания на антикорупционните си закони"}
{"url": "http://www.dnevnik.bg/photos/2017/08/28/3031841_fotogaleriia_barokova_pishtnost_krai_zamuka/", "text": "Германският гр. Гота се преобрази в стила на отдавна отминали времена. От 14 години в пространството край замъка Фриденщайн се организира бароковият фестивал, наричан Пикникът.", "date": "2017.08.28", "title": "Фотогалерия: Барокова пищност край замъка Фриденщайн"}
{"url": "http://www.dnevnik.bg/sport/2017/08/28/3031765_bulgarin_specheli_18_mln_leva_ot_poker_stars_v/", "text": "Българинът Лъчезар Петков спечели 917 347 евро (1.8 млн. лева/1.09 млн. долара) от турнира от сериите Poker Stars Championship (PSC) в Барселона. Той завърши втори в крайното класиране след шведа Себастиан Сьоренсен, който заработи 987 043 евро. Печалбата на Петков е втората най-голяма в историята на българския покер след тази на Димитър Данчев, който в началото на 2013 г. грабна  1 859 000 долара с победата в турнира PokerStars Caribbean Adventure.  През март тази година  Симеон Найденов спечели 672 190 долара  с второто си място в турнира LA Poker Classic от Световния покер тур. Петков влезе във финалната маса в Барселона с втория най-голям стак сред шестимата финалисти - 10 325 000 в чипове. Италианецът Рафаеле Сорентино, който спечели четвъртия от седемте турнира от Poker Stars Championship - в Монте Карло през април, започна битката като чип лидер с 15 500 000. Бразилецът Андре Акари от Team PokerStars Pro беше трети с 8 150 000. Сьоренсен влезе от предпоследна позиция със стак от 6 125 000, а другите двама финалисти бяха уругваецът Браян Кауфман (6 475 000) и британецът Усман Сидике (3 875 000). Сидике беше първият елиминиран - на 21-ата ръка от Кауфман, който успя да удвои стака си и излезе начело. На 57-ата ръка обаче уругваецът загуби близо две трети от своите чипове срещу Сорентино, който си върна лидерската позиция. Сорентино и Акари, които влязоха като фаворити във финалната битка, няколко пъти си разменяха лидерската позиция. Италианецът обаче загуби голяма част от своя стак на 71-ата ръка. Тя беше спечелена от Кауфман с три десетки срещу чифт попове и десетки. Уругваецът излезе на трета позиция с 9 000 000 чипа, докато Сорентино отиде последен със 7 300 000. В този момент лидер беше Акари с 16 030 000, а Петков беше пети с 8 950 000. Бразилецът от Team PokerStars Pro обаче бързо се озова в губеща позиция. Той загуби 6 500 000 от своя стак на 83-ата ръка, когато Сорентино влезе ол-ин с   срещу  .   на ривъра донесе ръката на италианеца, който удвои своя актив и отново излезе начело. Лъчезар Петков успя да направи голям удар в рамките на следващите десет раздавания. В тях той увеличи своя стак от 8 400 000 до 14 600 000, за да поеме водачеството. На 95-ата ръка варненецът елиминира Акари който финишира пети с печалба от 320 хил. евро. 27-годишният българин имаше  , а бразилецът влезе ол-ин с  . На масата бяха обърнати  , а Акари остана в по-добра позиция след   на търна. Петков се нуждаеше от асо, дама, деветка или петица на ривъра, на който се отвори  , за да предизвика бурна радост в българския лагер. Още в следващата ръка Сьоренсен елиминира Кауфман с   срещу   и   на масата. Така в битката за победата останаха трима, като Петков беше лидер по чипове. След няколко раздавания тримата се договориха за подялба - 917 347 долара за българина, 887 043 за Сьоренсен и 850 110 за Сорентино. Победителят взимаше останалите 100 000 долара. Между 115-ата и 118-ата ръка Петков загуби лидерската си позиция от Сьоренсен, който, освен че взе половината от чиповете на българина, успя да елиминира Сорентино. Шведът увеличи своя стак до 40 900 000 срещу 9 500 000 за Петков.  Последва изключителна битка между двамата, в която варненецът направи страхотно завръщане и дори поведе след 173-ата ръка. Сьоренсен успя да си върне контрола на 182-ото раздаване, което му донесе 11 800 000 в чипове. Шведът влезе в ръката с   срещу   за българина, който плати 3.2 млн., само за да види   на флопа. На търна се показа  . Сьоренсен заложи 3.7 млн., Петков плати и   на ривъра изведе шведа в отлична позиция за победа. Битката беше решена на 186-ата ръка. Тогава българинът влезе ол-ин с  , а съперникът му плати с  . В тази ситуация имаше 77% вероятност Сьоренсен да спечели, а шансовете се увеличиха до 97% след   на търна.   на ривъра сложи точка на спора.  Петков постигна най-големия успех в кариерата си, след като до момента беше спечелил малко над 200 хиляди долара от турнири на живо. С успеха в Барселона той излезе трети във вечната класация на българските покер играчи след Найденов (2.6 млн. долара) и Данчев (4.3 млн. долара). Крайно класиране 1. Себастиан Сьоренсен (Швеция) - 987 043 евро 2. Лъчезар Петков (България) - 917 347 евро 3. Рафаеле Сорентино (Италия) - 850 110 евро 4. Браян Кауфман (Уругвай) - 402 000 евро 5. Андре Акари (Бразилия) - 317 960 евро 6. Усман Сидике (Великобритания) - 252 000 евро", "date": "2017.08.28", "title": "Българин спечели 1.8 млн. лева от \"Покер старс\" в Барселона"}
{"url": "http://www.dnevnik.bg/biznes/2017/08/28/3031843_prez_juli_lihvite_po_potrebitelskite_zaemi_sa_se/", "text": "През юли се наблюдава повишение на лихвите по потребителските заеми и продължаващ макар и слаб спад на лихвите по депозитите. При заемите за фирми се вижда лек спад. Това показват данните на БНБ, цитирани от  \"Капитал Daily\" . След като през юни годишният процент на разходите (ГПР) по потребителските кредити в левове се покачи, през юли са се увеличили и лихвите по заемите за потребление и в левове, и в евро, както и тези по жилищните кредити в евро. Така през миналия месец средната за пазара лихва по потребителски заем в левове е била 8.12%, а в евро - 5.18%. Жилищните кредити в евро са се сключвали при средна цена 4.34%. Единствено лихвите по заеми в местна валута са се понижили до 3.86%. Вероятно това се дължи на изтекли летни промоции. Движението през следващите месеци ще покаже дали става въпрос за смяна на посоката, каквато се прогнозира от началото на тази година. В последното издание на БНБ \"Икономически преглед\" се посочва, че централната банка очаква през втората половина на годината лихвените проценти по новодоговорени срочни депозити и кредити да се колебаят около достигнатите нива.  Това е втори пореден месец на увеличение на ГПР по заемите за потребление в левове, след като и през юни беше отчетено покачване при намаляваща лихва тогава. През юли лихвите по корпоративните заеми отчитат понижение и на годишна, и на месечна база, като при тези в евро до 1 млн. евро намалението е с 1.27 процентни пункта до 2.93%.  Въпреки прогнозите и екстремно ниските си стойности с изчерпан потенциал за продължаващо намаление лихвите по депозитите и през изминалия месец са отчели понижение. При тези в левове има понижение от 0.16% и 0.17% за евро.", "date": "2017.08.28", "title": "През юли лихвите по потребителските заеми са се повишили"}
{"url": "http://www.dnevnik.bg/biznes/2017/08/28/3031880_ribarite_sus_sobstven_ulov_moje_da_kandidatstvat_za/", "text": "Отворен е приемът за проекти по Програмата за морско дело и рибарство по мярка 1.7 \"Добавена стойност, качество на продуктите и използване на нежелания улов\", съобщиха от Министерството на земеделието. По мярката може да кандидатстват рибари, които искат да преработват собствен улов или да го предлагат пряко на пазара. Те могат да получат финансиране за купуване на ледогенератори, хладилни камери, специализирани транспортни средства за превоз на риба и оборудване на пунктове за първа продажба. Бюджетът на приема е 8.7 млн. лв. Програмата за морско дело и рибарство покрива до 50% от дейностите в проектното предложение, но ако кандидатът извършва дребномащабен крайбрежен риболов, финансирането може да достигне и 80%. Стойността на безвъзмездната финансова помощ за един проект не може да бъде по-малка от 5 хил. лв. и по-голяма от 200 хил. лв. Инвестициите могат да се извършват както на сушата, така и на риболовните кораби. В случай че са на борда, плавателните съдове трябва да са регистрирани като действащи и да са извършвали риболовна дейност в продължение на поне 60 дни в морето през 2015 и 2016 г. Крайният срок за подаване на проектни предложения е 21 ноември 2017 г. Кандидатстването е електронно чрез Информационната система за управление и наблюдение на структурните инструменти на Европейския съюз в България (ИСУН 2020).", "date": "2017.08.28", "title": "Рибарите със собствен улов може да кандидатстват за европейско финансиране"}
{"url": "http://www.dnevnik.bg/sviat/2017/08/28/3031899_harvi_udari_v_surceto_na_amerikanskata_energiina/", "text": "Ураганът \"Харви\" удари в сърцето на американската енергийна индустрия и се очаква да спре за няколко седмици почти рекордния добив на петрол, пише агенция \"Ройтерс\". Фючърсите на  бензина скочиха със 7% до най-високото си ниво за последните години на азиатските борси. Бурята затвори тексаските пристанища и намали добива на петрол в Мексиканския залив. Недостигът на суров петрол, бензин и други продукти ще повиши цените в глобален мащаб още повече. Щетите тепърва трябва да бъдат оценени и това ще отнеме дни, може би седмици. На запад от Хюстън, където се намират множество рафинерии, петролни, газови и химически заводи, продължават да падат  рекордни количества дъжд . При възобновяването на дейността им се очакват пожари и експлозии. Засега федералното правителство не е обявило дали ще снабди пазара с петрол и продукти от Стратегическия петролен резерв, в който се намират близо 680 млн. барела. Той бе създаден през седемдесетте в отговор на ембаргото, наложено от Организацията на страните - износителки на петрол (ОПЕК). \"Досега не сме виждали нещо такова\", заяви главният изпълнителен директор на консултантската компания Aon Energy Брус Джеферис. Според него е прекалено рано да се измерят нанесените щети. Възможно е рафинериите да останат затворени до един месец, ако помпите за източване на вода останат потопени заради наводненията. В някои райони в Хюстън са паднали над 500 л дъжд на квадратен метър, като се очаква валежите да продължат. Поне четири морски терминала в Корпус Кристи (експортен хъб за Латинска Америка и Азия) са затворени. Exxon затвори втората най-голяма рафинерия в САЩ в Бейтаун, Royal Dutch Shell Plc спря дейност в рафинерията си в Диър парк. Наводненията между Хюстън и Тексас сити накараха Marathon Petroleum да спре производството на бензин, след като служителите на компанията не са могли да стигнат до работните си места. Дейност продължава най-голямата рафинерия за суров петрол в САЩ в Порт Артър, собственост на Motiva Enterprises. Крайбрежните рафинерии в Тексас съставят една четвърт от капацитета за производство на суров петрол в САЩ.", "date": "2017.08.28", "title": "\"Харви\" удари в сърцето на американската енергийна индустрия"}
{"url": "http://www.dnevnik.bg/bulgaria/2017/08/28/3031908_horata_bez_zdravnoosiguritelni_prava_v_bulgariia/", "text": "С почти 74 хиляди са се увеличили здравнонеосигурените българи през 2016 г. спрямо 2015 г. Това позакзва годишния отчет на Националната здравноосигурителна каса, забеляза в. \"Сега\". След тенденцията на спад на числото в предишните години, сега то отново е повече от желаното. Хората без здравноосигурителни права в България представляват 18.8% от общия дял, водени като задължително здравно осигурени. В абсолютна стойност те представляват 1.392 млн. души - със 73 980 души или с 5.6% повече за една година. В края на 2015 г. неосигурените са били 17.7%, или 1.318 млн. души, което пък е с 86 271 човека по-малко отколкото в края на 2014 г. Същевременно обаче се запазва тенденцията за преизпълнение на приходите от вноски и увеличението им, заради ръста на осигурителния доход. Т.е. въпреки че осигурените през 2016 г. намаляват, преизпълнението на приходите е 1.431 млн. лв. Общо постъпленията от осигуровки са 2.212 млрд. лв., което е ръст от 4.8% спрямо предходната година. От Националната агенция по приходите (НАП) коментират пред \"Сега\", че ръстът на неосигурените се дължи на мерките, които агенцията е предприела, за да спре правата на некоректни платци. През 2016 г. е влязла в сила промяна, според която хора на граждански договор, които се осигуряват на сума под минималната работна заплата, вече не се водят осигурени. Взети са мерки и срещу работодатели, които не съобщават в НАП за прекратени трудови договори. Хиляди хора доскоро са се водели на трудов договор, но без реално да им се плащат осигуровките. В такива случаи самият работник не е виновен и не се води неосигурен. Сега обаче са издирени такива договори и са прекратени. От НАП припомнят също и че поне половината от хората, които се водят неосигурени, са емигрирали в чужбина и реалният брой на неосигурените, които живеят в България е между 400 000 и 550 000 души. В регистъра им има и малка група от българи, които живеят и се осигуряват едновременно и в България и в друга държава от ЕС, но понеже двойното осигуряване не е възможно в Европа, са отпаднали от системата у нас.", "date": "2017.08.28", "title": "Хората без здравноосигурителни права в България отново се увеличават"}
{"url": "http://www.dnevnik.bg/biznes/2017/08/28/3031905_prez_juli_bulgarite_sa_uvelichili_putuvaniiata_do/", "text": "Пътуванията на български граждани в чужбина през юли са общо 665.7 хил., или с 15.3% над регистрираните през юли 2016 година, сочат данните на Националния статистически институт. Най-голям ръст през месеца има при пътуванията до Италия - с 53%, Австрия - с 34.9%, Испания - с 32.4%, Франция - с 29.2%, Обединеното кралство - с 19.5%. Двуцифрени ръстове спрямо година по-рано се отчитат и при пътуванията до Румъния - със 17%, Гърция - с 11.9%, Германия - с 11.5%, и Македония - с 10.8%. Спад има при пътуванията към Русия - с 13.4%, и Чехия - с 9.6%. Най-голям относителен дял формират пътуванията с други цели (гостуване, обучение, посещение на културни и спортни мероприятия) - 42%, следвани от пътуванията с цел почивка и екскурзия - 40.7%, и пътуванията със служебна цел - 17.3%. В сравнение с юли 2016 г. e регистрирано увеличение при пътуванията по всички наблюдавани цели: с цел почивка и екскурзия - с 26.9%, със служебна цел - с 21.4%, и с други цели - с 4% . С други цели са били 67.7% от пътуванията към Румъния, 57.3% - към Турция, и 54.9% - към Сърбия. Пътуванията с цел почивка и екскурзия към Гърция, Испания и Италия са съответно 72.6, 59.6 и 54.8% от всички реализирани пътувания на български граждани към тези страни. През месеца чужденците, избрали да пътуват за България, са били с 8% повече спрямо година по-рано, или общо 2.022 млн. Регистрирано е увеличение при всички наблюдавани цели: със служебна цел - с 12.5%, с цел почивка и екскурзия - с 9.6%, и с други цели - с 4.6%. Най-голям дял сред чуждестранните туристи имат гражданите на Европейския съюз - 62.3%, или с 9.8% повече в сравнение със същия месец на предходната година. Увеличават се посещенията на граждани от Испания - с 31.9%, Обединеното кралство - с 31.3%, Италия - с 19.1%, Гърция - с 19.1%, Белгия - с 15.8%, Полша - с 12.4%, Холандия - с 9.7%, Румъния - с 9.4%, Германия - с 8%. Същевременно намаляват посещенията на граждани от Словакия - със 7.5%, Австрия - с 6.9%, и други. С 3% на годишна база са нараснали посещенията граждани извън ЕС като най-голям ръст - от 19.7% има при украинците. През юли преобладава делът на посещенията с цел почивка и екскурзия - 59.1%, следвани от посещенията с други цели (вкл. гостувания и транзитни преминавания) - 34.2%, и със служебна цел - 6.7%. Посещенията с цел почивка и екскурзия формират 97.9% от всички посещения на граждани от Израел и 93.3% - от Русия, а с други цели са 73.8% от посещенията на граждани от Румъния и 69.7% - от Турция.", "date": "2017.08.28", "title": "През юли българите са увеличили пътуванията до Италия, Австрия и Испания"}
{"url": "http://www.dnevnik.bg/biznes/2017/08/28/3031917_biznes_klimatut_se_podobriava_v_turgoviiata_i_uslugite/", "text": "През август 2017 г. общият показател на бизнес климата се покачва с 0.5 пункта спрямо юли благодарение на подобрената среда в търговията на дребно и сектора на услугите, съобщи Националният статистически институт. Не се очаква покачване на цените през следващите три месеца. Недостиг на работници в промишлеността В промишлеността показателят намалява с 2.2 пункта в сравнение с юли заради по-резервираните оценки и очаквания на промишлените предприемачи за бизнес състоянието на предприятията. Несигурната икономическа среда продължава да е основният проблем за индустриалните компании, на второ място по значимост е недостигът на работна сила, чието негативно въздействие се засилва през последния месец. В строителството прогнозите са песимистични Показателят \"бизнес климат в строителството\" запазва приблизително равнището си от предходния месец. Анкетата регистрира подобрение в оценките на строителните предприемачи за сегашното бизнес състояние на предприятията, но очакванията им за следващите шест месеца са леко влошени. Несигурната среда и конкуренцията в бранша затрудняват най-силно предприемачите, но през последния месец се засилва недостигът на работна ръка. Търговците на дребно са оптимистични Подобрението в търговията на дребно е с 4.5 пункта заради оптимистичните оценки и очакванията на търговците за състоянието на предприятията и поръчките към доставчиците както от вътрешния, така и от външния пазар през следващите три месеца. Конкуренцията в бранша, несигурната икономическа среда и недостатъчното търсене продължават да са основните пречки за дейността. Конкуренцията е пречка в услугите Мениджърите в услугите също оценяват положително състоянието на компаниите си, но са по-предпазливи в очакванията си за търсенето през следващите три месеца. Конкуренцията е водеща пречка за компаниите в сектора, а несигурната икономическа среда е втори по значимост проблем. ", "date": "2017.08.28", "title": "Бизнес климатът се подобрява в търговията и услугите"}
{"url": "http://www.dnevnik.bg/biznes/2017/08/28/3031920_proverka_ustanovi_problemi_pri_30_ot_veznite_po/", "text": "В сезона на плодовете и зеленчуците инспекторите на Държавната агенция за метрологичен и технически надзор са започнали масирани проверки в цялата страна на везните, използвани при продажбата им на пазари, борси и временни пунктове. В акцията се включиха и служители на районните управления на МВР, а екипите проверяваха дали търговците спазват задълженията им по Закона за измерванията, съобщават от агенцията. Проверени вече са 392 търговски маси, като използваните на тях 424 везни са инспектирани за наличие на изискуемите знаци от метрологичен контрол и маркировки, които удостоверяват съответствието им с изискванията към тях при употреба за търговски цели, за техническата им изправност, за правилното им използване, както и за наличие на пломби с нанесени върху тях знаци, предотвратяващи достъпа до местата за регулиране и манипулиране на везните. За 123 (29 %) от инспектираните везни е установено, че не отговарят на законовите изисквания, като 90 от тези везни не са предназначени за търговски цели, защото не са от одобрен тип или не са с оценено съответствие. Останалите 33 несъответстващи везни са без валидни знаци за последваща проверка на средства за измерване в употреба, тъй като не им е извършена ежегодно изискуемата проверка. За установените нарушения на Закона за измерванията по време на проверката са съставени 111 акта за установяване на административни нарушения, а в процедура за съставяне са още 8 акта. Очаква се наложените санкции в наказателните постановления да надхвърлят 10 хил. лв. Основна част от проверките са следствие на получени сигнали от граждани за дадени пазари и/или сезонни обекти.", "date": "2017.08.28", "title": "Проверка установи проблеми при 30% от везните по пазарите"}
{"url": "http://www.dnevnik.bg/sviat/2017/08/28/3031924_trump_zaplashi_da_spre_turgovskite_pregovori_s_kanada/", "text": "Американският президент Доналд Тръмп поднови заплахите си да се оттегли от Северноамериканското споразумение за свободна търговия НАФТА дни преди началото на нова серия преговори за промяна на договора, сключен преди 23 години. \"Намираме се в процес на предоговаряне на НАФТА (най-лошата търговска сделка в историята) с Мексико и Канада. И двете ни затрудняват, може би трябва да прекратим?\", писа Тръмп в \"Туитър\". Първите петдневни преговори приключиха миналата неделя, като и трите страни се ангажираха да ускорят процеса за промяна на споразумението. Втората серия разговори започват в петък. Предоговарянето на НАФТА бе едно от първите неща, които Тръмп обеща да направи, когато стане държавен глава. След като известно време остави да витае заплахата чисто и просто  да изтегли  Съединените щати от споразумението, в крайна сметка американският президент се спря на варианта то  да бъде предоговорено  бързо \"в интерес на трите страни\" - Канада, САЩ и Мексико. От самото начало НАФТА поражда  извънредно много спорове.  Критиците му го определят като несправедливо и унищожаващо работни места, докато поддръжниците му са на мнение, че допринася за ускоряване на растежа. Споразумението беше любима мишена на Тръмп по време на предизборната му кампания, като той дори го нарече \"пълен провал\". Предоговарянето на НАФТА е от ключово значение за Тръмп, който трябва да изпрати силен политически сигнал в момент, когато среща затруднения да изпълни предизборните си обещания, отбелязват анализатори. В основата на аргументите му е търговският баланс на САЩ с Мексико, който след влизането в сила на споразумението премина от 1.6 милиарда долара излишък към дефицит от 64 милиарда долара. НАФТА стана жизненоважно за мексиканската икономика: 80 процента от мексиканския износ, основно промишлени и селскостопански стоки, е предназначен за САЩ. Мексиканското автомобилостроене - секторът, който се очаква да бъде сред основните теми на преговорите наред със земеделието - беше силно облагодетелствано от свободната търговия за разлика от американското автомобилостроене, което беше принудено да изнася производства, за да ползва по-евтина работна ръка. Между Съединените щати и Канада има по-голямо равновесие в търговския баланс, но дебатите са съсредоточени в сферата на млечните продукти, виното и зърното, които Вашингтон твърди, че са субсидирани. САЩ бяха тези, които накараха Канада и Мексико да седнат на масата на преговорите, но и трите страни са единодушни, че е необходимо да бъде \"подмладен\" текстът, съществуващ от близо четвърт век, изготвен дори преди епохата на интернет. От модернизирането на споразумението зависи конкурентоспособността на Америка по отношение на Азия, изтъкват анализатори. В друг туит, публикуван в неделя, Тръмп отново настоя Мексико да плати за изграждането на  стена по границата. В отговор външното министерство подчерта, че \"по никакъв начин и при никакви обстоятелства\" няма да плаща за стената, която бе едно от основните обещания на президента по време на предизборната му кампания. Институцията заяви още, че борбата с трафика на наркотици през границата е отговорност и на двете държави, тъй като в САЩ има голямо търсене на дрога.", "date": "2017.08.28", "title": "Тръмп заплаши да спре търговските преговори с Канада и Мексико"}
{"url": "http://www.dnevnik.bg/bulgaria/2017/08/28/3030786_tvorcheska_rabota_li_e_turseneto_na_rabota/", "text": "Творческото мислене изисква мозъкът да направи връзка между привидно несвързани неща. Раждаме ли се с това умение обаче или то се развива с годините? През 60-те години на миналия век изследователят Джордж Ленд провежда проучване между 1 600 деца на петгодишна възраст, като 98% от тях отбелязват изключителна креативност. Ленд ги изследва отново, когато са на 10 години, и само 30% от тях отбелязват предходния резултат. Спадат до 12%, когато са на 15 години, и са само 2%, когато са на 25 години. Креативността просто се \"изпарява\". Творческото мисленеобаче е сочено от мнозина експерти като едно от уменията, които ще стават все по-търсени и ценени от работодателите в бъдещето. Затова полагайте усилия да я поддържате и развивате през целия си професионален път. Пък и може да ви бъде полезна, в случай че си търсите работа и попаднете на позиция, от която се интересувате. А нищо чудно тя да ви очаква някъде сред топ обявите за работа на  Karieri.bg .  търси: IT Risk & Assurance Advisor Public Sector Auditor  търси  Director of Operations  търси  Packaging & New Technologies Manager  търси: Lawyers Administrative Assistants  търси  Рекламен експерт  търси  Technical Trainee (m/f) Road Construction  търси  Salesforce – Developer  търси  Sales Coordinator  търси  Leiter Produktion (m/w)", "date": "2017.08.28", "title": "Творческа работа ли е търсенето на работа"}
{"url": "http://www.dnevnik.bg/sport/2017/08/28/3031934_grigor_dimitrov_e_chetvurti_sred_favoritite_za_titlata/", "text": "Григор Димитров е четвърти сред фаворитите на букмейкърите за титлата от US Open. Последният за годината турнир от Големия шлем започва тази вечер, а шансовете за триумф на българския тенисист са оценени между 15.00 и 19.00. Със същия коефициент е и шампионът от 2014 г. Марин Чилич. Роджър Федерер, който преследва трета титла от Големия шлем за годината след Australian Open и \"Уимбълдън\", е големият фаворит на букмейкърите и специалистите. Залози за успех на 36-годишния швейцарец се приемат при коефициенти между 2.60 и 2.80. Световният номер 1 Рафаел Надал е втори с коефициенти между 4.00 и 4.75. След шампиона от 2010 и 2013 г. се нарежда Александър Зверев. Шансовете на 20-годишния германецът, който тази година спечели две титли от сериите \"Мастърс 1000\" - в Рим и Монреал, са оценени между 5.50 и 6.50. След Димитров и Чилич е поставен Ник Кириос, който беше съперник на българина във финала на мастърса в Синсинати. Залози за титла на австралиеца се приемат при коефициенти между 17.00 и 21.00 в различните букмейкърски къщи. Челната десетка на фаворитите се допълва от австриеца Доминик Тийм, аржентинеца Хуан Мартин дел Потро, французина Жо-Вилфред Цонга и американеца Джон Иснър. Шестима от първите осем сред фаворитите на букмейкърите - Федерер, Надал, Димитров, Кириос, Тийм и Дел Потро, попаднаха в горната половина на схемата. Димитров попадна в потока на Надал, като среща между двамата е възможна в четвъртфиналите. Българинът е поставен под №7 в последния за годината турнира от Големия шлем. В първия кръг шампионът от мастърса в Синсинати ще се изправи срещу преминалия през квалификациите Вацлав Шафранек. За чешкия тенисист, който заема 210-ото място в световната ранглиста, това ще е дебют в турнирите от Големия шлем. При успех срещу Шафранек Димитров ще срещне във втория кръг победителя от мача между руснака Андрей Рубльов и представителя на Великобритания Аляж Бедене.  \"Григор демонстрира чудесен тенис първо на Australian Open, а сега и в Синсинати. Предстоящият US Open е чудесна възможност за него. Очевидно е, че играта му се разви много през тази година и сега, в отсъствието на някои от най-големите, той има много добри шансове да стигне до финалната фаза на турнира\", коментира носителят на седем титли от Големия шлем Матс Виландер. Експертът на \"Евроспорт\" за турнирите от голямата четворка обаче не вярва в шансовете на българина да спечели титлата в Ню Йорк. Една от основните причина според него е, че Димитров попадна в далеч по-тежката горна половина. \"Не вярвам, че Григор може да победи последователно Надал, Федерер и Зверев\", каза още шведът. Кога започва Димитров Участието на българския тенисист в Ню Йорк ще започне във вторник вечерта. Мачът му с Шафранек е последен в програмата за втория ден на третия по големина корт - Grandstand. Очаква се двубоят да стартира около полунощ българско време. Преди това на този корт ще се изиграят три мача. Поставеният под №6 Доминик Тийм и Алекс де Минор от Австралия откриват програмата в 18.00 ч. българско време, а след това има два мача от женския турнир - Южени Бушар срещу Евгения Родина и Светлана Кузнецова срещу Маркета Вондроушова. В днешния първи ден на турнира ще се изиграят мачовете от долната половина и при мъжете, и при жените. На кортовете  във \"Флашинг медоус\" ще излязат Зверев, Чилич, Цонга и Иснър в мъжката надпревара, а най-очакваният мач за деня е сблъсъкът между  световната номер 2 Симона Халеп и Мария Шарапова .", "date": "2017.08.28", "title": "Григор Димитров е четвърти сред фаворитите за титлата от US Open"}
{"url": "http://www.dnevnik.bg/zdrave/2017/08/28/3031940_zdravnata_kasa_predlaga_na_grajdanite_unikalen_kod_za/", "text": "От днес, 28 август, всеки гражданин, който посети районната здравноосигурителна каса по какъвто и да е повод, ще има възможността да получи безплатно своя Уникален код за достъп (УКД) до електронното си медицинско досие, съобщи пресцентърът на Националната здравноосигурителна каса. С уникалния код гражданите ще могат да проверяват онлайн дали отразените в личните им досиета дейности действително са извършени. Ако констатират разминаване в данните, те могат да подават сигнали до районната или до Националната здравноосигурителна каса. Контролните органи на институцията ще извършат проверка, като информират и гражданина за резултатите от нея. При необходимост ще се коригира електронното здравно досие с действително извършените в полза на пациента дейности. За всеки от 7 356 986 български граждани е предвиден уникален код, като НЗОК апелира да се осъществява \"активен контрол от страна на гражданите върху изразходване на средствата за здравеопазване\" и \"очаква подкрепата на всички институции в държавата за успешното осъществяване на мащабната дейност, която й предстои\". С това се поставя началото на кампания за засилване на обществения контрол върху изразходване на публичния ресурс, с който Националната здравноосигурителна каса закупува медицински услуги в полза на пациентите, отбелязват от институцията. Това е следващата стъпка и в обновяването на електронната система на здравеопазването, което започна с  нов сайт на НЗОК .", "date": "2017.08.28", "title": "Здравната каса предлага на гражданите уникален код за достъп до електронните им медицински досиета"}
{"url": "http://www.dnevnik.bg/biznes/2017/08/28/3031936_karanikolov_predlaga_da_oglavi_suvet_za_razvitie_na/", "text": "Министърът на икономиката Емил Караниколов предлага с постановление на Министерския съвет да се създаде на Съвет за координиране и развитие на дружествата производители и търговци на стратегически изделия и специална продукция. Проектът е публикуван на сайта за обществено обсъждане. Предложението идва на фона на напрежение в две от предприятията в сектора -  \"Дунарит\"  и  \"Емко\" , свързани с лицензите им. Разрешението за търговия на \"Емко\" е временно отнето, а това на \"Дунарит\" е под заплаха. По-късно днес се очаква министърът на икономиката Емил Караниколов да направи изявление за актуалната ситуация в \"Дунарит\". Караниколов предлага съветът да бъде оглавен от министъра на икономиката, а в него да влизат още министрите (или техни заместници) на отбраната, на външните работи, на вътрешните работи, на финансите и на труда и социалната политика, председателят или заместник-председател на Държавна агенция \"Национална сигурност\", президентите или вицепрезиденти на КНСБ и КТ \"Подкрепа\", както и представител на Сдружение \"Българска отбранителна индустрия\". В мотивите си министърът посочва, че българската отбранителна технологично-индустриална база е един от секторите с голямо значение за сигурността, икономическото развитие и просперитета на страната и че темповете на нарастване на производството на годишна база надвишават динамиката на ръста на икономиката като цяло. През последните години производството и реализацията на отбранителни продукти бележат рекорден ръст, като достигат годишен оборот от над 1 млрд. евро през 2016 година. \"Тези цифри показват, че българската отбранителна индустрия притежава необходимия производствен и технологичен потенциал, който я прави конкурентоспособен и желан партньор на международния пазар на отбранителни продукти\", посочва в доклада си министърът. Според него това, както и геополитическите ангажименти на България в светлината на членството й в НАТО, изискват по-високо ниво на координация на национално равнище и обединяване на усилията на държавните институции и бизнеса в процеса на планиране и изграждане на модерни способности. Министърът посочва и че институционалната подкрепа от страна на държавата е от съществено значение за ускоряване на процесите, свързани с модернизацията и адаптацията на българската отбранителна индустрия към съвременните изисквания за сигурност и тенденциите в глобалната икономика. Проектът предвижда съветът да провежда редовни заседания най-малко един път на три месеца, като на заседанията в зависимост от предмета на обсъжданите теми могат да бъдат канени за участие представители на постоянните комисии към Народното събрание, представители на други държавни институции, както и на други неправителствени организации, които имат отношение към разглежданите въпроси.", "date": "2017.08.28", "title": "Караниколов предлага да оглави съвет за развитие на оръжейните предприятия"}
{"url": "http://www.dnevnik.bg/photos/2017/08/28/3031839_fotogaleriia_v_mangovite_gradini_v_egipet/", "text": "Първата мисъл, която хрумва на човек, когато чуе Гиза и Кайро е за египетските пирамиди. До известните световни забележителности обаче има градини със сочни тропически плодове - манго.", "date": "2017.08.28", "title": "Фотогалерия: В манговите градини в Египет"}
{"url": "http://www.dnevnik.bg/sport/2017/08/28/3031948_simeon_slavchev_otnovo_shte_igrae_pod_naem_v_polskiia/", "text": "Българският национал Симеон Славчев отново ще играе под наем в полския \"Лехия\" (Гданск), съобщи \"А Бола\". 23-годишният халф е собственост на \"Спортинг\" (Лисабон), но изобщо не попада в плановете на старши треньора на португалския отбор Жорже Жезуш. Славчев играе под наем в \"Лехия\" и през миналия сезон. Полузащитникът, който тогава беше преотстъпен срещу сумата от 50 хиляди евро, записа 23 мача и три асистенции в полското първенство. Българският футболист има договор със \"Спортинг\" до лятото на 2019 г. Той беше привлечен от \"Литекс\" през 2014 г., като тимът от Лисабон плати за него 2.5 милиона евро. Славчев обаче не успя да се наложи в състава на \"лъвовете\". Той записа само два мача (за Купата на Португалия) и през зимния трансферен прозорец на 2015 г. беше пратен под наем в \"Болтън\". Българинът изигра един двубой с екипа на \"Уондърърс\", преди да получи контузия, която го извади от игра до края на сезона. През лятото последва ново преотстъпване - в \"Аполон\" (Лимасол), с който Славчев спечели Купата на Кипър. \"Спортинг\" имаше голямо желание да продаде най-добрия млад футболист на България за 2013 г. След като не получи желаната оферта, португалският вицешампион беше принуден отново да го даде под наем. През юли  Славчев беше на проби в английския \"Бирмингам\" , воден от Хари Реднап. \"Засега всичко се развива нормално. Хората тук са много доволни от него и наистина го харесват\", коментира тогава пред \"Дневник\" футболният агент Стефан Бакалски, който беше с национала на Острова. В крайна сметка обаче не се стигна до договорка между клубовете.", "date": "2017.08.28", "title": "Симеон Славчев отново ще играе под наем в полския \"Лехия\""}
{"url": "http://www.dnevnik.bg/biznes/2017/08/28/3031946_plovdiv_shte_e_domakin_na_konkurs_za_spirtni_napitki/", "text": "Пловдив ще бъде домакин на световния конкурс за спиртни напитки през следващата година. Тогава ще се проведе 18-ото издание на Spirits Selection by Concours Mondial de Bruxelles, съобщават организаторите. През миналата година в града се проведе престижният конкурс за вина Concours Mondial de Bruxelles. Решението е било обявено в Чили, където в момента се провежда конкурсът. Там е бил прожектиран и филм за Пловдив, който е обявен за европейска столица на културата през 2019 г. На участниците във форума са били предложени и коктейли с български алкохол. България участва в Spirits Selection за пръв път през 2015 г. През 2016 г. седем от 18-те български мостри получават медал от Spirits Selection, което е успеваемост от близо 40%. Четири златни медала за страната отиват при произведените тук бренди, водка и джин. По данни на Министерството на икономиката, цитирани от организаторите на конкурса, през 2015 г. в страната са регистрирани 79 производителя на високоалкохолни напитки, като най-много са производителите на ракия, водка и джин. През 2015 г. най-много са се консумирали водка, ракия, уиски и мастика. Ракията е на трето място по продажби след виното и водката, като най-предпочитана е гроздовата. Тазгодишното издание на Spirits Selection се провежда в Ла Серена, Чили. В надпреварата участват 54 страни производители от Европа, Азия, Северна и Южна Америка. Най-много мостри са подадени от Франция, Китай, Тайван, Италия и Бразилия. България участва с 16 мостри: ракия, водка, бренди, ром, уиски и ликьор, като най-много са мострите за ракия. Медалите ще станат известни в началото на септември т.г. Spirits Selection by Concours Mondial е единственият пътуващ конкурс в света и единственият, който прави проверка на качеството на наградените напитки. Представителят на конкурса за България е \"Пробежекс\".", "date": "2017.08.28", "title": "Пловдив ще е домакин на конкурс за спиртни напитки"}
{"url": "http://www.dnevnik.bg/gradska_sreda/2017/08/28/3031952_ministerstvoto_na_kulturata_e_razreshilo_asfalt_na_bul/", "text": "Експертен съвет на Министерството на културата в петък е взел решение да се разреши асфалтовата настилка на бул. \"Прага\" в София. Това съобщи зам.-кметът Евгени Крусев, цитиран от \"Фокус\". Булевардът е в ремонт от миналия месец, а планът на общината е да замени паважа с асфалтова настилка. Досега министерството беше на мнение, че паветата са част от недвижимото културно наследство. Общината възрази, че булевардът е натоварен, обслужва няколко болници, а всички съседни улици са асфалтирани. Освен това нископодовите тролейбуси се нуждаели от хубава настилка, а и живеещите в съседство граждани се оплаквали от шума и запрашеността.  Крусев съобщи, че вчера е започнало полагането на първия пласт от асфалтовата настилка, а до края на седмицата пътното платно трябва да е готово и движението да бъде възстановено. Работата по тротоарите ще продължи и през следващите една-две седмици, тъй като трябва да се изградят допълнителни комуникации. ", "date": "2017.08.28", "title": "Министерството на културата е разрешило асфалт на бул. \"Прага\""}
{"url": "http://www.dnevnik.bg/sviat/2017/08/28/3031951_vunshniiat_ministur_kurc_e_favorit_za_kancler_sled/", "text": "Консервативната Австрийска народна партия на министъра на външните работи Себастиан Курц ще спечели 33 процента от гласовете на парламентарните избори на 15 октомври, сочи проучване на общественото мнение на института \"Рисърч афеърс\" по поръчка на в.  \"Йостерайх\" , предадоха БТА и австрийските медии. Проучването показва, че крайнодясната Партия на свободата и Социалдемократическата партия на канцлера Кристиан Керн са почти изравнени в подкрепата си около месец и половина  преди вота . За първата са готови да гласуват 23 процента от анкетираните, а за втората - 22 на сто. Зелените, които миналата година застанаха зад кандидатурата на Александер ван дер Белен на президентските избори, са на четвърто място в проучването с около 7 процента подкрепа.  Тридесет процента от анкетираните предпочитат управляваща коалиция, съставена от Народната партия и Партията на свободата, 12 процента - коалиция между социалдемократите и Партията на свободата, а 11 процента - коалиция на Народната партия и социалдемократите. Проучването, проведено с 600 респонденти между 21 и 23 август, сочи, че повечето партии запазват подкрепата си с малки изменeния (в рамките на 1-2 процента) в сравнение с предишното допитване. Одобрението за Курц като  кандидат за канцлер  същевременно остава по-високо от това за заемащия сега длъжността Керн. Двамата получават съответно 36 и 29 процента, а кандидатът на Партията на свободата Хайнц-Кристиан Щрахе е трети с 19%.", "date": "2017.08.28", "title": "Външният министър Курц е фаворит за канцлер след изборите в Австрия, сочи проучване"}
{"url": "http://www.dnevnik.bg/sviat/2017/08/28/3031981_hiliadi_rumunci_protestiraha_sreshtu_novite_planove_za/", "text": "Протести в Букурещ и в други големи градове срещу намерението на правителството на Социалдемократическата партия да подчини правосъдието, пише днес в. \"Ромъния либера\", като отбелязва, че демонстрантите са поискали оставките на лидерите на двете партии от управляващата коалиция  Ливиу Драгня  и Калин Попексу Търичану, както и на правосъдния министър Тудорел Тоадер. Протестиращите носеха вувузели, барабани и национални трибагреници и скандираха \"СДП - червена чума\", \"Искаме правосъдие, не корупция!\", \"Да дойде DNA да ви вземе\" (визирайки  Националната дирекция за борба с корупцията ) и \"Крадци, крадци!\", посочва вестникът, цитиран от БТА. Министърът на правосъдието Тудорел Тоадер представи в сряда пакет от промени в правосъдната система, които предизвикаха  критични реакции и протести . Едно от предложенията предвижда президентът вече да не назначава главния прокурор и антикорупционния прокурор. Идеите на правителството  бяха посрещнати с безпокойство  от Европейската комисия и от френския президент Еманюел Макрон, който посети страната, преди да дойде в България.  В. \"Гъндул\" посочва, че над 2000 души са протестирали снощи на Площада на победата в Букурещ, като подобни демонстрации е имало и в други градове в страната като Брашов, Клуж, Яш, Констанца, Тимишоара, Крайова, както и зад граница - в Милано, Цюрих и Мюнхен. Протести срещу предложенията, макар и в по-малък мащаб, имаше и по-рано миналата седмица в столицата Букурещ.", "date": "2017.08.28", "title": "Хиляди румънци протестираха срещу новите планове за съдебна реформа"}
{"url": "http://www.dnevnik.bg/bulgaria/2017/08/28/3031978_policiiata_izdirva_muja_ot_snimkata/", "text": "Столичното Пето районно управление търси съдействие за установяването на самоличността на мъжа, заснет от камери за външно наблюдение. Гражданите, които имат информация за самоличността му, могат да сигнализират на телефони 112, 02 /982 59 20, 02/ 982 59 21 или на 02/ 944 15 02.", "date": "2017.08.28", "title": "Полицията издирва мъжа от снимката"}
{"url": "http://www.dnevnik.bg/v_pamet/2017/08/28/3031977_pochina_frenskata_aktrisa_mirei_dark/", "text": "Френската актриса, режисьор и бивш модел Мирей Дарк е починала на 79-годишна възраст, предадоха \"Франс прес\" и RTL, цитирани от БТА. Тя известна с ролите си в киното през 60-те и 70-те години на миналия век и дългогодишна екранна и житейска партньорка на актьора Ален Делон. Снимала се е в над 50 филма с Делон, Луи дьо Фюнес, Пиер Ришар, както и в \"Уикенд\" на Жан-Люк Годар. Сред известните й роли в киното са филмите \"Женихът\", \"Високият рус мъж с черната обувка\" и \"Завръщането на високия рус мъж с черната обувка\", \"Смъртта на един негодник\". Дарк е родена на 15 май 1938 г. в Тулон, Франция. Завършва Консерватория по драматични изкуства, след което се мести в Париж, където започва кариерата си като модел. След дните на голямата си слава се насочва към театъра и режисира документално кино. От 2002 г. е омъжена за архитекта Паскал Депре. Дарк е дама на Ордена на Почетния легион във Франция. \"Напусна ни една от големите фигури на френското кино. Мирей Дарк беше талантлива актриса и смела жена, съвестно изпълняваща поетите задължения\", написа в \"Туитър\" френският министър на културата Франсоаз Нисен. \"Тя беше въплъщение на свободната жена в цялото й великолепие. Истински френски шик\", допълни бившият президент на кинофестивала в Кан Жил Жакоб.", "date": "2017.08.28", "title": "Почина френската актриса Мирей Дарк"}
{"url": "http://www.dnevnik.bg/photos/2017/08/28/3031935_snimka_na_denia_keniia_vuvede_nai-strogiia_zakon/", "text": "От този понеделник всеки кениец, който произвежда, продава или дори само използва найлонови торбички, рискува да влезе в затвор до четири години или да плати глоба 40 000 щатски долара. Причината е, че от днес в Кения влиза в сила най-строгият закон в света, който цели да намали замърсяването с пластмаса, съобщава агенция \"Ройтерс\". На снимката: Сметището в Дандора, Найроби, Кения, поема по 1900 тона боклук на ден.То е основното сметище за живеещите в столицата 3.5 млн. души.", "date": "2017.08.28", "title": "Снимка на деня: Кения въведе най-строгия закон срещу найлоновите торби"}
{"url": "http://www.dnevnik.bg/sport/2017/08/28/3031933_agentite_sa_spechelili_15_mlrd_paunda_ot_angliiskiia/", "text": "Футболните агенти са заработили 1.5 милиарда паунда от трансфери на играчите в четирите професионалния нива на английския футбол, съобщава \"Дейли мейл\". Над 80% от тази сума идват от сделки във Висшата лига. Сумата е изчислена по данни на Английската футболна асоциация (ФА), Висшата лига и Футболната лига. Агентите са получили 730 милиона паунда от комисиони по сделките за периода от октомври 2011 г. до септември 2016 г. Очаква се с комисионите от настоящия трансферен прозорец, който затваря на 31 август, сумата да надхвърли 1 милиард паунда. Отделно агентите прибират по 5% от заплатите на техните клиенти, което се равнява на 500 милиона паунда за периода от 2011 г. досега. От 2015 г. футболните агенти не са задължени да преминат контролен тест от ФА, за да получат лиценз. Оттогава регистрираните агенти в Англия са се увеличили от 550 на 1500. Най-големите имена сред агентите на Острова са Жорже Мендеш и  Мино Райола . Двамата се наредиха съответно на пето и осмо място в класацията на ESPN за  най-влиятелните футболни личности в света . Райола беше в основата на най-скъпия вътрешен трансфер за това лято във Висшата лига. Неговият клиент  Ромелу Лукаку премина от \"Евертън\" в \"Манчестър юнайтед\"  за 75 милиона паунда. Година по-рано Райола уреди трансфер на Пол Погба от \"Ювентус\" в \"Манчестър юнайтед\" за 105 милиона евро. Френският национал беше най-скъпият футболист до началото на август, когато  ПСЖ плати 222 милиона евро на \"Барселона\" за Неймар . Според \"Дейли мейл\" Райола е прибрал над 40 милиона паунда по трансфера на Погба. От своя страна Мендеш реализира два големи трансфера на своя клиенти във Висшата лига това лято. Вратарят на \"Бенфика\" Едерсон Мораеш и крилото на \"Монако\" Бернардо Силва преминаха в \"Манчестър сити\" срещу обща сума от близо 80 милиона паунда. Най-известните клиенти на Мендеш са звездата на \"Реал\" (Мадрид) Кристиано Роналдо, Хамес Родригес, Диего Коща и Анхел ди Мария.", "date": "2017.08.28", "title": "Агентите са спечелили 1.5 млрд. паунда от английския футбол за последните 6 години"}
{"url": "http://www.dnevnik.bg/sport/2017/08/28/3031992_spas_rusev_pregovaria_za_transfer_na_srubski_futbolist/", "text": "\"Левски\" може да се подсили с още нови футболисти до края на трансферния прозорец. Сините, които привлякоха 11 нови играчи през това лято, не спират със селекцията. В момента собственикът на клуба  Спас Русев преговаря  директно за трансфер на сръбски футболист при сините, научи  . Става въпрос за крилото Никола Труич, който в момента е свободен агент. Русев се е срещнал с мениджъра на играча, като се очаква развитие да има в близките дни. Труич, който е на 25 години, за последно игра за сръбския \"Войводина\" (Нови Сад), но напусна отбора със скандал. Крилото беше нападнат от феновете на тима след отпадането от  Лига Европа  от словашкия \"Ружомберок\". \"Войводина\" напусна надпреварата още в първия предварителен кръг, а от всички най-много го отнесе именно Труич. При разправия между фенове и играчи тарторът на агитката Слободан Милутинович хванал крилото за врата и започнал да го души, а неговият брат го ударил по главата. След инцидента Труич заяви категорично, че повече няма да играе за \"Войводина\". На 4 август той разтрогна договора си с клуба и оттогава си търси отбор. За \"Войводина\" крилото изигра 58 мача и вкара 15 гола между януари 2016 и август 2017 г. В кариерата си 25-годишният футболист е играл още за \"Партизан\" и \"Напредък\" (Крушевац). Труич има прекарани периоди под наем още в \"Смедерево\" и израелския \"Апоел\" (Акре). Халфът няма проблем да подпише с \"Левски\", като в момента квотата за чужденци извън Европейския съюз не е запълнена. Клубовете от Първа лига могат да картотекират петима играчи извън ЕС, като трима от тях да бъдат в групата за мача. В момента на Герена с паспорти извън ЕС са:  Жуниор Мапуку  (Конго), Франсис Нар (Гана), Бабатунде Адениджи (Нигерия) и Милош Цветкович (Сърбия). Скоро обаче се очаква раздяла с Нар и Адениджи. По информация на   Спас Русев е имал среща и с представители на бразилския защитник Бресан, който от доста време е спрян за \"Левски\". Централният бранител на \"Гремио\" е силно желан от сините, които се нуждаят от играч именно в тази зона. Бресан, който е на 24 години, обаче даде интервю в родината си и каза, че остава в настоящия си отбор. \"Имах няколко оферти и можех да си тръгна, но винаги съм искал да остана в \"Гремио\". Сега мисля само за този отбор и вярвам, че можем да станем шампиони\", каза бранителят, който през миналия сезон игра под наем в уругвайския \"Пенярол\".", "date": "2017.08.28", "title": "Спас Русев преговаря за трансфер на сръбски футболист в \"Левски\""}
{"url": "http://www.dnevnik.bg/sviat/2017/08/28/3031995_zashto_teroristite_ot_barselona_i_turku_sa_vse/", "text": "Преди Абу Хафс е бил известен в Мароко млад, радикален, салафитски проповедник. Той вече не използва псевдонима си и отново се нарича Мохамед Рафикви. И иска да помага в борбата срещу радикалния екстремизъм. В чиито редици доскоро е бил. Баща му е бил религиозно консервативен и много доминантен човек. Приятелите му - също. Образованието си младият Мохамед получава отчасти в  Саудитска Арабия , където Коранът се тълкува според уахабитското учение, т.е. пуристично и дословно. \"Учеха ме само на едно тълкуване на исляма. Учителите никога не са ми казвали, че има различни интерпретации. Едва по-късно го разбрах, което беше голям шок за мен\", разказва Рафикви. Дотогава той се числял към проповедниците в Мароко, които ругаят неверниците и ликуват при терористични нападения като тези от  11 септември в САЩ . Според тях те са справедливо наказание за неверниците. Уахабизмът - оръжие срещу левите сили Уахабизмът е крайно консервативно учение и днес се смята за хранителна почва на т.нар. \"Ислямска държава\". Започва да навлиза в Мароко през 70-те и 80-те години. Периодът на реислямизация се налага по времето на крал Хасан Втори. Той се опитва да противопостави уахабизма на левите сили, които поставят под въпрос монархията в Мароко. Ахмед Асид, религиозен експерт в един кралски институт в Рабат, описва налагането на уахабизма в Мароко по следния начин: \"Чрез  уахабизма  трябва да се възцари мир. Защото уахабизмът се основава на идеята, че владетелят знае какво трябва да се направи в интерес на мюсюлманите и всеки приема това. Да се противопоставяш на владетеля е престъпление според  уахабизма .\" Метастази В Мароко се налага  консервативното тълкуване на исляма . Включително в училищата и университетите. Дългогодишният директор на Кралската национална библиотека в Рабат Джрис Кроуз си спомня за това време следното: \"Преди 2000 г. не се преподаваше философия, само социални науки. Но социологията беше според ислямското разбиране. Изучаваше се история - но не история на света, а история на исляма. Всички предмети бяха ислямизирани.\" Все повече Мароко залита към религиозния консерватизъм и авторитаризма, към радикализма, продължава Кроуз. Салафити подтикват към насилие млади хора от периферията на обществото - в името на исляма. През 2003 г. 12 атентатори от гетата на Казабланка убиха 40 души, което беше тревожен сигнал. Правителството взема мерки Оттогава насам в Мароко се опитват да противодействат на екстремизма: установен е по-строг контрол върху проповедниците и имамите, институциите полагат повече грижи за бедните хора в покрайнините на големите градове. През 2015 г. бе създаден Център за правни разследвания, който отговаря всъщност за борбата срещу терора. От основаването му досега в Мароко са ликвидирани 46 терористични клетки, казва шефът на звеното Абделхак Киам. И още едно число назовава той - 1664 мароканци дотук са се присъединили към джихадистки групи в чужбина, повечето от тях към \"Ислямска държава\". Необходимо е да се борим срещу причините за радикализма. Особена роля в тази борба имат семейството, училището и гражданското общество, посочва Киам. Бившият салафитски проповедник Мохамед Рафикви е лежал девет години в затвора. И още там започнал да се опитва да въздейства на млади екстремисти, за да ги отклони от салафизма. Мохамед казва, че ще продължи да го прави: \"Бях готов да стана джихадист. Знам как мислят, знам какви са мотивите им, как използват Корана за себе си. Днес съм готов да използвам този свой опит в борбата срещу тероризма.\"", "date": "2017.08.28", "title": "Защо терористите от Барселона и Турку са все мароканци"}
{"url": "http://www.dnevnik.bg/biznes/2017/08/28/3032001_tol-sistemata_ne_e_suvsem_razbiraema_za_61_ot/", "text": "Българите намират за справедливо тежкотоварните превозни средства да плащат значително повече при преминаване по пътната мрежа. Мнозинство от 76% твърдят, че са чували за новата система за таксуване по пътищата - така наречената тол-такса. Макар хората да не я намират за особено ясна, те възлагат надежди на нея. Не липсват и опасения. Това са част от изводите от експресен сондаж, проведен от \"Галъп интернешънъл\" сред 800 души в цялата страна чрез телефонно интервю, възложен от Агенция \"Пътна инфраструктура\". От \"Галъп\" уточняват, че сондажът ползва иновативна панелна технология, която позволява национална представителност. Подобни сондажи могат да дадат най-вече хипотези за базисната картина на нагласите и за последващо проучване.  Три четвърти от българите твърдят, че са чували за новата система за таксуване по пътищата, за която повече от година правителството се опитва да проведе обществена поръчка. Закономерно сред тях личат повече хора с високо образование. 61% още не я намират за съвсем ясна.  Запознати със спецификата на новата система, която включва по-високи такси за тежкотоварните превози, 63% намират този принцип за справедлив, а 32% - за несправедлив. Останалите се колебаят. В допълнение 83% се съгласяват с твърдението, че превозните средства, които амортизират повече пътната настилка, трябва да плащат повече, а мнозинството от 73% са готови да подкрепят дори въвеждане на такси за тирове и извън магистралите.  В същото време обаче някои от запитваните се съгласяват, че евентуално поскъпване на преминаването на тежкотоварни автомобили по магистралите и останалите пътища ще доведе до трудности в бизнеса и до оскъпяване на превозите. Мнозинство от 59% се съгласяват, че новата система ще затрудни бизнеса на превозвачите, а 73% се опасяват от поскъпване на превозите. Данните показват обичайните опасения при въвеждането на нови мерки и политики, посочват провелите проучването. Най-устойчивото сред участниците в него е опасението от корупция – затова и твърдението \"Новата система ще ограничи корупцията\" не среща еднозначен обществен отговор и равни дялове от по 47% се съгласяват или отхвърлят. Опасенията от корупция са до голяма степен и инерционни и се отнасят към всички обществени сфери, допълват от \"Галъп\". Във връзка с тези опасения на респондентите е зададен и изричен въпрос по отношение на обществената поръчката за новата система. Наскоро в нейните рамки  бяха получени оферти от шест кандидата  да изграждат системата. Запитаните са помолени да изберат между две твърдения, звучащи еднакво вярно. Подобен род въпроси поставят отговарящия пред ценностен избор, дори и респондентът да няма съответната информираност. Няма значение колко се бави един конкурс за обществена поръчка, важен е крайният резултат е мнението на 41% от запитаните. 54% обаче споделят алтернативното мнение: ако конкурсите за обществени поръчки продължават прекалено дълго, това пречи на самата поръчка.  Въпреки всичко въвеждането на системата се смята за приближаване до европейския образец (73% са съгласни), а 66% вярват, че ще се повиши събираемостта на глобите. На този етап това са по-скоро обществени инстинкти, отколкото реално масово мнение. Запитаните са далече от експертиза по поставените въпроси, но мнозинство от 60% възприема идеята, че парите от новата система за таксуване по пътищата трябва да се дават приоритетно за довършване на магистралите. Това се дължи и на акцента върху магистралите, който се поставя в управленската философия в последните няколко мандата. ", "date": "2017.08.28", "title": "Тол-системата не е съвсем разбираема за 61% от българите, сочи проучване"}
{"url": "http://www.dnevnik.bg/sviat/2017/08/28/3031989_makron_obsujda_s_lideri_ot_evropa_i_afrika_goreshtite/", "text": "Френският президент Еманюел Макрон е домакин на среща с няколко европейски и африкански държави в опит да ограничи притока на мигранти през Средиземно море, предаде Би Би Си. В преговорите участват лидери от Чад, Нигер и Либия, най-големите транзитни дестинации за мигранти, които рискуват живота си, за да достигнат Европа. Макрон ще приеме в Елисейския дворец гостите, сред които са президентите на Нигер Махамаду Исуфу и на Чад Идрис Деби Итно. Двете държави са южни съседки на Либия. По-късно към разговорите ще се присъединят германският канцлер Ангела Меркел, италианският премиер Паоло Джентилони, испанският премиер Мариано Рахой и ръководителят на съставеното под егидата на ООН либийско правителство на националното единство  Файез Сарадж , отбелязва ДПА, цитирана от БТА. Според проект на заключително комюнике, с което разполага италианският вестник \"Кориере дела сера\", четиримата държавни и правителствени ръководители от ЕС ще изразят подкрепа за създаване на центрове на територията на Либия, където кандидатстващите за убежище в ЕС, да бъдат отделяни от другите мигранти. По-рано Макрон  предложи  молбите на кандидатите за убежище в Европа да се обработват на африканска земя, като за целта се създадат \"горещи точки\" за мигранти в трите държави от континента. Според проекта лидерите също ще поемат ангажимент да предоставят помощ на либийските общини да демотивират желаещите да се занимават с трафик на хора, да подпомогнат действията за спиране на мигрантите в Нигер и Чад преди пристигането им в Либия, както и за повече депортации и доброволни връщания на хора от Европа, посочва изданието. Успехът на подобен план обаче е донякъде под въпрос заради хроничната нестабилност в Либия, отбелязва Би Би Си. Близо 100 000 мигранти са пристигнали в Италия от Либия през Средиземно море. Според данни на Международната организация за миграция най-малко 2000 от тях са загинали в опит да стигнат до италианския бряг. През юли обаче броят на мигрантите, достигнали до Италия, намаля с 57 процента в сравнение с този през юни, отчасти заради подобреното  сътрудничество  между италианските власти и либийските сили за сигурност. Преди две седмици италианският министър на вътрешните работи Марко Минити, който води в Рим отделни разговори по въпроса за миграцията заедно с колегите си от Чад, Нигер и Мали, заяви, че е започнал да вижда \"светлина в тунела\", след като броят на пристигналите по море мигранти в Италия намаля в сравнение с 2016 г. В петък сайтът \"Близкоизточен наблюдател\" (Middle East Eye) посочи, че на въоръжените милиции в либийското пристанище Сабрата са били платени 5 милиона долара от \"европейски разузнавателни служби\", за да спрат заминаванията оттам на хора към Европа \"поне за месец и да не пускат гумени лодки да тръгват към Италия\". Рим отдавна призовава европейските партньори да поемат част от настаняването на мигрантите. Същевременно се увеличава броят на африканците,  достигнали испанския бряг  през Мароко. Повечето от африканските мигранти, достигащи бреговете на Европа, са от Западна Африка, предимно от Нигерия, Гвинея и Кот д'Ивоар. В повечето случаи се разглеждат като икономически мигранти, а не като лица, бягащи от конфликти или преследване.", "date": "2017.08.28", "title": "Макрон обсъжда с лидери от Европа и Африка \"горещите точки\" за мигранти в Либия, Чад и Нигер"}
{"url": "http://www.dnevnik.bg/bulgaria/2017/08/28/3032007_zaradi_pojara_be_evakuirano_selo_vlahi_obnovena/", "text": "Заради разпространението на  горския пожар към пиринското село Влахи , областният управител на Благоевград Бисер Михайлов разпореди евакуация на жителите му, съобщи МВР. Огънят се е разраснал заради силния вятър. Това наложи част от екипите да бъдат изтеглени на безопасни места и да се прегрупират, с цел овладяване на пожара и неговото разпространяване към село Влахи, поясни главен инспектор Добри Тонков. Готовност за евакуация на селото е имало още от вчера. В ранния следобед от Влахи са изведени всички 27 души - част от тях, постоянни жители, а други - собственици на вили. Те са изведени със съдействието на полицейски служители.  Пожарът в района на Кресненското дефиле бушува пети ден и вече е  достигнал мащабите на екологична катастрофа .", "date": "2017.08.28", "title": "Заради пожара бе евакуирано село Влахи (обновена)"}
{"url": "http://www.dnevnik.bg/bulgaria/2017/08/28/3031987_mvr_tursi_niakoi_da_go_nauchi_da_razpoznava_otrano/", "text": "Вътрешното министерство обяви търг за провеждане на национално експертно изследване за ранно разпознаване на признаци на радикализация с оглед своевременна превенция. Това се вижда на сайта за обществени поръчки и МВР. В решението е записано, че специализираното изследване ще включва няколко етапа - от проучване на изследванията и проявлението в други култури, през актуалните рискове, до съдържанието на явлението и настоящата среда за неговото проявление в България. Основните дейности са подготовка, за която ще бъдат предоставени два месеца. Вторият етап ще е изпълнение на теренното изследване и анализ на резултатите, което трябва да стане в рамките на седем месеца. След това е изготвянето на аналитичен доклад и наръчник за два месеца. Последният етап е научна конференция, срокът за който е един месец. Обществената поръчка е по проект \"Разширяване експертния капацитет на служителите на МВР за превенция на агресивни прояви в обществото, корупция и радикализация\" и ще се финансира с евросредства. Обявената стойност е 266 666.67 лв. без ДДС. Възложителят на търга го мотивира със заключението, че \"радикализацията е явление, което не е ново в историята на човешките цивилизации, но в наше време познанието за него придобива особена значимост\". \"Процесите на радикализация може да бъдат научно наблюдавани и предварително проучени, така че да се идентифицират факторите, които ги пораждат, и да бъдат предприети превантивни мерки за управлението на терора в сложната международна и социална обстановка. Настоящата поръчка за услуга за провеждане на мащабно изследване по темата ще предложи модел за изследване и операционализирането му в практически мерки за превенция на явлението, като го разглежда във всичките му аспекти, прилагайки мултидисциплинарен подход\", посочват още възложителите. Изискванията към кандидатите по поръчката е за последните три години да са изпълнили дейности с предмет и обем, сходни с тези на търга, т.е. свързани с провеждане на национални изследвания сред населението и/или конкретна общност. Те трябва да имат персонал и ръководен състав с професионална компетентност, близка до предмета на поръчката. Като: - ръководител на екип с висше образование в областта на социалните, стопанските и правните науки, професионално направление \"Социология, антропология и науки за културата\", и с опит в координиране и ръководство на национални изследвания сред население и/или бизнес сектора на социална тематика в последните три години; - ръководител на терен с опит в координирането на полева работа по национални изследвания в последните две години по метода лице в лице; - екип от интервюисти за всяка от 28-те области на България. Участникът трябва да разполага с необходимия брой технически лица, които ще отговарят за извършването на услугата. Има въведени и минимални изисквания като това участникът да е изпълнил поне една дейност с предмет и обем, близки до тези на поръчката, или да разполага с минимум две технически лица, специалисти по обработка на данни и др. От МВР заявиха за \"Дневник\", че преди не се е провеждало такова изследване. Те очакват да кандидатстват само тези, които могат да провеждат обучение. Тихомир Безлов от Центъра за изследване на демокрацията коментира, че те имат публикация от миналата година за радикализацията в България от около 200 стр. Тя е препоръчана на Европейската комисия, която прави сборник за най-важните принципи на радикализацията. Подробно са разгледани случаите с т.нар. ислямски бойци, които се бият минавайки или връщайки се през България; българи, за които има някакви данни, че са участвали на страната на \"Ислямска държава\"; случаят в Пазарджик, след който започна и дело за радикализация - повече за него четете  тук  и др. Безлов заяви, че центърът би кандидатствал по такава обществена поръчка. По думите му има още няколко екипа, които правят проучвания и изследвания на тема радикализация.", "date": "2017.08.28", "title": "МВР търси някой да го научи да разпознава отрано радикализацията"}
{"url": "http://www.dnevnik.bg/bulgaria/2017/08/28/3032021_s_34_mln_lv_mvr_shte_razshiriava_sistemata_za/", "text": "Министерството на вътрешните работи (МВР) обяви обществената поръчка за разширяване на интегрираната система за наблюдение на българско-турската граница. Търгът е с прогнозна стойност 34.7 млн. лева и обхваща райони на \"Гранична полиция\" в Елхово, останали непокрити от съществуващите сигнално-охранителни системи. Средствата са по споразумението за безвъзмездна финансова помощ, по което миналата година  ЕК отпусна на България 160 млн. евро за справяне с мигрантската вълна . Поръчката включва доставката и инсталирането на оборудване и изграждане на до 41 сензорни линии, състоящи се от термовизионни камери. Предвидено е изграждането на два стационарни поста за наблюдение и интегрирането на още пет поста, вече изградени по други проекти. Освен това ще бъдат разширени един регионален и пет локални координационни центъра, а 40 служители ще бъдат обучени за работа със системата. С най-голяма тежест за избора на изпълнител е показателят, свързан с измерване на качеството, като максималния брой предложени сензорни линии и минималния разход на електрическа енергия. Той ще формира 65%. Предложената цена ще формира 30%, а останалите 5 на сто са за дадения гаранционен срок на гаранционна поддръжка. Интегрираната система за контрол и наблюдение е изградена по границата с Турция между пунктовете Капитан Андреево и Лесово. Системата включва термовизионни камери и датчици, като информацията от тях се получава в локалните центрове в Свиленград или в Елхово. Ако устройствата засекат движение на хора, на мястото се изпращат мобилни групи. Още през есента на миналата година се разбра, че  80% от отпуснатите на страната 160 млн. евро ще отидат за охрана на границата . През декември  бившият зам.-министър на вътрешните работи Филип Гунев съобщи , че има риск част от средствата да бъдат изгубени заради кратките срокове, в които трябва да се обявят обществените поръчки, да се избере изпълнител и да се сключи договор с него. Крайният срок за това е 30 септември 2017 г. В края на юни вицепремиерът Валери Симеонов заяви, че \"Обединени патриоти\"  ще предложат законодателни промени, така че  поставянето на камерите по границата с Турция да става чрез пряко възлагане , а не с обществени поръчки. ", "date": "2017.08.28", "title": "С 34 млн. лв. МВР ще разширява системата за наблюдение на границата с Турция"}
{"url": "http://www.dnevnik.bg/sviat/2017/08/28/3032016_s_kakvi_pozicii_se_vrushtat_london_i_brjuksel_na/", "text": "Великобритания и Европейският съюз се връщат на масата за преговори тази седмица, за да продължат да обсъждат условията на Брекзит. В началото на втория  пълен кръг преговори , откакто бе  обявено началото  през юни, ЕС иска повече разяснения от властите в Лондон, но не очаква големи успехи. От друга страна, преговарящите от Обединеното кралство призовават евросъюза да покаже повече \"гъвкавост и въображение\" и да се съгласи да преговаря паралелно за \"основното\" споразумение за раздяла и за бъдещите търговски отношения на страната с 27-те страни членки. Идеята среща твърда съпротива от Брюксел, чиито  представители  в преговорите настояват, че е необходимо първо да се решат три основни въпроса и после да се говори за  търговия  - правата на европейските и британските граждани, статута на  ирландската граница , която ще стане външна за ЕС, и \"сметката за развода\". Третият кръг от преговорите за излизане на Великобритания от Европейския съюз трябва да започне днес. ЕС призовава Великобритания този път да дойде на преговорите подготвена да обсъжда въпросите по същество. ЕС публикува по-рано тази година редица документи, подробно представящи позициите му по различни въпроси, а Великобритания публикува редица документи през последните две седмици. Агенция ДПА, цитирана от БТА, обобщава основните различия между Лондон и Брюксел в започващия трети кръг на преговорите. Управление и прилагане на споразумението за раздялата  Би трябвало да се създаде обща комисия, която да гарантира действието на споразумението за напускане и да се занимава с непредвидени ситуации. Ако общата комисия не е в състояние да постигне решение, въпросът може да бъде отнесен до Съда на ЕС.  Съдът на ЕС не би трябвало да има пряка роля в уреждането на споровете. Правителството иска  механизъм за уреждане на споровете , който \"максимално ще повиши сигурността за физическите и юридическите лица\" и ще \"зачита автономията на правото на ЕС и  правната система на Великобритания \". Финансово споразумение Би трябвало да има единно финансово споразумение с плащане в евро, което да включва финансовите задължения на Великобритания, произтичащи от бюджета на ЕС, прекратяването на членството във всички органи и институции на ЕС и участието на Великобритания в конкретни фондове и инструменти. Документът съдържа само методологията за изчисляване на окончателната сметка, но не и окончателната сума.  Министърът за Брекзит Дейвид Дейвис обещава да работи с ЕС за определяне на \"справедливо уреждане на правата и задълженията на Великобритания като напускаща държава членка\". Права на гражданите   Съществуващите права на гражданите на 27-те останали държави от ЕС и Великобритания би трябвало да бъдат защитени, включително правото на придобиване на постоянно жителство. Споразумението за напускане трябва да се отнася за гражданите и членовете на Великобритания и останалите 27 държави от ЕС и членовете на семействата, които се намират във Великобритания или останалите 27 държави от ЕС към датата на Брекзит, плюс тези, които са живели там преди тази дата и на които може да са се полагали социалноосигурителни помощи като пенсии. ЕС иска Съдът на общността да има пълна юрисдикция по въпросите, свързани с правата на гражданите.  Над 3 милиона граждани на ЕС, които живеят във Великобритания, ще получат защита на своя \"уседнал статут\" и ще се радват на същото отношение, което получават британските граждани във връзка със здравеопазването и други помощи.  След Брекзит  обаче те ще бъдат обект само на британското право, а не на юрисдикцията на Съда на ЕС. Членове на семейството, които се присъединяват към \"отговарящ на изискванията гражданин на ЕС\" преди Брекзит, ще могат да кандидатстват за уседнал статут след пет години. На хората, пристигнали след датата на напускането, ще бъдат дадени две години, за да \"регулират своя статут\". Ядрени материали   Брекзит също така означава, че Великобритания ще напусне Европейската общност за атомна енергия (Евратом), чиято цел е да насърчава безопасното използване и разпространение на ядрената енергия в Европа. Великобритания ще трябва да поеме задължение за гаранция, а ЕС иска тя да гарантира, че всички ядрени или свързани материали на нейна територия са управлявани съгласно международните стандарти.  Великобритания иска да продължи да работи в тясно сътрудничество с Евратом и да \"подготви почвата за бъдещи отношения, които да са от полза за Обединеното кралство и останалите 27 държави членки\". Тя обещава да спазва сегашните си задължения към партньорите от ЕС, като същевременно работи за споразумения за ядрено сътрудничество с важни държави извън ЕС, включително САЩ, Канада, Австралия и Япония. Продължаващи съдебни и административни процедури   Излизането на Великобритания от ЕС не би трябвало да лишава Съда на ЕС и органите и институциите на общността от възможността да извършват процедури, засягащи Великобритания и британските жители, по въпроси, които не са уредени към датата на Брекзит.  Би трябвало да има ясна позиция за положението на недовършените британски правни дела пред Съда на ЕС, \"за да се намалят до минимум несигурността и неуредиците за физическите и юридическите лица\". Не би трябвало да се позволява на Съда на ЕС да се произнася по каквито и да било британски правни дела, които не са били заведени пред съда към датата на Брекзит, \"дори когато фактите по делото са настъпили преди напускането\". Действие на институциите, агенциите и органите на ЕС  Британските власти би трябвало да гарантират, че всяка институция, агенция или орган на ЕС, които може да продължат да извършват остатъчна дейност във Великобритания след напускането й, ще се ползват със същата степен на защита като преди.  Правителството обещава да предостави привилегии и имунитети \"за ограничен период след напускането, за да даде на ЕС разумен срок, в който да приключи сегашните си дейности тук\". Стоки, предлагани на пазара съгласно правото на ЕС преди напускането Стоките, предлагани на пазара във Великобритания и останалите 27 държави от ЕС преди напускането, могат да продължат да бъдат налични. Този принцип важи само за продуктови правила, а не за митнически процедури. Също така е необходимо двете страни да създадат механизми за наблюдение и канали за комуникация, за да се уведомяват взаимно за стоки, които не са в съответствие с това. Стоките , които са на пазара преди Брекзит, би трябвало да продължат да се продават без каквито и да е допълнителни изисквания или ограничения, като се избягва всякакво дублиране на разрешителните процеси. Когато стоките се предоставят с услуги, не би трябвало да има ограничение за предоставянето на тези услуги.", "date": "2017.08.28", "title": "С какви позиции се връщат Лондон и Брюксел на масата за преговорите за Брекзит"}
{"url": "http://www.dnevnik.bg/sviat/2017/08/28/3032084_evrosujuzut_subira_liderite_na_surbiia_i_kosovo_v/", "text": "Европейският съюз ще е домакин на нова среща между президента на Сърбия Александър Вучич и косовския му колега Хашим Тачи този четвъртък, съобщи европейската дипломатическа служба. \"Тази седмица ще се срещна отново в президента Вучич и президента Тачи, за да ускоря диалога между Белград и Прищина\", каза върховният представител на ЕС във външната политика и сигурността Федерика Могерини на среща на посланиците на съюза в Брюксел, цитирана от \"Болкан инсайт\". Според сръбската агенция \"Танюг\" Вучич вече е приел поканата. Участниците в срещата \"ще обменят мнения за продължаването на диалога и нормализацията между Косово и Сърбия\", след като през юли се разбраха да подновят  преговорите , казва дипломатическата служба в съобщение. Срещата идва след призива на Вучич за \"вътрешен диалог\" за статута на Косово и след предложения, публикувани от външния министър  Ивица Дачич  и вицепремиера  Расим Ляич . Миналата седмица обаче имаше  напрежение  между Белград и Скопие и сръбски политици обвиниха Македония, че се готви да  подкрепи  приемането на Косово в ЮНЕСКО. В Косово междувременно продължава политическата криза, изострила се след изборите на 11 юни, тъй като партиите, влезли в парламента, все още не могат да излъчат правителство.", "date": "2017.08.28", "title": "Евросъюзът събира лидерите на Сърбия и Косово в четвъртък"}
{"url": "http://www.dnevnik.bg/bulgaria/2017/08/28/3032093_simulaciiata_na_elektronno_glasuvane_moje_da_struva/", "text": "Две оферти бяха подадени днес за обществената поръчка \"Проучване и анализ на добрите практики за дистанционно електронно гласуване и провеждане на симулации на дистанционно електронно гласуване\" обявена от държавна агенция \"Електронно управление\". Консултантската компания \"Ню Ай\" АД предложи 8000 лв. (без ДДС), а \"Билдинг пропъртис холд\" ЕООД – 22 000 лв. (без ДДС). Прогнозната стойност по проекта, финансиран по оперативна програма \"Добро управление\", беше 33 333.33 лв. (без ДДС). \"Ню Ай\" е собственост на Джон Майкъл Еърст и \"Лейтън проджект мениджмънт лимитед\", Лондон. Сред клиентите им са български общини, Министерският съвет и Световната банка. \"Билдинг пропъртис холд\" ЕООД стана известна, след като спечели обществената поръчка за сайта на председателството на ЕС. Неин управител и собственик е Веселин Тодоров, който освен управител на \"Сиела\" беше и член на националния съвет на движение \"България на гражданите\", ръководено от бившия ресорен вицепремиер Меглена Кунева. Освен анализ на \"добрите практики\" и конкретни препоръки за българската система за дистанционно електронно гласуване спечелилата форма трябва да проведе три симулации на дистанционно електронно гласуване до 15 октомври. Във втората фаза на проекта, след 1 януари 2018 г., експериментално дистанционно електронно гласуване ще се провежда на три последователно произведени избори, включително частични избори. В случай че експериментално дистанционно електронно гласуване е проведено успешно – при гарантиране тайната на вота, на изборите за членове на Европейския парламент през 2019 г. избирателите ще може да гласуват дистанционно електронно, като резултатите от гласуването им ще се вземат предвид при определяне на резултатите.", "date": "2017.08.28", "title": "Симулацията на електронно гласуване може да струва 8000 лв. при предвидени 33 000 лв."}
{"url": "http://www.dnevnik.bg/biznes/2017/08/28/3032089_ot_30_avgust_niakolko_kvartala_v_sofiia_otnovo_ostavat/", "text": "От \"Топлофикация София\" напомнят на своите клиенти, че ТЕЦ \"София-изток\" ще спре работа в периода от 0.00 часа на 30 август, сряда, до 11 септември включително. Първоначалните планове бяха това второ спиране на топлата вода за последните месеци да започне в началото на август, но сроковете после бяха променени. Спирането е мотивирано с ремонти, които да предотвратят инциденти като този през зимата, когато множество квартали останаха без топлоснабдяване заради авария. В посочения период без топла вода ще останат клиентите от следните квартали:  По време на спирането на централата ще бъде въведен в експлоатация рехабилитираният магистрален топлопровод, аварирал през зимата. С оглед минимизиране на неудобствата за потребителите графикът за спиране на централата е съчетан с профилактиката на газоснабдяващите съоръжения, като в същото време ще бъдат извършени и основни ремонти на съоръженията в централата, уверяват от дружеството. Информацията за сроковете на спиране на топлата вода и засегнатите квартали е публикувана в сайта на дружеството  www.toplo.bg  и във фейсбук -  Повече подробности клиентите могат да получат на информационния телефон в кол-центъра на компанията – 0 700 11 111. За времето на ремонтите на абонатите няма да бъдат начислявани сметки за топла вода и това ще бъде отразено в месечните съобщения.", "date": "2017.08.28", "title": "От 30 август няколко квартала в София отново остават без топла вода"}
{"url": "http://www.dnevnik.bg/bulgaria/2017/08/28/3032105_dvijenieto_po_stariia_most_chavdar_v_sofiia_e/", "text": "От днес движението по стария мост \"Чавдар\" в София е възстановено. Това обяви столичният зам.-кмет по транспорта Евгени Крусев, цитиран от пресцентъра на общината.  Ремонтът на съоръжението трая 2 месеца. Мостът, който отвежда движението от центъра към североизточните части на града и бул. \"Владимир Вазов\", е изцяло реконструиран. Изградена е нова бетонова плоча, положени са нова хидроизолация, пътна настилка, тротоари, парапети и осветление. Старият мост \"Чавдар\" е построен преди повече от 30 години и оттогава не е бил ремонтиран. Преди няколко години по-новият мост \"Чавдар\" беше реновиран, тъй като състоянието му беше много лошо. От Столичната община уточниха, че в последните години са ремонтирани над 150 моста в града.", "date": "2017.08.28", "title": "Движението по стария мост \"Чавдар\" в София е възстановено след двумесечен ремонт"}
{"url": "http://www.dnevnik.bg/biznes/2017/08/28/3032118_durjavata_si_kupuva_dunarit_dopulnena/", "text": "Министерството на икономиката започва активна дейност за придобиване на дружеството \"Дунарит\". Това каза министърът на икономиката Емил Караниколов на брифинг, цитиран от агенция \"Фокус\". В недалечното минало компанията беше част от имуществото на мажоритарния собственик на КТБ Цветан Василев. Днес министърът посочи, че проблемите на дружеството идват от КТБ. В края на януари, девет години след приватизацията, пловдивският завод за ремонт на авиационна техника \"Авионамс\"  отново стана държавен .Така военноремонтният завод излезе от орбитата на Цветан Василев. Във фалиралата КТБ влязоха почти 29 млн. лв., а завръщането на държавата се финансира от държавната ББР. Държавата в действие Министерството на икономиката започва активна дейност за придобиване на дружеството \"Дунарит\". В момента работим за изкупуване на всички кредити на дружеството с цел да не се поиска процедура по несъстоятелност или да започне продажба на активи на \"Дунарит\", обясни Караниколов. Той посочи, че това е извънредна мярка, свързана с тежкото състояние на дружеството, и не се отнася до целия военнопромишлен комплекс. От думите му се разбра, че е поискал от управителя в завода да бъде назначен с пълни права прокурист, което ще спре процедурата по отнемане на лицензите на предприятието. Той припомни, че на членове на ръководството има повдигнати обвинения, което е дало основание за задействане на процедура за отнемане на лицензите на производство. Това по думите на Караниколов би довело до тежко състояние на дружеството и на целия военен сектор. Наскоро ръководството на завода подаде оставки, за да се спре процедурата по отнемане на лиценза. Оказва се обаче, че подалите оставки не могат да бъдат освободени, защото има обжалване на процедурата. Това означава, че МВР трябва да предприеме действие за отнемане на лицензите на предприятието. \"Това е недопустимо и министерството няма да го допусне. Министерството на икономиката започва активна дейност за придобиване на дружеството \"Дунарит\". Работим за купуване на всички кредити, за да не се стигне до процедура на несъстоятелност или продажба. Основната ни цел е запазване на дружеството и на работниците, което гарантирам пред вас, че ще се случи\", заяви още той. По думите му засега не е необходимо финансиране на дружеството, което \"в момента работи изключително добре\". Проблем обаче би имало, ако започнат дела по кредити и изпълнителни производства, което би означавало да се продават машините и съоръженията. \"Няма да го допусна\", увери Караниколов. \"Ще направим всичко възможно да придобием това дружеството. Но си има процедури, на които абсолютно всеки може да се яви и да го закупи. Въпросът е да гарантираме бъдещето му\", допълни той. Как се стигна дотук реди три седмици  стотици работници от военния завод \"Дунарит\" в Русе излязоха на мирен протест  и блокираха за кратко движението през граничния пункт Дунав мост заради започнала процедура за отнемане на лицензите на предприятието. Дотогава това не бе официално известно, както и обстоятелството, че към членове на ръководството има повдигнати обвинения, дали началото на такава процедура. Причината за това бе разследване на Специализираната прокуратура срещу изпълнителния директор Кръстьо Кръстев, който впоследствие подаде оставка. Тогава министър Караниколов се срещна с протестиращите и ги увери, че \"Дунарит\" ще продължи да работи, лицензите му няма да бъдат отнети. Караниколов лично посети завода и обяви, че ръководството подава оставка, за да се спре процедурата по отнемане на лиценза. Очевидно обаче, както днес се съобщава официално, това не води до резултат. От година и половина за контрола над \"Дунарит\" се води война, припомня  \"Капитал\" . От едната страна е конкурентното \"Емко\" на Емилиян Гебрев, подкрепяно от мениджърите на русенския завод, за които се предполага, че остават близки до собственика на КТБ Цветан Василев. Той в публичните си изяви нееднократно е казвал, че преди затварянето на банката депутатът Делян Пеевски му е поискал безвъзмездно дялове в редица предприятия, сред които и оръжейната компания. От другата е регистрираната на Британските Вирджински острови Viafot, която вероятно е контролирана от политика. През март 2016 г. нейното българско дружество придоби вземане на Едоардо Миролио от \"Дунарит\" паралелно с другите сделки между него и Пеевски, чрез които последният съвсем официално взе контрола в \"Техномаркет\".", "date": "2017.08.28", "title": "Държавата си купува \"Дунарит\" (допълнена)"}
{"url": "http://www.dnevnik.bg/biznes/2017/08/28/3032146_zaradi_planovi_remonti_na_gazprom_shte_bude_izpolzvan/", "text": "\"Газпром\" започва ремонтни дейности на транзитните газопроводи през Балканите, в това число и през България. Затова в периода от 29 август до 2 септември българските потребители ще бъдат снабдявани от газохранилището в Чирен, съобщи Българският енергиен холдинг (БЕХ). Оттам уточняват, че \"Булгаргаз\" е заявил пред \"Булгартрансгаз\" добив на природен газ от хранилището в размер на 3.4 млн. куб. м дневно, така че да се гарантира осигуряване на необходимите количества за битовите и индустриалните потребители. По време на ремонтните работи ще бъдат засегнати страните, транзитиращи и потребяващи природен газ в Украйна, Молдова, Балканския регион и Турция. Дейностите ще продължат общо 96 часа, като ще започнат в 8 часа на 29 август и ще продължат до 8 часа на 2 септември. Очаква се промяна в разполагаемия капацитет на входно-изходните точки Кулата/Сидирокастро - вход/изход; Кюстендил/Жидилово – изход; Странджа/Малкочлар – изход; Негру Вода 2, 3/ Кардам – вход; Негру Вода 1/ Кардам – вход.", "date": "2017.08.28", "title": "Заради планови ремонти на \"Газпром\" ще бъде използван газ от Чирен"}
{"url": "http://www.dnevnik.bg/photos/2017/08/28/3031896_fotogaleriia_s_ovcete_nagore_po_alpite/", "text": "Този уикенд овчарите от градчето Белп в Швейцария отпразнуваха традиционния овчарски уикенд, известен като Schaeferwochenende.", "date": "2017.08.28", "title": "Фотогалерия: С овцете нагоре по Алпите"}
{"url": "http://www.dnevnik.bg/sport/2017/08/28/3032058_livurpul_e_predlojil_555_mln_paunda_za_toma_lemar_ot/", "text": "\"Ливърпул\" е предложил 55.5 милиона паунда за лявото крило на \"Монако\" Тома Лемар, твърди \"Скай спортс\". Според информацията червените работят по намирането на качествен футболист на поста на Филипе Коутиньо, който е близо до трансфер в \"Барселона\". Интересът на \"Ливърпул\" към Лемар дава зелена светлина за преминаването на Коутиньо при каталунците. Бразилецът подаде молба за трансфер, но мърсисайдци не искат да се разделят с него. Червените вече отказаха три оферти от \"Барселона\", най-високата от които беше на стойност  125 милиона евро . Лемар имаше важна роля за шампионската титла в Лига 1 и достигането до полуфинал в Шампионската лига през миналия сезон. Той изигра 55 мача във всички турнири, в които записа 14 гола и 17 асистенции. Монегаските вече отказаха 30 милиона паунда от \"Арсенал\" за 21-годишния полузащитник. Интерес към него има и от \"Барселона\", който днес представи Осман Дембеле.  Каталунците платиха 105 милиона евро  на \"Борусия\" (Дортмунд), като сумата може да нарасне до 135 милиона в зависимост от представянето на футболиста. Звездата на \"Монако\" Килиан Мбапе е усилено свързван с трансфер в \"Пари Сен Жермен\". Според френският вестник \"Екип\"  18-годишният французин ще бъде привлечен под наем , а след година ПСЖ ще плати 180 милиона евро на монегаските. С този ход парижани ще заобиколят финансовия феърплей, след като в началото на август платиха 222 милиона евро на \"Барселона\" за Неймар. Мбапе е в конфликт с треньора Леонардо Жардим заради желанието си да си тръгне. Той остана резерва при разгромната победа на \"Монако\" с 6:1 срещу \"Марсилия\" в неделя. \"Монако\" вече се раздели с трима от титулярите си от миналогодишната кампания.  Бенджамин Менди  и  Бернардо Силва  преминаха в \"Манчестър сити\" съответно за 57.5 и 50 млн. евро, а  Тиемуe Бакайоко  беше купен от \"Челси\" за 40 млн. евро.", "date": "2017.08.28", "title": "\"Ливърпул\" е предложил 55.5 млн. паунда за Тома Лемар от \"Монако\""}
{"url": "http://www.dnevnik.bg/video/2017/08/28/3032193_video_drugite_novini/", "text": "Кения въвежда суперстроги правила срещу найлоновите торбички От днес получаваме Уникален код за достъп до електронното медицинско досие Звездата на френското кино Мирей Дарк напусна земната сцена Кендрик Ламар с шест награди от MTV Тейлър Суифт с премиера и над 19 милиона гледания Григор Димитров е под номер четири в класацията на букмейкърите за US Open", "date": "2017.08.28", "title": "Видео: Другите новини"}
{"url": "http://www.dnevnik.bg/regioni/2017/08/28/3032200_obvineniiat_za_ubiistvoto_na_11-godishno_momiche/", "text": "Момчето, обвинено за убийството на 11-годишно момиче в Бургас, окончателно остава в ареста. Това реши Апелативният съд в Бургас, който днес гледа мярката за неотклонение на 15-годишното момче, съобщи агенция \"Фокус\". Миналата седмица  първоинстанционният съд наложи постоянна мярка \"задържане под стража\"  на момчето, но защитата му обжалва. Днешното решение е окончателно. Убийството на 11-годишното момиче бе извършено на 20 август . То е било прободено с нож в шията, а тялото му беше открито в асансьор в бургаския кв. \"Меден рудник\". Според разследващите двамата са се запознали в социалните мрежи, а убийството е извършено след спор къде да пушат наргиле. Прокуратурата е на мнение, че 15-годишното момче е действало умишлено. Момчето няма предишни криминални прояви.", "date": "2017.08.28", "title": "Обвиненият за убийството на 11-годишно момиче остава окончателно в ареста"}
{"url": "http://www.dnevnik.bg/zelen/2017/08/28/3032185_pojarut_pri_selo_vlahi_zaplashva_i_redki_jivotni_v_dva/", "text": "Пожарът в Кресна, който вече е на 300 - 400 метра от пиринското село Влахи и  заради който всички жители бяха евакуирани преди броени часове , застрашава живота и сигурността на редки видове животни, които се отглеждат и изследват в двата екоцентъра в региона. Това научи \"Дневник\" от еколози и собственици на центровете, които са били на мястото на пожара днес. В центъра за изследване на едри хищници,  който е в село Влахи, има два вълка и две мечки, които не са евакуирани, но не са пуснати на свобода. По уверенията на кмета на Кресна Николай Георгиев хищниците са оставени в заграждения, на безопасно място са и за тяхната сигурност се грижат в момента пожарникари. Екологът Андрей Ковачев от  Сдружение за дива природа \"Балкани\" , който е бил там и е помагал срещу стихията в по-ранните часове на деня, обясни пред \"Дневник\", че пускането на свобода на вълците и мечките не е възможно, защото те са опитомени и дори загражденията им да бъдат премахнати, животните няма да пожелаят да излязат. Стадо от 100 дългокосмести кози, които също се отглеждат в центъра за редки животни, е било пуснато на свобода от самите собственици, след като е станало ясно, че животните не могат да бъдат евакуирани. Единият от собствениците, Елена Цингарска от  сдружението , както и Петко Цветков от БФ \"Биоразнообразие\", помагал за овладяване на огъня, са били изведени от селото против волята им. Според Ковачев освободените животни най-вероятно ще успеят да се спасят от огъня, но едва ли ще бъдат върнати обратно в центъра. \"Това е голяма загуба за екоцентъра, където те са изключително ценни за изследване, тъй като са много рядък и чист вид коза.\" Пожарът застрашава и малкото останали птици, за които се грижат експертите от Сдружение за дива флора и фауна от другия екоцентър в региона на Кресненското дефиле – там от 15 години експерти се опитват да възстановят колония белоглави лешояди.  Почти цялата колония беше изтровена в района на Кресненското дефиле  тази пролет заради незаконно използване на отрова. Това се случи след 15 годишни усилия и работа на експерти да върнат вида в региона.", "date": "2017.08.28", "title": "Пожарът при село Влахи заплашва и редки животни в два екоцентъра"}
{"url": "http://www.dnevnik.bg/bulgaria/2017/08/28/3032100_bankite_po-chesto_signalizirat_dans_za_sumnitelni/", "text": "Банките по-често са сигнализирали ДАНС за съмнителни операции през изминалата година. Това се разбира от доклад на финансовото разузнаване на агенцията, публикуван на сайта ѝ. В него се казва, че за 2016 г. структурата е получила 2 987 уведомления за съмнителни операции, като около 80% от тях са дошли от банки. Същевременно ДАНС отчита увеличаване на общия брой доклади за тези операции. Финансовото разузнаване рядко стига до организаторите на схеми за пране на пари, информира пък в. \"Сега\", позовавайки се отново на доклада. По закон ДАНС трябва да получава информация за съмнителни сделки от държавни и частни структури, но често пъти сигналите не били достатъчни.  \"В мнозинството от случаите се забелязва, че преки участници, които извършват съмнителните операции и сделки, са подставени лица със сходен профил. На второто ниво са лицата, които подпомагат дейността им с даването на насоки при осъществяване на съмнителните операции/сделки. В много редки случаи докладването на съмнителни операции и достъпните на специализираната дирекция \"Финансово разузнаване - ДАНС\" източници на информация могат да покажат организаторите на схемите\", обясняват агентите. В схемите често имало международен елемент - използвали се офшорни компании.  Обикновено това се прави чрез компютърни измами. Характерно за компютърните измами е, че престъплението, от което трябва да се изперат парите обикновено се извършва в чужбина като за изпирането на средствата се използват т.нар. \"подставени\" физически лица или новорегистрирани български търговски дружества, които откриват сметки в български търговски банки и получават цялата сума, която е била обект на измама. Виртуалните валути също крият сериозни рискове, твърдят от ДАНС. В доклада се казва, че \"прави впечатление, че тези измами набират по-широка популярност поради възможностите, които предоставят за печалба с висок марж и за кратко време. Това представлява изключително атрактивно средство за инвестиране предимно на малки суми от физически лица. Често обаче тези лица стават обект на измама, като им се предлагат несъществуващи крипто или виртуални валути или се инвестира в технически средства, които впоследствие биват неизползваеми\". Процесът на изпиране на пари запазва своите характеристики на изключително динамичен и разнообразен. Осъдените за пране на пари са малцина, тъй като прокуратурата трудно доказва това престъпление. В доклада на ДАНС се отбелязва написаният проект на изцяло нов закон за мерките срещу изпирането на пари. Повече четете  тук . За миналата година ДАНС иначе е извършила 107 проверки на място на задължените лица за мерките за превенция на използването на финансовата система за изпирането на пари, които са БНБ, кредитните институции, финансовите институции, обменните бюра, както и другите доставчици на платежни услуги, застрахователни посредници и др. В резултат са връчени 90 акта за административни нарушения. Наложените глоби чрез връчените наказателни постановления са общо за 215 000 лв, като по 42 акта са платени доброволно.", "date": "2017.08.28", "title": "Банките по-често сигнализират ДАНС за съмнителни операции"}
{"url": "http://www.dnevnik.bg/sport/2017/08/28/3032321_vitosha_dopusna_peta_poredna_zaguba_v_debjuta_si_v/", "text": "\"Витоша\" допусна петата си поредна и общо шеста загуба в Първа лига след 0:3 срещу \"Верея\" у дома. Воденият от Костадин Ангелов състав остава единственият отбор без победа след седмия кръг в първенството. \"Верея\" събра 13 точки и се изравни с \"Левски\" на четвъртото място. Старозагорци съумяха да се вдигнат след бурната седмица, в която отборът бойкотира заради неизплатени заплати. Футболистите  подновиха тренировки на 25 август . \"Витоша\" изигра първия си мач в елита на своя стадион в Бистрица. Отборът домакинства на \"Васил Левски\", но заради мача на националите с Швеция се наложи промяна. \"Верея\" игра по-добре през първото полувреме, като до 30-ата минута пропуснаха едно положение с далечен удар на Венцислав Бенгюзов и два неточни изстрела на Георги Андонов. В 33-ата минута Меди Фенуш премина между трима бранители на домакините и прати топката в далечния ъгъл на вратата на Християн Василев за 1:0. Малко по-късно Бенгюзов пропусна сам срещу вратаря на \"Витоша\", а Стефан Христов не се възползва при сходно положение за домакините, като настъпи топката. След почивката \"Верея\" продължи да има превъзходство и удвои. Вратарят Василев допусна груба грешка, изчиствайки топката в краката на Бенгюзов, който го прехвърли с удар от 35 метра. Три минути преди края Андонов вкара след центриране от ъглов удар.", "date": "2017.08.28", "title": "\"Витоша\" допусна пета поредна загуба в дебюта си в Бистрица"}
{"url": "http://www.dnevnik.bg/sport/2017/08/28/3032323_voleibolistite_izpulniha_programa_minimum_s_chista/", "text": "Българските волейболисти победиха с 3:0 (25:22, 28:26, 25:17) Словения в третата си среща от европейското първенство. С успеха си срещу финалиста от Евроволей 2015 състезателите, водени от Пламен Константинов, заеха второто място в група С. Капитанът Виктор Йосифов и съотборниците му изпълниха плана минимум и се класираха за фазата на преките елиминации. Победителят в групата Русия се класира директно за четвъртфиналите, а България и Словения ще трябва да минат през осминафиналните плейофи. Съперникът на българският отбор ще е третият в група А, където с три победи първото място зае Сърбия. Трети ще е някой между домакина Полша, Финландия и Естония. Осминафиналите са в сряда, като мачът на България ще е в Краков. При успех националите ще играят със Сърбия в спора за влизане в полуфиналите. България имаше превъзходство във всички елементи срещу Словения, като единствено колебанията в отделни моменти и големият брой грешки позволиха на съперника да стои близо в резултата в първите два гейма. Воденият от Константинов отбор направи 12 блокади срещу три на словенците, постигна 54% успеваемост в нападение срещу едва 34% на съперника, а директните точки от начален удар бяха седем срещу три. Статистиката показва и 33 грешки за българския отбор срещу 15 на словенците. Най-резултатен в мача с 21 точки стана диагоналът Цветан Соколов (66% в атака). Николай Пенчев и Николай Николов добавиха по десет. За Словения нито един състезател не завърши с двуцифрен актив. Мачът започна оспорвано, но постепенно България поведе. Около 20-ата точка съставът натрупа добра преднина и само леко отпускане в края позволи на сребърните медалисти от Евроволей 2015 да се доближат, но без да застрашат спечелването на гейма. Във втората част Словения дръпна с 8:5, но още до второто техническо прекъсване българите направиха обрат за 16:14. Последва гонене в резултата и нова серия грешки в лагера на Пламен Константинов. Надлъгването завърши с успех за България при 28:26 след две добри изяви на Николай Николов. Той и съотборниците му имаха пълно превъзходство в третия гейм и заслужено спечелиха с 25:17, което им отвори вратите към възможността да очакват по-лек съперник в следващия кръг.", "date": "2017.08.28", "title": "Волейболистите изпълниха програма минимум с чиста победа срещу Словения"}
{"url": "http://www.dnevnik.bg/photos/2017/08/28/3032080_fotogaleriia_cvetniiat_i_koloriten_karnaval_v_noting/", "text": "Един от най-големите улични карнавали в Европа започна сред традиционен колорит под мрачното британско небе в лондонския квартал \"Нотинг Хил\".", "date": "2017.08.28", "title": "Фотогалерия: Цветният и колоритен карнавал в \"Нотинг Хил\""}
{"url": "http://www.dnevnik.bg/razvlechenie/2017/08/28/3032352_suzdateliat_na_feisbuk_mark_zukurburg_stana_bashta_za/", "text": "Създателят на \"Фейсбук\" Марк Зукърбърг стана баща за втори път. Той обяви новината чрез профилите си в социалните мрежи. Зукърбърг публикува снимка с жена си Присила и двете им деца, като от текста под нея се разбира, че новородената му дъщеря се казва Огъст. Създателят на \"Фейсбук\" определи написаното от него като писмо, в което изразява надеждата си в какъв свят ще живее новият член на семейството му. \"Скъпа, Огъст, с майка ти се надяваме, че със сестра ти ще израснете в свят с по-добро образование, по-малко болести, по-силни общности и по-голямо равенство. Надяваме се, че с всички постижения в областта на науката и технологиите вашето поколение трябва да има много по-добър живот от нашия, а ние сме отговорни да изпълним нашата част, за да се случи това\", пише още Зукърбърг. Той допълва, че светът е едно сериозно място и затова пожела на второто си дете да расте щастливо, като има достатъчно време да играе и с други деца. \"Детството е вълшебно и ти ще бъдеш дете само веднъж, така че не си губи времето да се притесняваш какво ще се случи в бъдеще. Ще направим всичко възможно, за да сме сигурни, че светът ще е по-добро място за теб и всички деца от твоето поколение\", написа Зукърбърг. ", "date": "2017.08.28", "title": "Създателят на \"Фейсбук\" Марк Зукърбърг стана баща за втори път"}
{"url": "http://www.dnevnik.bg/sport/2017/08/28/3032332_fotogaleriia_triumfut_sreshtu_sloveniia_predi/", "text": "Българските волейболисти стигнаха до второто място в група С на европейското първенство с  .   Емоциите на капитана Виктор Йосифов и останалите национали по време на успеха срещу сребърния медалист от Евроволей 2015.", "date": "2017.08.28", "title": "Фотогалерия: Триумфът срещу Словения преди същинската част на Евроволей 2017"}
{"url": "http://www.dnevnik.bg/sviat/2017/08/28/3032314_zaplatite_na_prepodavatelite_v_rumuniia_shte_se/", "text": "Преподавателските кадри в Румъния ще получат увеличение на заплатите си в размер между 25 и 30 процента нетна сума, съобщи агенция \"Аджерпрес\", цитирана от БТА. Увеличението ще бъде извършено на два етапа - от 1 януари 2018 година и от 1 март 2018 година, каза Александру Кумпанашу, директор на Националната коалиция за модернизиране на Румъния. след като днес се срещна с румънския премиер Михай Тудосе. Коалицията е организация на гражданското общество, свързваща гражданството общество, академичните и бизнес среди и местната публична администрация. В срещата участваха още финансовият министър, министърът на образованието и министърът на труда. /БТА", "date": "2017.08.28", "title": "Заплатите на преподавателите в Румъния ще се увеличат с до 30 процента догодина"}
{"url": "http://www.dnevnik.bg/sport/2017/08/28/3032357_livurpul_si_osiguri_keita_v_rekordna_za_kluba_sdelka/", "text": "\"Ливърпул\" си е осигурил голямата си трансферна цел - полузащитника Наби Кейта, в рекордна за клуба сделка, съобщава Би Би Си. Червените ще платят 48 млн. паунда, колкото е клаузата за откупуването на играча на \"Лайпциг\". Според настоящия договор на 22-годишния футболист с германците това може да се случи следващото лято. Кейта ще премине на \"Анфийлд\" през юли 2018 г. Африканецът беше основен играч в историческия сезон за отбора, завършил втори в Бундеслигата. Мениджърът на \"Ливърпул\" Юрген Клоп и ръководството положиха усилия да привлекат Кейта още сега. Те отправиха две предложения, второто от които за около 70 млн. паунда, но получиха два отказа. С привличането на Кейта червените ще счупят трансферния си рекорд. Това лято  \"Ливърпул\" взе Мохамед Салах от \"Рома\" за 34 млн. паунда  и се доближи на 1 милион от рекорда си от трансфера на Анди Керъл от \"Нюкасъл\" през януари 2011 г.", "date": "2017.08.28", "title": "\"Ливърпул\" си осигури Кейта в рекордна за клуба сделка"}
{"url": "http://www.dnevnik.bg/tehnologii/2017/08/28/3032360_epul_predstavia_noviia_aifon_na_12_septemvri/", "text": "Представянето на новия смартфон на \"Епъл\" (Apple) ще се състои на 12 септември. За тази дата технологичната компания е обявила събитие, което ще се проведе в нейната централа и на което ще бъде показан нов продукт. По данни на американското издание Wall Street Journal именно тогава ще бъде представен новият iPhone 8 (\"Айфон\" 8). Очаква се той да има OLED екран с размер от 14.7 см, което ще го превърне в най-големия смартфон, произвеждан до този момент от компанията. Екранът ще заема цялата предна панелна част на телефона и няма да бъде отделян с разграничителни елементи по краищата. Най-вероятно телефонът ще се зарежда безжично. Друго нововъведение ще бъде липсата на бутон Home, като функцията му ще бъде изпълнявана от виртуален бутон, който ще бъде част от екрана. Новият телефон ще използва и технология за разпознаване на лица, за да идентифицира потребителите. По този начин ще отпадне сегашната, която определя собственика на устройството чрез пръстов отпечатък. Все още няма официална информация колко пари ще струва новият продукт на компанията. По данни на американски медии най-вероятно цената му ще започва от 999 долара. Освен новият iPhone 8 \"Епъл\" почти сигурно ще представи и обновени версии на iPhone 7 и iPhone 7 Plus. Тexнoлoгичният гигaнт вeроятнo ще покаже и нoв смартчасовник.", "date": "2017.08.28", "title": "\"Епъл\" представя новия \"Айфон\" на 12 септември"}
{"url": "http://www.dnevnik.bg/photos/2017/08/28/3031788_fotogaleriia_svetovnite_snimki_na_denia_-_28_avgust/", "text": "Възрастна жена и домашният ѝ любимец чакат да бъдат спасени от наводнен булевард в Хюстън след  , връхлетяла южните брегове на САЩ.", "date": "2017.08.28", "title": "Фотогалерия: Световните снимки на деня - 28 август 2017 г."}
{"url": "http://www.dnevnik.bg/sviat/2017/08/28/3032364_shtetite_ot_uragana_harvi_moje_da_nadminat_30_mlrd/", "text": "Окончателната сума на щетите, причинени от урагана \"Харви\" в американския щат Тексас, може да достигне 30 млрд. долара, съобщи агенция \"Блумбърг\", позовавайки се на предварителна оценка на компанията за анализи \"Енки рисърч\" (Enki Research), съобщава БТА. Сумата на възможните загуби съдържа и потенциалните щети от наводненията за петролния сектор в Тексас - включително работна сила, унищожаване на енергийна и транспортна инфраструрктура. Според инвестиционната компания \"Импириъл кепитъл\" (Imperial Capital) сумата на щетите може в крайна сметка да достигне дори 100 млрд. долара. Кметът на Хюстън Силвестър Търнър съобщи, че 2000 души са спасени, а много други очакват помощ. Той каза, че е осигурен подслон на 5500 души, но се очаква броят им бързо да расте. Властите в града работят заедно с Червения кръст за осигуряване на храна и дрехи за нуждаещите си, включително бебешки пелени.", "date": "2017.08.28", "title": "Щетите от урагана \"Харви\" може да надминат 30 млрд. долара"}
