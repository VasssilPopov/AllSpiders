{"url": "https://www.dnevnik.bg/sviat/2018/05/17/3180821_velikobritaniia_drastichno_namaliava_dopustimite_sumi/", "text": "Правителството на Тереза Мей потвърди в четвъртък, че ще намали драстично - от 100 на 2 паунда - предела на сумите, които могат да се оставят еднократно за хазарт на автомати за залози и игри на щастието. По този начин минстрите се опитват да ограничат проблемите, произтичащи от пристрастяване към хазарт и отхвърлят твърденията на бизнеса, че така щели да се изгубят хиляди работни места. В съобщението не се посочва срок за прилагане на това решение, но се предполага, че нов режим може да има още през 2019г. За него е нужно одобрението на парламента, а правителството обещава да си сътрудничи с бизнеса, за да му позволи да приложи промяната и да извърши технологичните промени. Според британската преса брокерските къщи за залози докарват около половината от приходите си от пунктовете, а близо 70% от приходите идват от залози над 2 паунда. Решението на правителството е най-сериозната регулаторна промяна от 2005г. насам, когато бяха либерализирани правилата в сектора. Комисията по хазарта ще засили защитата на играещите онлайн като наложи по-строги правила за доказване възрастта на играчите и като предложи операторите да поставят ограничители за сумите, които могат да бъдат похарчени преди да бъде направена проверка дали реално могат да си позволят такива средства. Анализатори очакват Лондон да увеличи с 3.5 до 5 процентни пункта и сегашните 15% акциз върху дейността на онлайн операторите. Подробности едва ли ще има преди ноември, когато правителството представя есенната си оценка за бюджета и плановете си за данъчната политика. По официални данни през 2017-2018г. бюджетът би трябвало да получи от хазартния сектор 720 милиона паунда. - Възрастта, от която може да се играе на Националната лотария (в момента тя е 16 години), ще бъде подложена на преразглеждане. - Телевизионите реклами за хазарт ще трябва да използват \"по-отговорни\" послания през цялото времетраене на рекламата. - Ще има специални телевизионни рекламни, разясняващи опасността от пристрастяване. Притиснатите компании за хазарт и залози може да се принудят да увеличат дейността си зад граница, за да компенсират промените на британския пазар. Мерките обаче са приветствани от опозицията, църквата и благотворителните организации. Правителството с подкрепата на хазартния бизнес ще започне и рекламна кампания за милиони паунда, с която ще агитира за отговорно отношение на играещите и на предлагащите им това занимание. \"Това е социална напаст\" Към властите бяха отправени множество оплаквания, че автоматите, на които на всеки 20 секунди се прави залог до 100 паунда на игри като електронна рулетка, водят до силно пристрастяване и чрез тях играчите губят големи суми за кратко време. \"Тези машини са социална напаст и се възползват от най-незащитените в обществото. Имаме твърдо намерение да прекратим това и да изградим едно по-честно общество за всички\", заяви Мат Ханкок, държавен секретар по въпросите на спорта. Почти 14% от използващите автомати за фиксирани залози (FOBT) са \"проблемни\", сочат данни на Комисията по хазарта от 2016г. Това е най-високият показател при който и да е вид форми на хазарт. Критици на автоматите ги наричат хазартен \"кокаин\" и сочат, че голяма част от тях са концентрирани в райони с население с ниски доходи. Само за 10 месеца са регистрирани над 233 000 случая, в които играчи са губили повече от 1000 паунда на FOBT, а един от тях е изгубил само за 7 часа сумата от 13 778 паунда. В страната има 33 661 FOBT и всеки от тях носи средно по повече от 53 000 паунда, заложени от играчите. Реакцията на компаниите Големи компании от сектора като William Hill и GVC се оплакват, че автоматите и терминалите за приемане на залози и в момента се борят за оцеляване, защото по-младите играчи се преместват към онлайн игрите. Във Великобритания има над 87888 пунктове за приемане на залози и на компаниите е позволено да инсталират до 4 машини във всяка от тях. Ladbrokes Coral, която GVC закупи миналата година за почти 4 милиарда паунда, оперира близо 3500 такива пункта в цялата страна и има над 25 000 служители. William Hill е с около 2300 пункта и над 12 500 служители. След днешната новина от William Hill заявиха, че новата регулация може да им струва 35-40% от нетните годишни печалби и около 900 от пунктовете ѝ ще станат губещи. В GVC изчисляват, че драстичното свиване на допустимата сума за еднократен залог ще намали с около 160 милиона паунда приходите им през първата година.", "date": "2018.05.17", "title": "Великобритания драстично намалява допустимите суми за залози в хазарта"}
{"url": "https://www.dnevnik.bg/skorost/avtomobilna_industriia/2018/05/17/3180533_evropeiskata_komisiia_i_proizvoditelite_na_kamioni/", "text": "Европейската комисия и производителите на товарни автомобили влязоха днес в задочен спор, свързан с нивата на вредните емисии, които камионите трябва да отделят в бъдеще. Днес, представяйки новостите, свързани с екологичността и безопасността на превозите, от Брюксел обявиха, че през 2025 г. средните емисии на въглероден двуокис от произвежданите камиони ще трябва да бъдат с 15% по-ниски спрямо 2019 година. Като ориентировъчна цел за 2030 г. се предлага намаляване на отделяните вредни газове с най-малко 30 на сто в сравнение с 2019 година. В мотивите към предложението на Европейската комисия се посочва, че новите цели са съгласувани с обещанията, поети от ЕС в рамките на Парижкото споразумение, и ще позволят на дружествата за превоз да спестят значителни средства благодарение на намаленото потребление на гориво, като се посочва сума от 25 000 евро за пет години на камион. От Асоциацията на производителите на автомобили в Европа (АСЕА), в която членуват седем големи производители на товарни автомобили, обаче посочиха в съобщение, че приетите цели са твърде агресивни и са одобрени, без да се познава спецификата на сектора. От АСЕА посочват, че камионите, които ще се продават през 2025 година, вече се разработват и в този смисъл няма време те да влязат в посочените норми. \"Изглежда, от комисията просто са взели целите за намаляване на въглеродния диоксид, които ще са в сила за леките автомобили, и са ги пренесли при товарните автомобили, без да си дават сметка за фундаменталните различия между двата типа превозни средства\", коментира генералният секретар на АСЕА Ерик Йонаерт. В съобщението на асоциацията се посочва още, че поставената цел за намаляване с 15% на емисиите до 2025 години и с още толкова до 2030 година, са нереалистични от технологична гледна точка. За развитието на новите технологии за пестене на гориво е нужно време, подчертават още от АСЕА. От асоциацията призовават още за по-гъвкави стандарти, тъй като при камионите за разлика от автомобилите трудно можеш да намериш два еднакви, тъй като се произвеждат според конкретните нужди на купувачите. Обезопасяването на пътищата може да спаси 10 500 живота Сред днешните предложения на Европейската комисия има и такива, които касаят безопасността по пътищата. В решението на комисията се посочва, че въпреки че от 2001 г. жертвите на пътни произшествия са намалели наполовина, миналата година 25 300 души са изгубили живота си по пътищата на ЕС, а още 135 хиляди са били тежко ранени. С цел намаляване на пътния травматизъм от комисията предлагат новопроизведените превозни средства серийно да бъдат снабдени с усъвършенствани средства за безопасност като системи за аварийно спиране, при риск от инцидент и поддържане на движението в избраната пътна лента или системи за засичане на пешеходци или велосипедисти. Такива системи напрактика към днешна дата предлагат всички производители, но в масовия случай се предлагат срещу доплащане. Комисията обяви, че ще подпомогне държавите в ЕС при установяването на опасните пътни участъци и по-доброто насочване на средствата за тяхното обезопасяване. Според разчетите подобренията по пътищата могат да спасят почти 10 500 човешки живота и да се избегнат близо 60 хиляди тежки наранявания до 2030 година Дългосрочната цел на ЕС е до 2050 г. броят на загиналите и тежко ранените при катастрофи по пътищата на страните от съюза да бъде почти нула. Европа иска да е лидер сред автономните автомобили За да се изпълни желанието за драстично намаляване на пътния травматизъм, се залага и на навлизането на частично и напълно автономните превозни средства. Целта на стратегията, предложена днес, е Европа да се превърне в световен водач в областта на системите за напълно автоматизирано и свързано движение. Тя е насочена към допълнително сътрудничество между участниците в пътното движение, което би могло да донесе огромни ползи за цялостната система на придвижване. От комисията отбелязват, че ако предложенията се приемат, превозите ще станат по-сигурни, по-чисти, по-евтини и по-достъпни за възрастните и хората с намалена подвижност. Комисията предлага да се създаде и изцяло цифрова среда за обмен на информация при товарните превози. Тук е моментът да се отбележи, че всички направени днес предложения на Европейската комисия имат малко или много пожелателен характер. Тепърва по тях ще започнат дискусиите в различните управленски органи на ЕС и във всяка от страните членки.", "date": "2018.05.17", "title": "Европейската комисия и производителите на камиони влязоха в задочен спор за вредните емисии"}
{"url": "https://www.dnevnik.bg/biznes/2018/05/17/3180549_hliabut_v_magazinite_e_kachestven_i_bez_nerazresheni/", "text": "Проверка на Българската агенция за безопасност на храните (БАБХ) установи, че българският хляб е качествен и без неразрешени добавки, съобщиха от институцията. Повод за проверките са медийни публикации и последвало писмо от Върховната административна прокуратура, Инспектирани са общо 1084 производствени предприятия, търговски обекти, фурни и работилници, предлагащи на място хляб, както и големи супермаркети със собствени фурни. Представителите на агенцията са следили дали обектът е регистриран по Закона за храните, дали разполага с технологична документация, дали се прилага системата за управление на качеството, дали има протоколи от лабораторни изпитвания на продуктите, какви са влаганите съставки, отговарят ли етикетите на изискванията, спазва ли се стандартът \"България\". Експертите са проверявали степента на изпичане на кората и средата на хляба, наличието на шупли, изследвали са еластичността, цвета, вкуса, мириса, търсели са несвойствени примеси и чужди тела. Издадени са 67 предписания за отстраняване на несъответствия, съставени са актове за 5 административни нарушения. Един от всички обекти е работил без регистрация, на две места са използвани суровини с изтекъл срок, в два от случаите пакетиран хляб е бил без подробен етикет. Всички използвани брашна са с български произход, доставени от мелничните предприятия в страната, които също са регистрирани по реда на Закона за храните. Установено е, че в състава на част от брашната се съдържат ензимни комплекси и агент за обработка на брашна – аскорбинова киселина, които са разрешени за използване в тази категория храни, влагат се с технологична цел като подобряват хлебопекарните качества на брашното. Не са установени случаи на произвеждан хляб с неразрешени съставки и добавки, както и предлагане на хляб с неустановен произход. Не са констатирани отклонения в качествените показатели и критериите за безопасност при лабораторните изпитвания и органолептичните оценки на различните видове хляб.", "date": "2018.05.17", "title": "Хлябът в магазините е качествен и без неразрешени добавки, установи проверка"}
{"url": "https://www.dnevnik.bg/evropa/2018/05/17/3180035_es_e_gotov_na_dialog_ako_sasht_sprat_s_kaprizite/", "text": "Европейският съюз е готов да задълбочи сътрудничеството си със САЩ, но при условие че САЩ се откажат от непредсказуемата си политика при президента Доналд Тръмп. Това стана известно от изявленията на председателите на Европейския съвет Доналд Туск и на Европейската комисия Жан-Клод Юнкер  след срещата на върха между ЕС и Западните Балкани  днес в София. На съвместна пресконференция с премиера Бойко Борисов те засегнаха темите за  иранската ядрена сделка, търговията със САЩ  и перспективата за Западните Балкани. По думите на Туск ЕС ще поддържа сделката с Иран, докато Иран е ангажиран изцяло по нея. \"Европейската комисия даде зелена светлина да сме готови за действия, ако интересите ни бъдат засегнати\", обяви той. \"Готови сме да говорим за либерализиране на търговията с американските ни приятели, но само ако САЩ решат неограничено да  ни изключат за митата  за стоманата и алуминия\", допълни Туск. Председателят на Европейската комисия Жан-Клод Юнкер заяви, че докато иранците уважават ангажимента си, ЕС също ще се придържа към договореностите, чийто архитект е бил и самият съюз. \"Обявените американски санкции няма да останат без ефект, ние в еврокомисията имаме за задача да защитим нашите европейски предприятия, особено малките и средните\", допълни той. По думите му предложенията на еврокомисията за разглеждане от Европейския съвет са били последвани от държавните и правителствените ръководители. Сега трябва да действаме и затова започваме процес към връщане към така наречения регламент на блокиращия статут от 1996 г., трябва да го направим и не бива да изчакваме, каза още Юнкер, като добави, че еврокомисията ще продължи да си сътрудничи с Иран. За търговията между САЩ и ЕС той коментира: \"Ние искаме неограничено изключване от предложените тарифни мерки. Ако Европа получи неограничено изключване от предложените мерки за облагане с мита, сме готови да започнем преговори с трансатлантическите ни партньори, искаме да задълбочим енергийното сътрудничество, включително и по втечнения природен газ, искаме и добро сътрудничество между регулаторите от двете страни. Готови сме заедно със САЩ да обсъждаме реформа на Световната търговска организация и при условие че тези изключения са постоянни, сме готови да обсъдим по какъв начин да подобрим достъпа до пазара за индустриални продукти, включително и либерализацията на обществени поръчки. Няма да преговаряме с дамоклев меч над главите ни, това е въпрос на достойнство, подчерта Юнкер. \"Истинският геополитически проблем е не когато имаш непредсказуем опонент или партньор, проблемът е, ако най-добрият ти приятел е непредсказуем. Това е същността на проблема ни с нашите партньори отвъд океана.  Непредсказуемостта е последното , от което имаме нужда, когато сме с приятели или в семейството. Нашето намерение е продължаване на възможно най-тясното сътрудничество с американската администрация, но имаме нужда от по-малко капризи и по-предсказуем подход, отколкото през последните три-четири месеца, говорим за всеки аспект от геополитиката\", посочи Доналд Туск в отговор на журналистически въпрос.", "date": "2018.05.17", "title": "ЕС е готов на диалог, ако САЩ спрат с капризите, обявиха лидерите в София"}
{"url": "https://www.dnevnik.bg/ot_vas/galeriiotvas/2018/05/17/3180176_chitatelska_fotogaleriia_lobnoto_miasto_na_georgi/", "text": "Скоро се навършват 142 години от смъртта на Георги Бенковски. Истинското име на ръководителя на Априлското въстание е Гаврил Груев Хлътев.", "date": "2018.05.17", "title": "Читателска фотогалерия: Лобното място на Георги Бенковски"}
{"url": "https://www.dnevnik.bg/biznes/2018/05/17/3180578_gazovata_vruzka_sus_surbiia_se_otlaga_za_2022_g/", "text": "В съвместна декларация България и Сърбия обявиха днес неотменимия си ангажимент за изграждане на междусистемна газова връзка, така че тя да бъде въведена в експлоатация най-късно до май 2022 г. Документът бе подписан от министъра на енергетиката Теменужка Петкова и от министъра на енергетиката и минното дело на Сърбия Александър Антич, съобщи пресцентърът на Министерството на енергетиката. В меморандума за разбирателство по проекта, подписан от Петкова и Антич през януари 2017 г., се планираше  газовата връзка да е готова до края на 2020 г.  Проблемът с липсата на свързаност между България и съседните й страни се прояви по време на газовата криза през януари 2009 г., когато Русия спря доставките на газ през Украйна, а заради липса на алтернативни трасета и източници на природен газ България се наложи да влезе в режим на строги икономии на горивото. Досега е изпълнена газовата връзка с Румъния, а за тази с Гърция началото на строителството предстои. . С днешната декларация двете страни се ангажират да създадат съвместна работна група, която да контролира всеки етап от проекта и в рамките на която да бъдат обсъждани и решавани евентуално възникнали въпроси. Българската страна декларира също намерението си да определи, със съгласието на Европейската комисия, националния преносен оператор \"Булгартрансгаз\" за организатор на проекта и оператор на бъдещия газопровод на българска територия.", "date": "2018.05.17", "title": "Газовата връзка със Сърбия се отлага за 2022 г."}
{"url": "https://www.dnevnik.bg/sviat/2018/05/17/3180580_znameto_na_dugata_se_razvia_pred_evropeiskata_komisiia/", "text": "Знамето на дъгата, както е известен международно признатият символ на общностите с различна сексуална ориентация, се развя пред централата на Европейската комисия в Брюксел. Поводът е, че на 17 май се отбелязва Международният ден за борба с хомофобията, трансфобията и бифобията, като тази година глобалната тема е \"Съюзи за солидарност\". Това означава също, че и ЛГБТИ общностите трябва да се съюзяват с други малцинства и да помагат в най-различни сектори, за да не бъдат изоставяни хора, обект на тормоз и насилие. В Брюксел днес е организиран и форум, на който представители на ЛГБТИ средите и техни съюзници споделят опита си в три сектора - спорт, култура и частния бизнес. Това е резултат и усилия на международно равнище през последните близо 15 години. От септември 2016 г. Съветът на ООН по правата на човека назначи първия независим експерт за защита от насилие и дискриминация, основани на сексуалната ориентация и половата идентичност. В момента постът се заема от Виктор Мадригал-Борлос. Световната организация прецени, че проблемът наистина е сериозен, защото в ХХI век заради реална или предполагаема сексуална ориентация биват убивани, пребивани, изтезавани и произволно задържани хора. На някои места те са принуждавани насилствено да сключват брак с пол, който не харесват, отнето им е право на събиране, сдружаване и свобода на словото, подлагани са на медицинско насилие, дискриминация при оказване на здравна помощ, достъп до работа, образование и жилищно настаняване.", "date": "2018.05.17", "title": "\"Знамето на дъгата\" се развя пред Европейската комисия (видео)"}
{"url": "https://www.dnevnik.bg/sport/2018/05/17/3180643_nedopustimo_e_angliia_da_otpisva_svetovnoto_purvenstvo/", "text": "Недопустимо е английският национален отбор по футбол да отписва който и да е мач или турнир, заяви селекционерът Гарет Саутгейт по-малко от месец преди световното в Русия. Преди ден той  обяви имената на играчите , като това ще е третият най-млад отбор на Англия на световни финали. \"Смятаме, че това е най-добрата налична група футболисти\", каза той. И добави, че отборът може да бъде много вълнуващ сега и още по-вълнуващ в бъдеще. \"Не искам да ограничавам това, което те смятат за възможно, защото са млади и гладни\", продължи Саутгейт. По думите му темата за капитанската лента ще бъде обсъдена, когато отборът се събере за пръв път в неделя. Той смята, че е взел тримата най-добри вратари за тази година и уточни, че пътят към националния отбор не е затворен пред Джо Харт, който остана извън състава. Според селекционера изборът на този състав не е хазартен ход. \"Може би е смело да взема играчи, които нямат много мачове за националния отбор, но трябва да вярваме в тях\", каза той и добави, че поема отговорността за избора си. Поканените от Саутгейт играчи имат общо 449 мача за националния отбор със средно по 19.5 на футболист. Гари Кейхил (58 мача) е единственият с над 40 двубоя. Англичаните започват с мач срещу Тунис на 18 юни, а след това срещат Панама и Белгия.", "date": "2018.05.17", "title": "Недопустимо е Англия да отписва световното първенство, заяви Саутгейт"}
{"url": "https://www.dnevnik.bg/sport/2018/05/17/3180666_bansko_se_zavrushta_kato_domakin_v_svetovnata_kupa_po/", "text": "Банско ще бъде домакин на стартове в Световната купа по ски алпийски дисциплини в следващите три години, съобщи Българската федерация по ски. Това беше решено на 51-ия конгрес на Световната федерация по ски (ФИС) в Гърция. Ръководството на ФИС даде на Банско домакинство в три поредни сезона, както и възможността да организира за първи път световното първенство за младежи до 20 г. \"Заслугата е изключително много на големия приятел на българските ски Марк Жирардели, който помага на страната ни повече от 15 години. Той положи изключителните усилия, за да може страната ни да е отново сред домакините на най-престижните състезания в ските\", обяви българската федерация в сайта си. До момента българският курорт е организирал пет старта в Световната купа в алпийските ски и два в сноуборда. През 2019 г. Банско ще приеме три състезания при мъжете между 22 и 24 февруари. На 22-и ще има алпийска комбинация, ден по-късно е стартът в Супер Г, а уикендът завършва с гигантски слалом. Година по-късно в Банско ще дойде и елитът при жените. Тогава обаче стартовете ще са на 25 и 26 януари. През 2021 г. ще бъде по-сложно от организационна гледна точка, защото тогава ще има два старта при мъжете (27 и 28 февруари), а веднага след това между 1 и 10 март ще бъде световното първенство в алпийските ски до 20 г. Новият сезон в алпийските ски започва в края на октомври с традиционните стартове в гигантския слалом в Зьолден. Жените ще имат 40 старта, а мъжете с два повече. Титлите си ще защитават Микаела Шифрин, която триумфира с Големия кристален глобус за втора поредна година, и Марсел Хиршер, който е №1 при мъжете в последните седем сезона.", "date": "2018.05.17", "title": "Банско получи домакинства в Световната купа по ски за следващите три сезона"}
{"url": "https://www.dnevnik.bg/sviat/2018/05/17/3180653_es_shte_zadeistva_v_petuk_zashtita_ot_sankciite_na/", "text": "дневЕвропейската комисия ще започне в петък процес за активиране на закон, който забранява на европейските компании да изпълняват санкциите на САЩ срещу Иран, и не признава никакви съдебни решения, налагащи американски наказателни мерки срещу бизнеса от ЕС, предаде \"Ройтерс\". \"Като Европейска комисия ние имаме дълг да защитаваме европейските компании. Сега трябва да действаме и затова започваме процес на активиране на \"блокиращия статут\" от 1996 г. Ще направим това утре сутринта\", каза председателят на Европейската комисия Жан-Клод Юнкер след края на срещата между ЕС и Западните Балкани в София. \"Освен това решихме да разрешим на Европейската инвестиционна банка да подпомага инвестициите на европейските компании в Иран. Комисията ще продължи сътрудничеството си с Иран\", допълни Юнкер след срещата на лидерите на ЕС в София. Блокиращият статут от 22 ноември 1996 г. (No 2271/96)  е регулация \"за защита от ефектите от екстериториално прилагане на законодателство, прието от трета страна и на основаните или произтичащи от него действия\". Тя е създадена покрай опитите на САЩ да наказват чуждестранни компании заради това, че търгуват с Куба. Тази мярка никога не е прилагана, тъй като тогава Вашингтон отстъпва от заплахата си. Това е най-силният инструмент, с който разполага Европейската комисия в момента, и на него се гледа повече на политическо оръжие, отколкото на регулация, тъй като решенията на негово основание често са твърде общи и трудни за прилагане, коментира преди дни \"Ройтерс\". Източник на агенцията посочва, че този \"технически инструмент подейства при президента Бил Клинтън, защото бе съчетан с политическа стратегия\". Сега блокиращият статут отпреди 22 години е обновен и адаптиран към промените след решението на президента Доналд Тръмп от 8 май да изтегли страната от ядрената сделка с Иран и да възстанови санкциите срещу Техеран. За новите договори с Ислямската република срокът за задействане на ембаргото е до 180 дни, т.е. до 4 ноември. Европейските инвестиционни проекти в Иран след падането на санкциите през 2015 г. надхвърлиха 20 млрд. евро и в петък като своеобразна демонстрация на решимостта на ЕС да води собствена политика в Техеран пристига на тридневна визита енергийният еврокомисар Мигел Ариас Канете. Други обсъждани мерки на ЕС включват координиране и увеличаване на експортните кредитни гаранции от правителства на страни членки. Благодарение на тях ще може да се отпускат заеми в евро, а Европейската инвестиционна банка ще може да пръв път да участва в проекти в Иран.", "date": "2018.05.17", "title": "ЕС ще задейства в петък защита на бизнеса си от санкциите на САЩ срещу Иран"}
{"url": "https://www.dnevnik.bg/sport/2018/05/17/3180705_irlandec_specheli_vtora_etapna_pobeda_v_djiroto_i/", "text": "Колоездачът на \"Бора\" Сам Бенет спечели втора етапна победа в Обиколката на Италия. Ирландецът беше най-бърз в 12-ия етап между Озимо и известната автомобилна писта \"Имола\", като измина разстоянието от 214 км за 4:49.34 часа. Бенет надделя по категоричен начин над Дани ван Попел (\"Лото Йъмбо\") и Николо Бонифацио (\"Бахрейн Мерида\"). Той започна много рано своя спринт и нямаше как да бъде хванат на финалната линия. Ирландецът беше пръв и в седмия етап, когато  спечели спринта в Прая а Маре . С успеха си Бенет се изравни с известния си сънародник Стивън Роуч, който е победител в Джирото от 1987 г. Етапът не доведе до никакви размествания в генералното класиране, след като Саймън Йейтс продължава да е носител на розовата фланелка. Британецът от \"Мичълтън Скот\" има аванс от 47 секунди пред Том Дюмулен и 1.04 минути пред Тибо Пино. Началото на етапа беше спокойно, но към края на дистанцият заваля силен дъжд, който доведе до много хаотични моменти. Носителят на цикламената фланелка за най-добър спринтьор Елиа Вивиани изостана, заедно с  лидера при колоездачите до 25 г. Ричард Карапас , както и четвъртия в генералното класиране Доменико Поцовиво. Сред колоездачите, които имаха проблеми беше и Мигел Анхел Лопес от \"Астана\". В крайна сметка \"Астана\", \"Куикстеп\" и \"Бахрейн Мерида\" обединиха сили и върнаха лидерите си в основната група. При навлизане на пситата \"Имола\" имаше поредица от атаки, основно чрез Карлос Бетанкур (\"Мовистар\") и Матей Мохорич (\"Бахрейн\"). Двамата обаче бяха хванати, а на 300 метра от финала Бенет се изстреля и нямаше как да бъде хванат. \"Много съм щастлив, защото финалът беше много труден. Предните пъти трябваше да стоя зад Вивиани, но този път беше нужно да стартирам много по-рано\", каза Бенет след етапа. Със спечелената победа ирландецът добави 50 точки към актива си и вече има 162 точки в класирането за цикламената фланелка. Вивиани не беше сред първите 15 и не взе никакви точки, като авансът му пред Бенет вече е само 22 точки. В петък предстои 13-ият етап – 180 километра между Ферара и Нервеса дела Баталия. Отсечката е изцяло за спринтьори, след като има само едно изкачване от четвърта категория 20 км преди финала.", "date": "2018.05.17", "title": "Ирландец спечели втора етапна победа в Джирото и завърза битката при спринтьорите"}
{"url": "https://www.dnevnik.bg/bulgaria/2018/05/17/3180711_ostava_v_aresta_mujut_namushkal_momche_v_trolei_v/", "text": "Съдът остави в ареста мъжа, който  нападна момче  в тролей по линия 7 в София. 33-годишният Георги Георгиев прободе с нож 18-годишния Борислав Великов заради отправена забележка. Нападателят от тролея не пожела да говори за инцидента. На адвоката си обяснил, че бил провокиран от Борислав. От прокуратурата заявиха, че Георгиев е опасен и може да се скрие от правосъдието. Прободеният младеж вече се възстановява. При нападението ножът на Георгиев се е оказал само на 2 сантиметра от сърцето му.", "date": "2018.05.17", "title": "Остава в ареста мъжът, намушкал момче в тролей в София"}
{"url": "https://www.dnevnik.bg/sviat/2018/05/17/3180713_birata_ne_e_zdravoslovna_reshi_germanski_sud/", "text": "Бирата не може да бъде рекламирана като полезен продукт, реши германски съд. Делото е по иск на група за защита правата на потребителите срещу пивовар, използващ реклама, която внушава, че бирата носи полза за здравето. Конфликтът с компанията   в южния германски град Льоткирх започна, когато берлинската организация протестира срещу употребата на думата  . Тя няма конкретен превод на други езици, но смисълът ѝ е, че става дума за нещо, което е благотворно и вкусно. Според решението на федералния съд - потвърждаващо присъда на по-ниска инстанция - точно тази дума не бива да се използва за реклама на напитки с алкохолно съдържание над 1.2%. Обяснението е, че населението масово възприема   в смисъл на \"здравословно\"и \"полезно\". Когато се използва за храна, думата означава, че продуктът лесно се понася и обработва от храносмилателната система дори при продължителна употреба, допълва съдът. А е известно, че бирата понякога причинява здравословни проблеми, се казва още в текста, цитиран от \"Ройтерс\". Съдът на Европейския съюз забрани през 2012г. да се използва   при рекламите и промоциите на вино. Днешното решение идва в самото навечерие на световното първенство по футбол в Русия, на което пивоварите разчитат да помогне за увеличаване на продажбите. От 1993г. насам потреблението на бира е намаляло в Германия със 17%.", "date": "2018.05.17", "title": "Бирата не е здравословна, реши германски съд"}
{"url": "https://www.dnevnik.bg/sport/2018/05/17/3180663_rafael_nadal_produlji_uvereno_kum_chetvurtfinalite_v/", "text": "Вторият в световната ранглиста Рафаел Надал се класира за четвъртфиналите в турнира от сериите \"Мастърс\" в Рим след категорична победа с 6:4, 6:1 срещу канадския тийнейджър Денис Шаповалов за 1.24 часа. За девета поредна година Надал е сред най-добрите осем в надпреварата, като в предишните три издания носителят на рекордните осем титли в италианската столица отпадна в тази фаза. В спор за място на полуфинала вторият в света ще се изправи срещу представителя на домакините Фабио Фонини. По-рано през деня италианецът, който е 21-и в световната ранглиста, постигна 6:4, 6:4 срещу Петер Гойовчик от Германия. В предния кръг Фонини отстрани австриеца Доминик Тийм, който нанесе единствената загуба на червени кортове през сезона за Надал в полуфиналите в Мадрид. В нито един момент от двубоя 31-годишният испанец не остави съмнение в превъзходството си над съперника. Носителят на 16 титли от Големия шлем показа впечатляваща игра на сервис, като вкара 84% от първия си начален удар. Шаповалов беше далеч от играта си, с която достигна до полуфиналите в предходния турнир в Мадрид. Канадецът спечели едва пет точки при подаванията на Надал и не достигна до възможност за пробив. От своя страна Надал проби четири пъти съперника си. Двубоят започна с дълги сервис-геймове на Шаповалов и бързи за Надал. Канадският талант се измъкна от трудна ситуация, като спаси общо седем точки за пробив в първите си две подавания. Надал дочака търпеливо възможността и направи пробив за 4:3. Испанецът затвърди пробива и нямаше проблеми да задържи преднината си. Вторият в света започна на бързи обороти втората част, като след осем поредни точки поведе с 2:0 гейма. Шаповалов спечели следващото си подаване, но това беше всичко, до което стигна. Надал не изпусна инициативата и завърши двубоя с четири поредни гейма.", "date": "2018.05.17", "title": "Рафаел Надал продължи уверено към четвъртфиналите в Рим"}
{"url": "https://www.dnevnik.bg/evropa/2018/05/17/3180150_es_niama_voliata_da_spasiava_sdelkata_s_iran/", "text": "Европейците могат също и да се противопоставят на САЩ. Куба е такъв пример: преди 22 години САЩ искаха със санкции да поставят острова на колене. Но европейците предпочетоха да правят бизнес с Куба. Брюксел дори отиде толкова далеч, че с нарочна директива забрани на европейските фирми да спазват американските санкции. Спрямо тогава и днес обаче има една съществена разлика: тогава в Белия дом беше Бил Клинтън - един предвидим и добронамерен към европейците американски президент. А днес... Е, вече знаем! ЕС би могъл също да защити своите фирми от американските санкции, с които заплашва Вашингтон, като им компенсира възникналите загуби. Друга възможност са публичните инвестиции или държавните помощи за частните инвеститори. Тоест ЕС разполага с инструменти, за да се противопоставя ефикасно на  конфронтационния курс на Доналд Тръмп . Само така европейските фирми могат да бъдат убедени, че трябва да продължат да правят бизнес с една страна, взета на прицел от САЩ. Европейската дилема Сега всичко се върти около въпроса дали европейските лидери изобщо са готови да се качат на боксовия ринг и да се бият за сделката с Иран. Всеки целенасочен европейски удар по САЩ може да доведе до ескалация с големи икономически вреди. Затова опитните и предпазливи политици като Ангела Меркел няма да тръгнат по този път. Ето защо на срещата в Брюксел освен сдържания оптимизъм нищо не подсказа, че европейците са готови да тръгнат по този път. Мениджърите на мултинационалните концерни като \"Сименс\" са изправени пред дилемата или да прекратят бизнеса си с Иран, или да продължат да инвестират и да си навлекат гнева на американците. Възможно е някои шефове на компании да изберат първата опция, защото бизнесът им със САЩ е много по-важен. Така например за \"Сименс\" САЩ са най-големият пазар. Но и ЕС е изправен пред дилема: той има нужда от частните предприемачи, за да осигури на иранците така нужните им инвестиции. Но ЕС не може да принуди концерните да сключват сделки с Иран. Остават другите, подписали иранската сделка. Те биха могли да се опитат да запълнят празнината. Но и тук има проблеми: Русия например, която настоява за стриктно спазване на споразумението, е пряк конкурент на Иран в икономическо отношение. И двете страни разчитат основно на износа на изкопаеми горива. Китай пък сигурно си има по-важни задачи от това да се конфронтира със САЩ и по тази тема. В момента китайците се опитват да предотвратят търговска война с американците. Затова и ядреното споразумение с Иран за тях е от второстепенно значение. Всичко сега зависи от Техеран Какво им остава на европейците тогава? Да предприемат плахи опити да убедят концерните да продължат бизнеса си с Иран, да отпускат държавни средства и да убедят останалите си партньори да сторят същото? Нищо от това няма да спаси споразумението. За тях ще бъде истински успех, ако намерят начин да държат сделката с Иран в състояние на будна кома, докато стане време американците да гласуват отново за президент. Иран обаче със сигурност вече няма да бъде толкова привлекателен за правене на бизнес, колкото се смяташе досега. И съдбата на споразумението със Запада ще зависи вече само от волята на режима в Техеран да не възобнови ядрената си програма.", "date": "2018.05.17", "title": "ЕС няма волята да спасява сделката с Иран"}
{"url": "https://www.dnevnik.bg/bulgaria/2018/05/17/3151840_hristiianite_chetstvat_vuznesenie_gospodne_-_spasovden/", "text": "Днес е църковният празник Възнесение Господне - Спасовден. Той се отбелязва винаги в четвъртък, на 40-ия ден след Великден. Според Новия завет 40 дни след възкресението си Исус Христос останал на Земята, за да проповядва своето учение и да беседва с апостолите, движейки се между тях като богочовек. На този ден в подножието на Елеонската планина Христос се въздигнал в небесата. Празникът се нарича и Спасовден, защото с Христовото възнесение завършва и актът на човешкото спасение. В народния календар седемте четвъртъци след Великден се почитат против градушка, а последният от тях - Спасовден, е свързан с култа към мъртвите. Според поверието на този ден се прибират душите на всички покойници, които са на свобода от Велики четвъртък. Народните вярвания гласят още, че ако на Спасовден вали дъжд - годината ще е богата, а реколтата - обилна.", "date": "2018.05.17", "title": "Християните честват Възнесение Господне - Спасовден"}
{"url": "https://www.dnevnik.bg/sport/2018/05/17/3177873_predizvikatelstvoto_shisha_pangma/", "text": "Най-ниският сред осемхилядниците - Шиша Пангма (8027 м), е и единственият, който изцяло се намира в Тибет. За последен път е атакуван от българи през пролетта на 1999 г. Тогава Дойчин Василев и Карина Сълова обаче успяват да изкачат по-ниския, централен връх Шиша Пангма (8013 м). Реално това е единственият осемхилядник, който и досега още няма българско изкачване, ако се приеме, че това не е успял да направи и Боян Петров. \"Лесният\" връх Тибетското название на планината означава хребет над тревистата равнина, а китайското - лошо време или суров климат. Според други преводи от китайски името означава света обител. За най-подходящо време за изкачване се смята пролетта, когато с всеки ден времето се затопля, докато през есента е точно обратното и снеговалежите се увеличават. Често е смятан за лесна за изкачване планина заради липсата на участъци, които изискват големи технически умения. За сметка на това голямо изпитание за катерачите са лавините. Както и това, че има един централен връх, който може да бъде взет за действителния. Така много алпинисти твърдят, че са качили върха, достигайки само до централния, който е и с няколко метра по-нисък от действителния. Проблемът е обаче, че трасето между по-ниския (централния) и действителния представлява тънък като нож ръб. Никога не си в безопасност Макар и приеман за по-малко предизвкателство от изкачването на другите гиганти, Шиша Пангма е високо в класацията на най-смъртоносните върхове. Около 8% от всички, които го атакуват, намират смъртта си. Това означава, че под него има повече жертви, отколкото под Еверест. Но, разбира се, най-високият връх е и атакуваният от най-много катерачи. По данни на  8000ers.com .към края на 2008 г. са регистрирани 273 изкачвания при 3500 на Еверест. Дотогава 23 катерачи са загинали под Шиша Пангма. В този брой влизат и жертвите на трагедията от 1991 г., когато шестима катерачи от Япония са погребани под лавина, а през 1999 г., първокласните американски катерачи Дейв Бриджис и Алекс Лоу загиват под върха. Във всички гидове, целящи да ориентират катерачите, решили да отидат на Шиша Пангма, стои предупреждението, че изкачването дори и на това \"джудже\" е опасно начинание. Посочва се, че мястото е изолирано и не може да се разчита на спасение чрез хеликоптер. Това пролича много добре при акцията по издирването на Боян Петров. Местната спасителна служба разполага с машини, които могат да летят до около 5000 м. Затова се наложи наемането на машини от Непал. Повече за тях четете  тук . Загряване за Еверест Често катерачите, решили да атакуват Еверест, първо отиват на Шиша, за да видят как тялото им ще реагира на височината. Тук няма такива стръмни участъци като на Нанга Парбат или Стъпалото ни Хилари на Еверест. Планът на Боян Петров също беше да направи двата върха в едно пътуване. \"Шиша Пангма е изцяло в Тибет, а на Еверест ще направя опит по тибетския му северен ръб. И двата върха може да се комбинират спокойно без сериозни логистични комбинации. Главният връх на Шиша Пангма все още няма българско изкачване, така че ако го изкача, ще знаем, че българите вече сме стъпвали на всички осемхилядници\", каза  в интервю за \"Дневник\" през октомври 2017  след завръщането си от изкачването на Даулагири (8172 м) в Хималаите. От 2008 г. китайските власти драстично променят изискванията за достъп до върха. Освен изричните срокове за искане на разрешително след пристигането е въведено и такова от военните с пост, намиращ се близо до град Тингри. Изискванията и фактът, че върхът е много близо до границата с Непал, правят атаката му скъпа. Шиша Пангма отдавна беше в плановете на Петров. През  2015-а алпинистът обясни , че \"този връх ми е първи приоритет, но в момента поради особеностите на обстановката от тибетска страна струва двойно повече от обикновеното. Аз нямам намерение да плащам каквато и да е цена. Ако условията се нормализират, веднага тръгвам\". Преди той планираше изкачването му и след това на Еверест за 2017-а. За 2017 г. обаче Китай не издава разрешителни за този връх. Така планът на Боян Петров се оформи за 2018 г. - да атакува в един сезон и двата върха. Най-късно изкачен Той е последният от осемхилядниците, изкачен за пръв път. Китайски катерачи успяват да го достигнат през 1964 г., когато там е изпратена гигантска експедиция, състояща се от над 100 участници. Първите, изкачили го през зимата, са италианецът Симоне Моро и полякът Пьотр Моравски през януари 2005 г. Швейцарската звезда сред алпинистите Ули Щек оставя в историята своето изкачване заради бързината, с която го прави - за десет часа и половина той преминава по дългата 2000 м стена. Най-популярен за атака на Шиша Пангма е северният маршрут - откъм Тибет. Полско-швейцарска експедиция за пръв път минава по нов, южен маршрут, който е много опасен заради повечето лавини, в каквато тъкмо загиват и Лоу и Бриджис.", "date": "2018.05.17", "title": "Предизвикателството Шиша Пангма"}
{"url": "https://www.dnevnik.bg/evropa/2018/05/17/3178488_sled_15_godini_pauza_zapadnite_balkani_i_es_se_subirat/", "text": "Дългоочакваната среща на върха между лидерите на Европейския съюз и колегите им от Западните Балкани ще се състои днес в София. Темата е \"Свързаност\" – транспортна, енергийна, цифрова, образователна и други. Форумът е смятан за кулминация на българското председателство на Съвета а ЕС, в началото на което бе обявено, че европейската перспектива и свързаността със Западните Балкани са основен приоритет. Срещата на върха в София е първата в този формат между ЕС и Западните Балкани след срещата в Солун за европейското бъдеще на региона през 2003 г. В заключителната Солунска декларация тогава бе заявено, че бъдещето на Балканите е в ЕС. В неделя министърът за европредседателството Лиляна Павлова каза, че настоящата седмица  ще остане в историята . Вчера председателят на Европейския съвет Доналд  Туск също подчерта , че за пръв път от 15 години насам лидерите на Западните Балкани се срещат директно с колегите си от ЕС. За свързаността Павлова многократно подчерта, че  срещата е за свързаността , а не за разширяването и в страните от региона не трябва да се създават фалшиви очаквания. През април  Павлова обяви , а по-късно няколко пъти повтори, че като резултат от срещата се очаква да бъде подписана Декларация от София, с която лидерите да постигнат съгласие за това, че интеграцията на Западните Балкани минава през свързаността. По думите й България е предложила към декларацията да има и анекс с конкретни проекти в различни категории за свързаност, както и проекти за върховенството на закона и сигурността в региона. Павлова обясни, че тази Декларация от София трябва да бъде придружена от план за действие, който да начертае коридорите и конкретните стратегически транспортни инфраструктурни проекти, по които ще се работи в следващите 10 - 15 години, за да може свързаността да бъде факт. Очакванията Откакто срещата беше предложена миналата есен, на нея се гледа или с големи очаквания, или с подозрение и се стига до противоречия заради участието на Косово, непризнато от пет държави в EС (Испания, Гърция, Кипър, Словакия и Румъния). \"Дневник\" попита експерти от региона с какви политически очаквания ще седнат западнобалканските лидери на масата за преговори. Докато някои ще могат да разчитат поне на подкрепа за скорошно разширяване или започване на преговорите, за други срещата може и да донесе разочарование. Сърбия и Черна гора са с най-добри перспективи според обявената през февруари тази година  стратегия за Западните Балкани  на Еврокомисията. Пред сръбското членство обаче има голямо препятствие. Още преди да е известно дали Сърбия ще е на срещата (заради участието на Косово), президентът Александър Вучич каза, че Белград не може да очаква \"прекалено добри новини\" на 17 май. Проф. Драган Джуканович от Факултета по политически науки в Белград не смята, че Сърбия ще дойде в София с конкретни искания за Косово. Въпроси повдига и Македония, която се надява  да реши спора за името с Гърция  още тази пролет, за да получи покана за НАТО и  за да одобри Европейският съвет  началото на преговорите с нея през юни. Днес разговор на премиерите Зоран Заев и Алексис Ципрас в София може да се окаже решаващ. Според  в. \"Вима\"  двамата може да обсъдят временно споразумение, с което ново име (вероятно Горна Македония) да даде на Скопие две години преходен период да промени конституцията си да приеме новото си име и за вътрешна употреба, а Атина да не налага вето на преговорите с ЕС и членството в НАТО. \"И на нас не ни е ясно какво ще се случи в София\", каза Денко Малески, първият външен министър на Македония от 1991 до 1993 г. Той допуска, че може да е предвиден опит да се приключи въпросът с името, за което Скопие спори с Атина от три десетилетия. \"Може да става дума за план, който би предвидил проблемът да се реши на етапи, като се приемат гръцките условия срещу прием в НАТО и начало на преговори в ЕС.\" Въпреки тази възможност той е скептичен, че проблемът може да се реши краткосрочно. Без Испания В срещата няма да вземе участие премиерът на Испания Мариано Рахой. Това стана ясно по време на негова  съвместна пресконференция с министър-председателя Бойко Борисов  в София във вторник. Причината е, че Испания е една от петте страни в ЕС (заедно с Гърция, Румъния, Кипър и Словакия), които не признават независимостта на Косово. Въпросът е особено чувствителен за Мадрид заради кризата, която се разрази в Каталуня, след като през октомври регионалният парламент прие в нарушение на закона декларация за независимост. Въпреки че няма да присъства, Рахой подчерта, че декларацията, която ще бъде приета след срещата, е неутрална по отношение на въпросите, които безпокоят Испания. По думите на Рахой с така формулираната декларация Борисов дава възможност на Испания да го подкрепи. Страната вероятно ще бъде представена на ниво посланик. По време на пресконференцията Борисов подчерта, че не слага знак на равенство между Косово и Каталуня, и изтъкна, че желанието на България е за траен мир и подобряване на условията на живот в региона.", "date": "2018.05.17", "title": "След 15 години пауза Западните Балкани и ЕС се събират на \"историческа\" среща днес в София"}
{"url": "https://www.dnevnik.bg/zelen/2018/05/17/3179817_promianata_e_vuv_vashite_ruce/", "text": "Кои са нещата, които правят един град \"зелен\"? Парковете и зелените пространства, чистият въздух, добрият градски транспорт и велосипедните алеи, ефективната система за събиране на отпадъците, ангажираните граждани или съчетанието от всичко изброено? Създаването на един наистина устойчив и \"подготвен за бъдещето\" град изисква време, визия и инвестиции. За изграждането му е необходимо участието на политиците, гражданите и бизнеса. Тазгодишната  \"Зелена седмица\" на ЕС  – най-голямото годишно събитие в Европа, посветено на политиката в областта на околната среда, което ще се проведе от 21 до 25 май – ще постави темата за изграждането на по-зелени градове. Седмицата ще покаже по какъв начин ЕС помага на градовете да се превърнат в по-добри места за живот и работа и ще представи развитието на политиките в областта на качеството на въздуха, шума, природата и биоразнообразието, управлението на отпадъците и водите. В рамките на инициативата ще бъдат поставени няколко нови акцента в политиката в областта на околната среда. По време на \"Зелената седмица\" се очаква министрите на държавите от ЕС официално да одобрят нови цели за отпадъците, които да направят европейската система за управление на отпадъците най-добрата в света. Тези цели ще подпомагат градовете по пътя им към изграждането на кръгова икономика, давайки им сигурност да планират бъдещето. Съгласно новите правила държавите членки ще трябва да намалят количеството депонирани отпадъци с 10% до 2035 г. Освен изискването за рециклиране на 65% от всички битови отпадъци до 2035 г. ще бъде поставена и конкретна цел за пластмасовите опаковки: до 2030 г. най-малко 55% от тях ще трябва да се рециклират. Правим и още една крачка напред по отношение на пластмасата – един от най-належащите екологични и икономически проблеми на нашето време. Пластмасовите отпадъци – от бутилките до чашите за кафе, от кутиите за храна до сламките – задушават океаните ни, убиват живите организми и застрашават нашето здраве. Освен това те замърсяват нашите градове и обществени места. Предстоящото законодателно предложение на Европейската комисия по отношение на боклука в морето ще допринесе за това пластмасовите отпадъци изобщо да не се превръщат в боклук и също така ще бъде от полза за градовете. Към това трябва да добавим и вече поставеното на масата предложение за актуализиране на правилата за питейната вода. Подобряването на достъпа до чешмяна вода заедно с повече прозрачност по отношение на качеството на водата ще доведе до по-високо доверие в чешмяната вода и ще намали потреблението на пластмасови бутилки за вода. Превенцията, повторното използване и намирането на заместители са от ключово значение за справянето с бедствието, причинено от пластмасовите отпадъци. Устойчиви алтернативи съществуват, но сега те трябва да се въведат и да се използват в по-голям мащаб. Много градове и граждани правят именно това. Пример в това отношение е мрежата от около 400 европейски градове и общини, които възприемат кръгов подход към отпадъците и са поели ангажимент да не изхвърлят никакви отпадъци. Освен че предприемат действия за ограничаване на отпадъците, много градове стават и по-зелени – от планове за постигане на въглеродна неутралност до устойчиво градско планиране – като  Зелените столици на ЕС  и  градовете, отличени с наградата Green Leaf . През последните десет години бавно, но сигурно, Европейският съюз изгражда мрежа от Европейски зелени столици. От Стокхолм и Хамбург до Нaймеген тази година и Осло следващата – семейството на устойчивите градове расте. ЕС подкрепя градовете в усилията им да станат по-устойчиви и \"зелени\" не само чрез правилата, които въвежда, но и чрез осигуряването на инструменти. \"Зелената седмица\" на ЕС за 2018 г. ще отбележи въвеждането на нов инструмент, наречен Green City, който позволява на градовете да оценят екологичната си ефективност в 12 области, да сравнят подхода си с други градове, както и да получат съвети и препоръки за по-добри резултати. Този инструмент е извор на информация за \"зелени\" и устойчиви решения за градско планиране. Ангажиментът ни е наистина сериозен: в предложението на Европейската комисия за следващия дългосрочен бюджет на ЕС сме включили действията във връзка с климата и опазването на околната среда във всички основни разходни програми, защото бюджетът на ЕС трябва да бъде двигател на устойчивото развитие. Освен това в началото на юни ще излезем и с предложение за изграждане на една още по-силна и ефективна програма LIFE ― програмата за финансиране на дейности, свързани с околната среда. Едно нещо обаче е ясно: за да може градовете ни да станат по-устойчиви от екологична и социална гледна точка, участието на гражданите е от ключово значение. Именно градовете, разработили стратегии за подобряване на ангажирането, сътрудничеството и комуникацията с местните заинтересовани страни, успяват да превърнат плановете си за устойчиво развитие в реалност. Общото между всички градове, които успешно са въвели висококачествени устойчиви градски стратегии, като Наймеген и Любляна например, е ангажирането на гражданите. В крайна сметка именно те са тези, които трябва да живеят с решенията, взети на местно, национално и европейско равнище. Присъединете се към нас на #EU Green Week, за да разберете и видите как да осъществим промяната. Защото промяната е във вашите ръце.", "date": "2018.05.17", "title": "Промяната е във вашите ръце"}
{"url": "https://www.dnevnik.bg/zelen/2018/05/17/3179776_koncert_vmesto_protest_v_zashtita_na_pirin_shte_ima/", "text": "Вместо обичайния седмичен протест тази вечер ще има концерт в защита на Пирин. В него ще се включат около 15 групи и солови изпълнители, които ще са сцената от 18 ч. в Княжевската градина. \"Каним всички защитници на Пирин, които са за запазване на планината и са против корупцията, да присъстват на концерта, за да покажем обществената подкрепа към каузата и да върнем отново темата в дневния ред на правителството\", посочват организаторите на събитието Концертът се организира от доброволци, а участието на изпълнителите е благотворително. Входът е свободен. Музикантите се обединяват в името на каузата за спасяване на планината от презастрояване и подкрепят исканията на протеста: – оттегляне на решението за промени в плана на кабинета от 29 декември 2017 г., което позволява мащабно строителство. Решението за промени в плана няма екологична оценка; – оставка на Нено Димов като министър на околната среда, предложил това решение; – обявяване на реалния собственик на концесионера \"Юлен\" АД и одит на концесията от международен одитор и с участие на гражданското общество; – оставка на Валери Симеонов като вицепремиер заради прокарване на правителствена политика срещу гражданското общество и природата и публичните призиви за насилие и дискриминация. В благотворителния концерт ще участват групи като \"Ревю\", \"Мерудия\", \"Парапланер\".", "date": "2018.05.17", "title": "Концерт вместо протест в защита на Пирин ще има тази вечер"}
{"url": "https://www.dnevnik.bg/intervju/2018/05/17/3179617_prof_angel_dimitrov_s_kolegite_istorici_ot_makedoniia/", "text": "- Създаването на тази комисия като част от договора за добросъседство е още в началната си фаза. На 14 май бе първата работна среща на българската част от комисията, макар и не в пълен състав. Все още обмисляме начина на работа, който ще предложим на колегите от Република Македония. Още не сме избистрили дали ще вървим хронологично, дали ще анализираме тематични кръгове, или ще започнем с нещо по-конкретно от македонските тези при интерпретацията на миналото, които са в учебниците и формират младото поколение в Македония. Не сме се срещнали досега и с македонските колеги, не знаем тяхната гледна точка за хода на разговорите. Така че е рано да влизаме в конкретика, която може да създаде спънки в бъдещата работа. Разбира се, имаме идеи, но те не са нещо завършено и вече решено. Напълно разбирам интереса към тази тема, той е оправдан, защото темата е изключително важна. Най-малкото защото стотици хиляди българи са кръвно, родово свързани с Македония. А и не по-малко са тези, чиито родственици са оставили костите си в Македония през Първата световна война. Ако погледнем пък чисто политически, с разпадането на Югославия и появата на република Македония като самостоятелна независима държава се промени и конфигурацията на Балканите. Така че за нас и исторически, и съвременно-политически гледано, ако щете, и емоционално Македония като тема и Република Македония като държава съсед си остават важен проблем. Тъй като проблемите, трупани през годините заради антибългарските митове и стереотипи, създавани в югославското време и от доктрината на македонизма, продължават да са бариери пред пълноценното двустранно общуване. - Добре, ще ви посоча един изключително важен тематичен кръг, който има пряко значение за интерпретацията на миналото, което ние смятаме, че е общо минало. Този кръг въпроси е в основите на доктрината на македонизма и пречи на нормалното развитие на отношенията между България и Република Македония, между хората от двете страни на границата. Става дума за генезиса и пътя, който е изминат до създаването на съвременните нации – от македонска страна се смята, че съществува македонска нация и те имат основания за такава идентичност. Само че трябва да обмислим, да дискутираме и да видим как да намерим приемливото и от наша гледна точка обяснение на този процес. Историята като наука тръгва от фактите и тяхната интерпретация, но това не означава, че всеки може да интерпретира фактите фриволно, както си иска, според политическата конюнктура и някакви групови интереси. Когато говорим за генезиса, трябва да знаем, че има една несигурна идентичност в съвременна Македония заради битуващите няколко тези за генезиса, за произхода на македонската нация. След 1944 г. беше силово наложена тезата, че македонците са отделен славянски народ, който винаги е бил нещо самостоятелно, винаги е бил нападан и асимилиран от съседите. Това беше класическата теза на македонизма. Разбира се, в част от населението на Македония, която не е толкова малка, родовият спомен се пази и тя латентно знае за българския си произход. В същото време във Вардарска Македония имаше и един пласт от населението, попаднал под силно сръбско влияние между двете световни войни. Неголям, но доста активен, тъй като е бил фаворизиран от властите. Тези хора лесно след създаването на комунистическа Югославия приеха промяната и развиха особена югославска идентичност. През последните двайсетина година пък за първи път, отначало някак си плахо, компенсаторно проникна представата за директна връзка с античните македонци. Която през последните години почти се превърна в официална теза по времето на управлението на Никола Груевски. Споменавам несигурността в идентичността, защото тя подхранва и своеобразна компенсаторна агресивност в нейната защита, а това силно влияе върху поведението на част от македонските граждани. Ние трябва да проведем този разговор с македонските си колеги - с научни аргументи в сериозна дискусия, за да разберат, че българската страна може да се отнася с разбиране за процесите, които са протекли във Вардарска Македония, в днешната република Македония, преминавайки през всички фази. Има разбиране към тези процеси, за това какво се е случвало и как са формирани нагласите в тази общност.Но те трябва да бъдат наясно, че до 1944 г. няма противопоставена история между България и населението на някогашната Вардарска бановина, сега Република Македония. Твърденията за някаква конфликтна история са абсолютно измислени, това е пропагандна теза. Конфликтът е между българския стремеж да се съхранят правата на македонските българи и сръбската денационализаторска политика там. В този смисъл историята на мнозинството от местното население във Вардарска Македония и България не е престанала да бъде обща. Искаме с факти да покажем, че имаме обща история, да търсим общото. Но трябва да разберем и какво ни разделя. А реално ни разделя комунистическият период, който прави своя нова интерпретация на миналото, пълна с нови и вече отречени от историческото време митове. Другият по-нов мит, създаден в този комунистически период, е, че Македония се е освободила сама, че е имало мощна съпротива и че сама е стигнала до държавност. Това идва като отрицание на ролята на българската армия при изтласкването на Вермахта от Вардарска Македония. Само че истината е съвършено друга – глобалният ход на военните действия прави така, че Югославия е освободена, а местните партизани в Македония са незначителна сила. Дори германските документи сочат, че те не ги възприемат като сериозен противник и техният единствен противник е българската войска. Това са реалните факти. Друга страна на пропагандата, базирана на представата за самостоятелността, за  собствения път до държавността, е претенцията за малцинства извън Република Македония. В самия договор за добросъседство е ясно казано, че няма да има никакви претенции повече и да се сложи край на всякаква пропаганда, свързана с тази проблематика. Ние обаче искаме много ясно с нашите колеги да изясним явления, събития, факти, които вече са опровергани от хода на историческото време. Това е как и по какъв начин е формирана съвременната нация, как и откъде идват директивите за предприеманите действия, как и по какъв начин българските комунисти стигат до националното предателство, направено под силния натиск на Москва, не само на Титова Югославия. А и по какъв начин се спекулира с идеята за Балканска федерация. Това са неща, които имат историческо измерение и трябва да ги разискваме, за да им дадем по-ясно обяснение. Това би трябвало, ако се свърже и с образованието на младите поколения в Македония, да каже много ясно, че България не е била и не може да бъде обявявана за враг на Македония. А и че има обстоятелства и външни сили, които моделират конфликтните ситуации. - Например въпросът с окупацията на Вардарска Македония от българската армия. Да, може да не възразим към формулировката \"окупация\", защото формално погледнато от международноправна гледна точка това е така. Но само в правния смисъл, от това не следва да се вади тезата, че щом е окупация, то българите са врагове на Македония, а не на Югославия, на сърбите, които владеят територията в този момент. Ако в учебниците се разкаже как местното население всъщност посреща армията и българската администрация, че има създадени комитети по посрещането, в тях дори участват и местни комунисти, това би променило представите. И ето още малко от фактите около т.нар. окупация. България се връща за малко – за 3-4 години, и то във военновременна обстановка във Вардарска Македония. Същото се отнася и за Първата световна война. През ХХ век българското управление там е само във военно време, когато не могат да бъдат приложени пълноценно държавните закони. А Македония като фронтова територия търпи известни лишения. Но не това е проблем и същност на отношенията между властта и местното население. Огромната част от мъжете всъщност участват активно в българската войска, част от тях са на фронтовата линия, но по-голямата част са използвани да установяват реда във вътрешността на държавата. Така че тезата, че България е някакъв вид окупатор, е несъстоятелна. Нито една държава окупатор няма да повери тила си, фронта и случващото се във вътрешността на държавата на местното население. Подобно нещо се случва и през Втората световна война, колкото и пропагандата в комунистическия период в България да твърдеше обратното. Дори и тогава всъщност няма никакъв конфликт между мнозинството от населението в Македония и българската власт. Други митове, формирани по времето на комунистическа Югославия – за т.нар. съпротива срещу българските окупатори. Тази съпротива всъщност се състои от Титови партизани, дирижирана е от сръбски емисари. Броят на т.нар. борци за македонска комунистическа държава е около 1000-1500 човека, партизанските бази са предимно извън територията, контролирана от българските власти, администрация и армия. Те правят определени въоръжени акции, но без реално военно  значение за промяна на обстановката.Не става дума за масовост и за участие на голяма част от местнотонаселение. Не казвам, че ще започнем от въпроса за генезиса. Трябва да намерим добро начало, за да започнат разговорите. И вече в хода на дискусията, в тематичните кръгове ще поставяме всички важни въпроси. В професионален разговор колегите ни от Скопие трябва да изоставят пропагандните клишета и да представят научни аргументи. Но там все още има структури, контролирани отвън, Белград има дълга ръка в Скопие, Москва има своите силни амбиции, за да засили влиянието си на Балканите. И ако говорим по елементарен начин, нищо няма да стане. - Съставът на тяхната комисия е от средното поколение историци, дори има и по-млади, не са обременени с утвърждаването на доктрината на македонизма като по-старите, не работят на границата между науката и пропагандата. Това са хора, които вече не би трябвало да останат в плен на овехтелите стереотипи и митове, на догмата. Не мога да кажа, че съм обнадежден - аз съм реалист. Те неминуемо ще бъдат подложени на много силен вътрешен натиск. Затова ние така трябва да водим разговорите, че те да разберат, че сме изцяло добронамерени. Ние не искаме да направим нещо, което да навреди на държавата Република Македония, на нейното бъдеще, а точно обратното – да им помогнем за тяхното бъдеще. Разбирам песимистите, които се опасяват, че в Македония могат да настъпят политически промени, които да направят невъзможна реализацията на Договора за добросъседство. Както и други, които смятат, че европейската и евроатлантическа ориентация и декларираното желание за промяна от властите са недостатъчно искрени. Но човек не тръгва да прави нещо, ако предварително смята, че е обречен на неуспех. Даваме си сметка за това, както и за отговорността която поемаме. Комисията е не само строго научна, но ще работим в политически контекст – първо, защото е функция на договора, второ, защото се отчитаме пред правителствата. В края на всяка година ще има заседания на двете правителства и ще се гледа какво е направено. Нашите основни цели са в тези научни дискусии да стигнем до съгласие за значението на общата ни история. На това, което е общо между нас. Че когато става дума за населението на Република Македония, а не за Югославската държава, не кралска Сърбия, между нас никога не е имало конфликти. Точно обратното – в ключови драматични моменти, двете Световни войни, Балканската война мнозинството от македонското население участва в българската армия. При това доблестно и с желание да бъдат български войници. Нашите колеги се надявам да разберат, че с отговорна и професионална работа ще помогнат за създаването на нова атмосфера в Македония. Трябва да смекчим най-малкото формулировките, да намерим подходящите промени в учебниците. Защото от това как възпитаваш младото поколение зависят бъдещите резултати и отношения. Все още не може да се говори, че има водеща такава тенденция. Трябва самите местни институции и особено медиите, което е сложно, да започнат да поднасят информация и да създават нова обществена нагласа.Тук е и много важната роля на политическите структури. Трябва да ги стимулираме с работата си да работят за промяна на обществените нагласи. - Ако въобще не вървят разговорите, защото те са в политически контекст, ще намерим начин освен да говорим за миналото, да говорим и за бъдещето. И те трябва да бъдат наясно, че без този самокритичен анализ, който очакваме от тях и който е напълно оправдан – това не е желание за някаква безусловна капитулация на нашите колеги, а самокритичен анализ – европейският път на Република Македония остава несигурен. Тя няма да получи нашето одобрение, ако блокират тези разговори. Ние не искаме да се откажат от себе си, те са самостоятелна държава, нека бъдат нация, както те желаят, но нека да знаят как е формирана тази нация, какъв е нейният исторически живот, кои са нейните приятели и врагове. Да оставят пропагандата. Защото от нас те не могат да очакват одобрение на това, което е исторически невярно и политически опасно. - Не може да не влезе в разговорите тази тема. Защото българската църква е реално майка на македонската, затова сега не е проблем да се обяви тази обвързаност. Охридската епископия засяга и българските земи, принадлежи и на двете държави. И когато македонската църква моли за някаква подкрепа, за съжаление на нашия клир сякаш му липсва характер, национална сила. - Първата ни официална среща трябва да стане към края на юни. Надяваме се до края на годината, когато ще има заседание на двете правителства, да направим поне още три разисквания. Това би било добър ритъм и начало. Ние трябва да знаем какво искаме, да го правим взискателно, последователно, търпеливо. Но да бъдем и реалисти и да знаем, че другата страна също има свои интереси, които трябва под някаква форма да защити. Става дума все пак за отделна държава, не трябва да се забравя. Тя трябва да има свое лице, но то трябва да е такова, че да не противоречи на историческата истина и на българския стремеж да види една обновена модерна Република Македония като свой партньор и приятел в ЕС и НАТО.", "date": "2018.05.17", "title": "Проф. Ангел Димитров: С колегите историци от Македония ще говорим за миналото, но и за европейското бъдеще"}
{"url": "https://www.dnevnik.bg/sviat/2018/05/17/3179829_venecuela_zatuva_v_razocharovanie_v_navecherieto_na/", "text": "Венецуелците се готвят да гласуват на избори, които президентът Николас Мадуро, изглежда, почти сигурно ще спечели. Продължението на това управление се очаква да удължи икономическата и политическата криза в страната, да предизвика още страдания и да принуди повече хора да емигрират. Предизборни плакати, които може да се видят във венецуелската столица Каракас, показват един от кандидатите за президент повече от останалите: президента Николас Мадуро, който се очаква да постигне лесна победа в атмосфера на апатия и безразличие. \"Мадуро ще спечели. Няма значение дали ще получи някакви гласове. Той ще спечели\", каза транспортен предприемач, който не искаше името му да се публикува, в навечерието на изборите в неделя. Бойкот на повечето опозиционни партии, подкрепата на държавния апарат и предполагаема готовност на проправителствената изборна власт да фалшифицира резултатите се очаква да гарантират на Мадуро втори мандат. Повечето венецуелци обаче са прекалено загрижени за оцеляването си, за да се тревожат за изборите, пред почти празните супермаркети редовно се извиват дълги опашки, а хора ровят в боклука в търсене на храна. \"Днес девет от десет венецуелци си лягат гладни\", казва Лилиан Тинтори - активист за човешки права, чийто съпруг - дисидентът политик Леополдо Лопес, е под домашен арест по обвинения в извършване на насилие. Мадуро, 55-годишният наследник на социалистическата \"Боливарска революция\" на покойния президент Уго Чавес, ще има Това е бившият губернатор на щата Лара Фалкон, на 56 години, от когото опозиционният съюз \"Кръгла маса за демократично единство\" се отрече, след като той не прие неговите призиви за бойкот. Другите кандидати - евангелисткият пастор Хавиер Бертучи и дисидентът чавист Рейналдо Кихада - са по-малко познати. \"Силните кандидати, които могат да спечелят избори, са в затвора, лишени са от право да се кандидатират или са в изгнание\", каза Тинтори за ДПА и посочи, че политическите затворници са 398. Някогашен привърженик на правителството, превърнал се в дисидент, Фалкон се зарече да въведе паралелна валута в икономиката, да освободи политическите затворници и да възстанови връзките със заклетия враг на Мадуро Съединените щати. Мадуро нарече съперника си \"Фалтръмп\" (от falso - фалшив), визирайки президента на САЩ Доналд Тръмп, и го обвини, че иска да \"предаде отечеството на грингос (американците от САЩ) и европейските олигарси\". Същевременно обаче президентът насърчи кандидатурата на Фалкон, подхранвайки подозрения, че той е подставено лице на правителството, използвано да легитимира победата на Мадуро. Въпреки че някои допитвания през април поставиха Фалкон начело, на митингите му се събират малко хора, докато венецуелците масово демонстрират срещу Откакто пое властта след смъртта на Чавес през 2013 г., Мадуро е начело по време на задълбочаваща се икономическа криза, разпалена от падането на цените на петрола, основния износ на Венецуела, както и от дългогодишно  лошо управление , корупция и правителствени преразходи. През последните 12 месеца инфлацията достигна 13 779 процента според контролираното от опозицията Национално събрание. Националната валута, боливарът,  е толкова обезценена , че е нужна цяла торба с банкноти, за да си купиш дори и няколко дребни сладки. \"Много деца припаднаха тук в училищния двор, защото нищо не са яли\", казва готвачът Ясири Паредес. Той работи за хуманитарна организация, която приготвя храна за ученици в Каракас. Над 88 000 болни от ХИВ междувременно са останали без антивирусни лекарства, казва Франсиско Валенсия от неправителствената координационна група за здравни грижи \"Кодевида\". \"Вероятно няма държава в света, която да е загубила толкова много за толкова кратко време\", казва Фил Гънсън - анализатор от Международната кризисна група. Правителството потуши протестите с твърда ръка и през миналата година над 100 души бяха убити по време на демонстрации. Много от обикновените хора, интервюирани от ДПА, не искаха да говорят официално. \"Ако Мадуро спечели, ще се преместя със семейството си в Еквадор\", категоричен е транспортният предприемач Хоел Сантяго - един от малцината, позволил името му да бъде споменато. Политическата и икономическата криза засили  миграционната вълна , отвела около 3 млн. венецуелци в САЩ, Испания и латиноамериканските държави, откакто Чавес взе властта през 1999 г., според данни на експерта по миграция Томас Паес Браво. \"Правителството остава на власт главно защото има подкрепата на въоръжените сили\", каза Гънсън. Опозиционният съюз призова избирателите \"да оставят улиците пусти\", вместо да гласуват на  изборите , които САЩ, повече от 10 латиноамерикански държави и Европейският съюз осъдиха като недемократични. Мадуро, който обвинява за икономическата криза \"мафията на олигарсите\" и обеща да даде начало на неуточнена още \"нова икономика\", междувременно призова електората да му даде 10 милиона гласа - цел, която дори и обаятелният Чавес не постигна. \"Правителството заплашва най-много работещите в държавния сектор, че ще загубят работата си, ако не гласуват\", каза Гънсън. като политически наследник на Чавес. \"Все още има хора, които вярват в чавизма\", казва Гънсън. \"Подкрепата за Чавес беше нещо почти религиозно, нещо твърде емоционално\". Ако Мадуро спечели, както се очаква, той няма да има друга възможност, освен да продължи да ограничава свободите и да радикализира режима си\", прогнозира директорът на социологическата агенция Делфос, Феликс Сейхас. \"Не можем да чакаме повече\", казва Тинтори, \"защото всеки изминал ден означава още смъртни случаи във Венецуела, още масово заминаване, още криза\". /БТА", "date": "2018.05.17", "title": "Венецуела затъва в разочарование в навечерието на очакваната победа на Мадуро"}
{"url": "https://www.dnevnik.bg/politika/2018/05/17/3180639_tusk_programata_za_svurzanost_za_balkanite_ne_zamestva/", "text": "Програмата за свързаност със Западните Балкани не е нито алтернатива, нито замества програмата на разширяване, а е начин да се използва времето от днес до утре по по-ефективен начин отпреди, така че гражданите и бизнесът да не трябва да чакат ползите от европейската интеграция. Това каза председателят на Европейския съвет Доналд Туск след  срещата между ЕС и Западните Балкани в София . Няма друга алтернатива за Западните Балкани, те са интегрална част от Европа, няма план Б, тяхното място е в нашата общност, подчерта още той, като уточни, че конкретните решения трябва да се очакват от официалната среща на върха на ЕС през юни. Говорихме за проекти като повече средства за инвестиции, всичко това ще се базира на европейските ценности, включително пълното уважение на личния живот на гражданите, заяви Туск. Той подчерта, че трябва да се говори по същество, а не за дати, когато става дума за Западните Балкани. Исторически, географски, като манталитет и култура този регион е част от Европа и в това отношение трябва да има и политически последствия. По думите му има скептицизъм в Европа, когато става въпрос за разширяването, но то е политически феномен. Всички 28 колеги и вчера, и днес бяха наясно, че говорим за европейската перспектива на региона. Не искаме да разваляме процеса, като предлагаме нещо нереалистично като бърза писта, подчерта председателят на Европейския съвет. От думите на Туск се разбра, че след две години ще има среща в същия формат в Хърватия. В началото на пресконференцията бяха подписани Споразумение за газопроводна връзка между България и Сърбия, Меморандум за разбирателство между Сърбия и Европейската инвестиционна банка, Изявление за подкрепа на Цифровата програма за Западните Балкани. Българският премиер Бойко Борисов каза, че е била проведена много честна дискусия. \"Отдавна не съм слушал без лицемерие, толкова честно да си говорят, толкова от сърце, толкова искрено тези които са за и които са против\", посочи Борисов. \"Толкова страхове, толкова приказки, осoбено в западните медии. Ако Западните Балкани олицетворят една страна, тя ще е по брутен вътрешен продукт 96 млрд. Това е БВП на държавата Словакия, сиреч днес тези два дена радости, тъги и усилия е да приемем все едно икономика колкото Словакия с население колкото Румъния. Това го казвам за западните медии. Е, това ли плаши ЕС, това ли са големите страхове? Не е ли по-добре те да са в преговори с ЕС, политическите им елити да се стараят да покриват критериите или да ги оставим други стратегически играчи да дойдат и да увеличат не малкото си влияние през мюсюлманите, през православните християни\", каза Борисов. \"С проблемите, които имаме, единственото спасение на ЕС е да бъде единен, или, както Ангела каза, един лист да не може да мине, хартия между нас, силата на ЕС е в това\", допълни премиерът. По думите му сега продължава работата с банките, с премиерите, за да може утре да си тръгнат реално с готови проекти.", "date": "2018.05.17", "title": "Туск: Програмата за свързаност за Балканите не замества разширяването"}
{"url": "https://www.dnevnik.bg/bulgaria/2018/05/17/3180029_nad_4300_lv_sa_vzimali_niakoi_direktori_na_direkcii_v/", "text": "Общо 128 905 човека работят в централната и териториалните власти, комисии, агенции и други структури на администрацията. Това сочи докладът за състоянието на администрацията за миналата година, приет от правителството и публикуван на правителствения интернет сайт. Документът сочи, че не са заети всички щатни места, които са утвърдени с правилниците на звената, запълнени са 92.3% от общата щатна численост. В централната администрация броят на заетите е 95 904 (91.8% от общата щатна численост). В териториалната администрация през 2017 г. са заети 33 001 души. Наетите жени са малко повече от мъжете - 52.4% от всички заети в структурите на централно ниво. Броят на висшистите е 76 744 от близо 130 хил. души. Докладът обработва данните, които администрациите подават към централния регистър. За заплащането на служителите отчетите се подават към европейския регистър Евростат, а данните са от юли миналата година. Данните сочат, че за служителите от централната администрация в България се наблюдава ръст от 2.5% на нетните възнаграждения към 1 юли 2017 г. спрямо 1 юли 2016 г. Това увеличение е резултат основно от промяната на минималната работна заплата през периода и текучеството в администрацията, което води до ново и различно определяне на индивидуални основни месечни заплати на новоназначени, повишени в длъжност и т.н. Таблиците с данни за заплащането в зависимост от длъжността показва сериозни разлики в заплатите за един и същ вид дейност и един и същ ранг в зависимост от това в коя администрация е нает служителят – централната, в държавни комисии и агенции или в териториални и местни структури. Посочените суми са за основната заплата. Така например минималната заплата на главен секретар е 1200 лв., а максималната е достигнала 4000 лв. Главните директори получават между 1275 лв. и 3375 лв. Заплатата за ръководител на вътрешен одит варира между 888 лв. и 3100 лв. Някои ръководители на инспекторат са получавали 1281 лв., но на други заплатата е достигнала 3700 лв. Директорите на дирекция са получавали между 882 лв. и 4320 лв., началник-отдел – между 660 лв. и 3200 лв., държавни експерти – между 714 лв. и 3050 лв. За главен експерт се е плащало между 529 лв. и 2900 лв., за юридическите консултанти – между 630 лв. и 2750 лв. Някои финансови контрольори са получавали 460 лв., но на други заплатата е достигала 2748 лв. Докладът показва, че всъщност ниското заплащане обхваща сравнително малка част от заетите близо 130 хил. души - по отчетни данни, подадени от администрациите и включени в база данни на годишния отчет към края на миналата година, 7278 служители по служебно и по трудово правоотношение от 375 административни структури получават основна месечна заплата в размер до 550 лв. За миналата година са били наложени общо 2063 дисциплинарни наказания за извършени нарушения. Уволнени дисциплинарно са 173 души, което е 8.4% от всички наложени дисциплинарни наказания.", "date": "2018.05.17", "title": "Над 4300 лв. са взимали някои директори на дирекции в администрацията през миналата година"}
{"url": "https://www.dnevnik.bg/bulgaria/2018/05/17/3179931_ima_li_zeleni_v_daniia_i_kak_obshtinata_reshi_da_gori/", "text": "На фона на липсата на информация и съгласие, за които сигнализират общински съветници и граждани, днес Столичният общински съвет ще решава дали общината да вземе кредит от Европейската банка за възстановяване и развитие в размер на 67 млн. евро и дали да кандидатства за още 91 млн. евро от оперативни програми, за да изгради  инсталация за изгаряне на отпадък - РДФ гориво, в \"ТЕЦ София\" . Срокът ѝ на експлоатация ще е 26 години, като в 19 от тях общината ще изплаща кредита. Срещу решението вече  се обявиха съветниците от \"Политическа група 5\" , политическото обединение  \"Демократична България\" , \"За Земята\" и редица граждани, част от които участваха в  общественото обсъждане на проекта през февруари . От него се разбра, че общината е възложила на фирмата консултант - \"Рамбол\", да разгледа възможността за изграждане само на тази инсталация в \"ТЕЦ София\", без да предложи и други технологии. Жителите на столицата също не са могли да добият информация за проекта и по-конкретно какви биха били негативите от неговото изграждане. Съмненията са, че горенето ще отделя редица замърсители на въздуха като фини прахови частици. Липсва достъп до оценките върху околната среда и здравето на живеещите в околните квартали. На сайтовете на различни държавни ведомства са достъпни само решенията за тези оценки. Според общината информация за проекта може да бъде намерена на нейния сайт, както и в тези на Регионалната здравна инспекция – София, районните общини \"Сердика\" и \"Искър\". \"Цялата информация е налична във вселената\", каза иронично общинският съветник Трайчо Трайков по време на обсъждането в сряда в комисията по икономика и собственост. По думите му заинтересованите граждани на столицата не са успели да получат информация за проекта, дори по Закона за достъп до информацията (ЗДОИ), като самият той \"постепенно\" добивал представа за проекта и по тази причина все още не е решил дали да го подкрепи. Неколкократно зам.-кметът по екология Йоана Христова, както и съветници от ГЕРБ казваха, че вече е късно за промяна на технологията. Така днес съветниците са поставени в ситуация, в която трябва да одобрят вече взето решение и то, както се разбра от обсъжданията, преди 11 години. Пари в огъня Според изчисленията инсталацията ще струва около 157 млн. евро. От тях 17.5 млн. евро ще са за сгради с помещения, 10.4 млн. евро за \"обекти на гражданско строителство\", 118,2 млн. евро за съоръжения, 3 млн. евро са за непредвидени разходи и 8.438 млн. евро за \"подготовка и управление\", се разбира от отговори на общината до граждани, с които \"Дневник\" разполага. От екипа зам.-кмета по екология Йоана Христова обясниха, че под \"обекти на гражданско строителство\" се има предвид инфраструктурата - площадки, ВиК, елетромрежа. Дейностие по \"подготовка и управление\"включват популяризиране и хонорари за надзор на строителството и първите години от работата на инсталацията. Разходите за персонал, офис и администрация на година ще бъдат 3.5 млн. евро. Толкова ще бъдат и парите за консумативи, но те са променливи, се вижда още от отговорите на общината до гражданите. Отделяната дънна пепел ще бъде транспортирана до депото за строителни отпадъци във \"Враждебна\", където входната такса за година е 74 хил. евро. Приетият вариант за летливата пепел е да се транспортира до Германия, което ще струва 3.075 млн. евро на година. В момента всичкият РДФ отпадък се изпраща до 3 циментови завода в България за малко над 5 млн. евро на година. Според отговорите изгарянето в циментовите заводи е било само временно решение, още при изграждането на завода за механично третиране на отпадъците и инсталацията в \"ТЕЦ София\" има за цел да постигне \"високоефективно комбинирано производство на енергийна и топлинна енергия\". Според данните тя ще произвежда елетроенергия за едва 30 хил. домакинства и топлоенергия за други до 35 хил. домакинства. Предвидени са и пари за мониторинг. От тях 6.9 млн евро ще са за контрол на отделяните емисии и 2 млн. евро за друг \"периодичен контрол\". Пак в отговорите се казва, че ако днес тази инсталация е била изградена, цената на топлинната енергия щяла да бъде с 6% по-ниска. Това е и един от основните аргументи на общината да изгради инсталацията - подобряването на финансовото състояние на \"Топлофикация София\", защото тя ще си спестява годишно по 12.5 млн. евро от разходи за газ. Общинското дружество има и разсрочени задължения за 500 млн. лева. Решено преди 11 години Един от основните мотиви на съветниците от \"Политическа група 5\", в която влизат представители на \"Глас народен\", \"Зелените\" и \"Движение 21\", да искат общината да потърси друга технология е липсата на съгласие сред гражданите, както и информация сред съветниците. По време на обсъждането в общинските комисии съветниците от групата Иван Велков и Симеон Славчев посочиха, че негативното отношение на жителите на столицата към проекта си е проличало на общественото обсъждане на проекта през февруари. \"Ние с вас сме били на различни обсъждания явно\", отговори им Лорита Радева (ГЕРБ) - председател на комисията по екология. На обсъждането не само се видя, че софиянци не одобряват проекта, но и са доста недоволни от липсата на информация за него, каквато не са могли да получат дори сред изрични запитвания. Това е видно и от протокола от обсъждането, който е част от предложението, което ще се гласува днес. На обсъждането се разбра и че при проектирането на завода за механично третиране на боклука край село Яна, известен като \"завода за боклук\", през 2007 г. е планирано РДФ горивото да се изгаря в инсинератор, който да бъде построен. Последно е било определено мястото му, като другата разглеждана алтернатива била инсинераторът да бъде изграден до \"завода за боклук\". От общината обаче отхвърлили тази възможност, защото проектът щял да се оскъпи с няколко десетки милиона. Причината е, че ще трябва да бъде изграден и топлопровод до \"ТЕЦ София\", където боклукът да се изгаря. С това на практика от общината признават отказа си да обмислят други решения. По време на едно от обсъжданията в комисии общинският съветник Стефан Марков (ДБГ) попита представителите на компанията \"Рамбол\", които са консултирани Столичната община при избора на технологията за изгаряне на РДФ отпадък: \"Има ли \"зелени\" в Дания и как са били одобрени подобни проекти там\". Марков е един от подкрепящите проекта, но така и не получи отговор. В Дания има няколко \"зелени\" партии, както и инсталации за изгаряне на отпадък - инсинератори, но скандинавската държава е започнала да ги изгражда още през ХХ век, когато е нямало по-добри алтернативи. Днес там се търсят други възможности за оползотворяване на боклука - основно по-ефективно рециклиране. РДФ горивото от отпадъка на София обаче ще трябва да се изгаря. Причината е, че той съдържа само отпадъци, които не подлежат на този процес - резултат от проектирането на завода за боклук преди 11 години.", "date": "2018.05.17", "title": "Има ли \"зелени\" в Дания и как общината реши да гори боклука на София"}
{"url": "https://www.dnevnik.bg/kultura/2018/05/17/3179897_kak_dirtmusic_obhvanaha_svetovnite_krizi_v_edin_album/", "text": "Бежанската криза, усещането за липса на дом и политическата нестабилност днес са сред темите на албума Bu Bir Ruya на Dirtmusic, които започват европейското си турне от София.  Тази вечер  (17 май) те излизат на сцената на голямата зала на клуб Mixtape 5 след 20 ч. по покана на \"Аларма\". В сегашния си вариант Dirtmusic е съвместен проект на трима музиканти от три различни места и сцени: Мурат Ертел от многократно гостувалата в България турска група Baba Zula, Хюго Рейс, бивш член на Nick Cave & The Bad Seeds и Крис Екмън от съществувалата над 20-години американска алтърнатив рок група The Walkbouts. Името на групата идва от едноименния роман на австралийския писател Тим Уинтън, история за нелегален рибар, който изгубва семейството си, а покрай това и мечтите си да стане музикант. Под името на Dirtmusic и с други музиканти, Хюго Рейс записва три албума в Мали между 2010-2014 г. Климатът на политическа криза повлиява на тези албуми. \"В началото на 2012 г. политическата ситуация беше много тежка, имаше насилие по улиците, осезаемо напрежение сред населението и присъствие на военни навсякъде. Отидохме в най-лошото възможно време и донякъде защото можеше никога повече да нямаме тази възможност. Атмосферата на неизвестност се отрази пряко на музиката ни\", каза Хюго Рейс  пред \"Капитал\"  при едно от предишните си гостувания в София. Новият албум е записан в домашното студио на Мурат Ертел в Истанбул, отново далеч от комфорта. Записите са предимно правени през 2016 г., точно на фона на задълбочаващите се репресии на управлението на Ердоган и хаотичните събития около несъстоялия се преврат в страната. Bu Bir Ruya и турнето към него също така представят в групата в новия им състав. \"Можехме да направи този албум единствено и само в Истанбул. Музиката в него е като уловен момент от времето\", коментира Хюго Рейс при сегашното си гостуване. Като турчин, за Мурат Eртел темата е още по-деликатна. \"И преди можеше да си арестуван, примерно за книга или песен, но сега е по-лесно за властите – в Турция може да те задържат заради туит или публикация във Facebook. Всеки артист там е наясно с положението.\" С титулярната си група Baba Zula той не се стреми към особено медийно присъствие или публичност именно за да не привлича излишно внимание към себе си. Въпреки влиянието на турската и арабската музика в това, което създават, те бягат от жанра \"world music\". \"Подобен етикет създава една \"ние срещу тях\" ситуация, в която сблъскваме запада и изтока, вместо да потърсим общите точки\", казва още Хюго Рейс, чиято кариера след работата му с Ник Кейв се разпростира в множество проекти, включително в Италия и Чехия. Преди Dirtmusic на сцената ще бъдe експерименталната българска група Surbahar, а след тях - електронното дуо idmt на Климент Дичев (Kliment) и Михаил Стоянов (Cinnamint). Концертът съвпада с 10-годишнината на предаването \"Аларма\" по програма \"Христо Ботев\" на БНР, което е свързано с голяма част от по-нестандарните концерти в страната. Билети за концерта са налични в  EasyPay/EPAY GO .", "date": "2018.05.17", "title": "Как Dirtmusic обхванаха световните кризи в един албум"}
{"url": "https://www.dnevnik.bg/evropa/2018/05/17/3180033_v_sofiia_liderite_na_es_demonstriraha_edinstvo_sreshtu/", "text": "Лидерите на страните от Европейския съюз, които се събраха на  работна вечеря в София  снощи, са единни в колективния си отговор на \"капризното поведение\" на президента на САЩ Доналд Тръмп по темите на иранското ядрено споразумение и международната търговия, предаде \"Франс прес\". Продължилата над три часа работна вечеря не завърши с официални решения. 28-те обаче се съгласиха, че \"ЕС ще продължи да се бори за основана на правила международна система въпреки неотдавнашните решения за климата,  митата  и  Иран \", каза европейски източник. \"Днес сме свидетели на ново явление - капризното поведение на американската администрация. Като се видят последните решения на президента Тръмп, човек даже е склонен да си каже, че с такива приятели няма нужда от врагове\", каза преди началото на вечерята председателят на Европейския съвет Доналд Туск. Основна тема на обсъждане на тази вечеря бяха силните смущения в трансатлантическите отношения. 28-те се постараха да покажат твърдо единство пред американските предизвикателства, по-специално изтеглянето на САЩ от иранското ядрено споразумение и санкциите срещу работещи в Иран фирми от ЕС. Държавните и правителствени ръководители на ЕС ще продължат да подкрепят споразумението, \"докато Иран го спазва\", и \"ще работят за защита на европейските фирми, които са засегнати от американското решение\", уточни източникът. Европейците обсъждат по-конкретно възможността за прилагане на блокиращ закон, който позволява защита на работещите в Иран техни фирми от заплахата от американски санкции. \"Средствата ги има и ще ги използваме. Не трябва обаче да се самозалъгваме - средствата си ограничени\", предупреди председателят на Европейската комисия Жан-Клод Юнкер. Френският енергиен гигант \"Тотал\" вече предупреди, че ще сложи край на газовия си проект в Иран, който започна през юли 2017 г., освен ако американските власти не направят изключение за него с помощта на Франция и ЕС. Страните от ЕС се ангажираха и да отговорят на тревогите за регионалната роля на Иран в Близкия изток и програмата му за балистични ракети, каза европейският източник. 28-те обсъдиха и хода на текущите дискусии с американците за митата върху стоманата и алуминия. \"Целта ми е проста: да останем твърди. Това означава за нас да се направи безсрочно изключение за тези мита\", заяви Туск. \"Абсурдно е да се мисли, че ЕС би могъл да е заплаха за САЩ. Трябва да върнем реалността в тези дискусии\", призова той. САЩ направиха  до 31 май в полунощ изключение  за ЕС за митата си от 25 процента върху вносната стомана и 10 процента върху вносния алуминий. За безсрочно изключение Вашингтон настоява за по-отворен европейски пазар. \"ЕС няма да преговаря с опрян в главата пистолет\", са заявили лидерите на 28-те на вечерята в София според европейския източник. Ако обаче американците им дадат исканото безсрочно изключение, европейците са готови да започнат дискусии по редица теми като подобряването на взаимния достъп до пазарите, по индустриалните продукти, включително автомобилите, и за отварянето на обществените поръчки, каза източникът. \"Въпреки всички трудности, с които се сблъскваме тези дни, трансатлантическите отношения са и ще останат от основно значение\", каза германският канцлер пред Бундестага, преди да отпътува за София. Днес лидерите на страните от ЕС ще се срещнат с колегите си от шест страни от Западните Балкани (Албания, Босна и Херцеговина, Сърбия, Черна гора, Македония и Косово), за да укрепят връзките с този регион, където Русия се опитва да разшири влиянието си, отбелязва АФП. \"За пръв път от 15 години  ЕС се среща с партньорите си от региона в този формат \", подчерта европейски източник, като същевременно уточни, че няма да се обсъжда разширяване на ЕС. /БТА", "date": "2018.05.17", "title": "В София лидерите на ЕС демонстрираха единство срещу \"капризното поведение\" на Тръмп"}
{"url": "https://www.dnevnik.bg/politika/2018/05/17/3180037_pokrai_zakonodatelnata_aktivnost_na_valeri_simeonov/", "text": "Председателят на парламентарната група на \"Обединени патриоти\" Волен Сидеров отново повдигна темата за въвеждане на вероучение в училищата. Той уточни пред БНТ, че ще предложи идеята на коалиционните си партньори, но не посочи кога. По този начин той коментира законодателната активност в последните седмици на вицепремиера Валери Симеонов. Съпредседателят на \"Обединени патриоти\" и лидер на НФСБ вече  проведе срещи с ръководствата на парламентарните групи , за да ги запознае с внесените предложения за промени в закони. Това са Законът за хазарта, с който трябва  да се ограничи рекламата на лотарийни игри,  и разрешаването на пушене в заведенията чрез промяна в Закона за здравето. ГЕРБ, премиерът Бойко Борисов и дори депутати от коалиционния партньор на Симеонов - ВМРО, са против връщането на пушенето. Според Сидеров трябва да се очертае законодателен план, по който да се работи, а не всичко да се прави на парче. \"Аз предлагам да се въведе вероучението в училище. Не трябва да се говори само да се пуши или не. Стотици са детайлите в живота ни, за които може да се променят закони. Подобни спорове обаче ни отклоняват от важното\", каза още лидерът на \"Атака\". Той добави, че винаги е подкрепял идеята за изграждане на АЕЦ \"Белене\" и затова подкрепя решението на правителството да започне проучване  как да задвижи проекта.  По думите му централата не трябва да е чисто частен проект и държавата трябва да има участие в изграждането ѝ. Волен Сидеров коментира и  отказа на Българската православна църква  да участва в честванията за 1000-годишнината от създаването на Охридската архиепископия, която се отбелязва на 27 май тази година. Според него Светият синод се притеснява, че изпращането на делегация може да се разтълкува като признаване на македонската църква.", "date": "2018.05.17", "title": "Покрай законодателната активност на Валери Симеонов Сидеров предложи вероучение в училищата"}
{"url": "https://www.dnevnik.bg/na_put/2018/05/17/3179549_hotelite_na_kraia_na_sveta_shte_sa_vuv_formata_na/", "text": "Хотел \"Тетра\" може все още да не съществува, но интересът към него вече е голям. Редица хора искат да резервират престоя си в него без дори да знаят къде ще се намира. Но как един все още несъществуващ хотел успява да привлече толкова туристи? Всичко започва от дизайна, който е на инженерната компания WSP. Фирмата предлага нова концепция за своя хотел на бъдещето. Той представлява 42 футуристични сгради във формата на шушулки, свързани помежду си. Но най-важното е тяхното месторазположение. Те ще бъдат изградени в някои от най-отдалечените и най-красиви места по света. Вместо в хотелски стаи, гостите ще бъдат настанявани в някоя от самостоятелните триъгълни шушулки. Всяка от тях е с дължина 19 метра и се състои от няколко етажа. Най-високо е разположена спалнята. Леглото се намира точно под специално изградена капандура. Под спалнята е банята и тоалетната. На първия етаж има работно бюро, а над него е стая, която е пригодена като дневна. Общите части на хотела могат да бъдат използвани като барове, ресторанти, магазини или дори ателиета. Стените на всички помещения са изцяло от стъкло, за да може да се вижда природата, в която ще е потопен хотелът. А той буквално ще бъде инсталиран в различни точки по света, тъй като материалите, които се използват за изграждането му, са изключително леки и позволяват бързо да бъдат сглобени или разглобени. По този начин хотелът ще може да се мести до отдалечени места. Първият подобен хотел трябва да бъде открит това лято. Сред обмисляните локации са Кабо Верде, Норвегия, Канада, Нова Зеландия, Испания, Португалия, Андора, Унгария и Великобритания.", "date": "2018.05.17", "title": "Хотелите на края на света ще са във формата на шушулка"}
{"url": "https://www.dnevnik.bg/sport/2018/05/17/3180038_hjustun_izravni_goldun_steit_s_vpechatliavashta_pobeda/", "text": "Хюстън рокетс\" постигна разгромна победа със 127:105 срещу шампиона \"Голдън стейт уориърс\" и изравни резултата след първите два мача от финала в Западната конференция на НБА. \"Ракетите\" преглътнаха  разочарованието от предишния двубой (106:119)  и показаха защо бяха най-добрият отбор през редовния сезон. За разлика от мач №1, в който Джеймс Хардън вкара 42 точки и направи повече дрибъли от Кевин Дюрант, Стеф Къри и Клей Томпсън взети заедно, този път тексаският тим заложи на много по-голям баланс в атака и това даде резултат. Петима играчи на \"Хюстън\" завършиха с двуцифрен точков актив. Хардън имаше доста проблеми със стрелбата и пропусна 12 от 15-те си опита от тройката, но успя да запише дабъл-дабъл от 27 точки и 10 борби. Другият лидер в тима - Крис Пол, също изпитваше трудности в атака. Той вкара една тройка от пет опита и пропусна осем от 14-те си стрелби от игра, като завърши с 16 точки, шест асистенции, четири борби и три откраднати топки. Основният резервен гард на \"ракетите\" - Ерик Гордън, и крилата Пи Джей Тъкър и Тревор Ариза бяха големите звезди на вечерта. Гордън вкара шест тройки от девет опита и завърши с 27 точки. Тъкър беше точен при пет от шестте си стрелби от далечно разстояние и добави 22 точки, седем борби, четири асистенции. Ариза се отличи с 19 точки, шест асистенции, четири борби и две откраднати топки. \"Ако играем по този начин, можем да победим всеки отбор навсякъде, по всяко време\", заяви старши треньорът на \"Хюстън\" Майк Д'Антъни. \"Хюстън\" спечели всяка една от отделните четвърти, а в един момент разликата достигна цели 29 точки. Играчите на \"Голдън стейт\" бяха равностойни в първите 12 минути, в които имаше шест смени на водачеството и пет равенства. Във втората четвърт обаче домакините натрупаха двуцифрен аванс, а след почивката разликата нито веднъж не падна под десет точки. Кевин Дюрант вкара 38 точки за \"Голдън стейт\". Стеф Къри и Клей Томпсън обаче комбинираха само 24. \"Хюстън\" беше наясно, че трудно ще спре Дюрант и концентрира усилията си върху това да ограничи максимално градовете на съперника. Това даде резултат и Къри и Томпсън пропуснаха 20 от 30-те си стрелби от игра. Къри вкара 16 точки, но беше точен само при един от осемте си опита от тройката. Нито един от останалите играчи на шампионите не вкара повече от осем точки. \"Те искаха отчаяно победата и го показаха. Ние не - и се видя\", каза старши треньорът на \"воините\" Стив Кър. Неговият отбор загуби втори мач от плейофна серия за пръв път от 2015 г. Третият мач между \"Голдън стейт\" и \"Хюстън\" е в Оукланд в понеделник oт 3.00 ч. българско време. Във финала в Източната конференция  \"Бостън селтикс\" води с 2:0 победи срещу \"Кливланд кавалиърс\"  преди третия двубой, който е в неделя от 3.30 ч.", "date": "2018.05.17", "title": "\"Хюстън\" изравни \"Голдън стейт\" с впечатляваща победа"}
{"url": "https://www.dnevnik.bg/bulgaria/2018/05/17/3180030_durjavata_s_mnogo_i_neraboteshti_konsultativni_suveti/", "text": "Общо 70 консултативни съвета съществуват към държавната администрация към края на миналата година. Това показват данните от доклада за състоянието на администрацията, приет от правителството и публикуван на сайта му. От тях 32 са създадени с постановление на Министерския съвет и 38 - със закон. 35 са към правителството, 28 са създадени като консултативен орган към министър, 5 към председател на държавна агенция и 2 към изпълнителен директор на агенция. Според правилата всички съвети са длъжни да отчитат дейността си в портала за консултативни съвети, но според доклада единици са тези, които реално го правят и не бавят информацията. Така на практика не може да се разбере какво са свършили тези съвети през годината, дали реално не са заседавали и не са се събирали, както показват данните, или просто не са качили информация в портала. Все пак от прегледа на портала, описан в доклада за състоянието на администрацията, се вижда, че съветите не са работили особено много през миналата година. През отчетната 2017 г. най-много заседания е имал съветът по европейските въпроси – той се е събирал 30 пъти редовно, един път извънредно и е имал 25 процедури за неприсъствено вземане на решения. Националният съвет за тристранно сътрудничество се е събирал 10 пъти и е имал 5 процедури за неприсъствено вземане на решения. Националният съвет за насърчаване на заетостта също се е събирал десет пъти, а Междуведомственият съвет по отбранителна индустрия и сигурност на доставките към правителството е имал 7 редовни заседания. За годината по 5 заседания са имали съветите по равнопоставеността на жените и мъжете и Националния икономически съвет, а съветът по прилагане на актуализираната стратегия за продължаване на реформата в съдебната система се е събирал 4 пъти. За останалите заседания на другите общо 70 съвета не се дават данни в доклада, което означава, че или са се събирали под 4 пъти за годината, или не са предоставили данни за срещите си. \"При прегледа на Портала за консултативните съвети прави впечатление, че секретариатите на приблизително 22 консултативни съвета не въвеждат регулярно актуална информация относно състав на съветите, нормативна уредба, работни програми, проведени заседания, приети решения и др. Това от своя страна затруднява взаимодействието между държавните институции на централно и местно ниво, гражданите и бизнеса във връзка с извършените промени, касаещи дейността на съветите\", се казва в доклада за състоянието на администрацията. Според анализа липсата на актуална информация за дейността на съветите поставя и въпроса доколко същите в ролята им на постоянно действащи органи на правителството изпълняват нормативно определените им функции, за които са създадени.", "date": "2018.05.17", "title": "Държавата – с много и неработещи консултативни съвети"}
{"url": "https://www.dnevnik.bg/bulgaria/2018/05/17/3180043_nikoi_ne_iska_voina_sus_sasht_obiavi_ekaterina/", "text": "На вчерашната вечеря на лидерите на Европейския съюз в София всички са били единни, че ЕС ще остане в  ядрената сделка с Ира н и че никой не иска да се стига до война със САЩ. Това обяви министърът на външните работи Екатерина Захариева пред Би Ти Ви. По думите ѝ председателят на Европейския съвет Доналд Туск е предложил три точки, които да бъдат обсъдени по време на срещата на върха в българската столица – дигиталният дневен ред, Иран и планът за ядрено разоръжаване и търговските отношения на САЩ и ЕС. Продължилата  над три часа работна вечеря  снощи не завърши с официални решения. 28-те лидери обаче се съгласиха, че \"ЕС ще продължи да се бори за основана на правила международна система въпреки неотдавнашните решения за климата, митата и Иран\", каза европейски източник. Освен това всички били единни в колективния си отговор на \"капризното поведение\" на президента на САЩ Доналд Тръмп по темите на иранското ядрено споразумение и международната търговия. По думите на Захариева, докато Иран продължава да изпълнява сделката, няма как Европа да излезе от нея. Тя каза още, че няма информация след 11 доклада на проверките от Международната организация за ядрено оръжие, че има проблеми със споразумението. \"Отношенията ЕС – САЩ засягат всяка една от държавите в Европа. Еврокомисията ще продължи преговорите със САЩ, но фактът, че всичките 28 държави застават зад сделката, я прави много по-силна\", допълни Захариева.", "date": "2018.05.17", "title": "Никой не иска война със САЩ, обяви Екатерина Захариева"}
{"url": "https://www.dnevnik.bg/sport/2018/05/17/3180048_universitetut_v_michigan_shte_plati_500_mln_dolara_na/", "text": "Щатският университет в Мичиган постигна съдебно споразумение да изплати 500 милиона долара на  жертвите на дългогодишния доктор на американския национален отбор  по спортна гимнастика Лари Насар. 54-годишният мъж беше признат за виновен в повече от 300 случая на сексуален тормоз и насилие над млади състезателки и  получи присъди за общо 360 години затвор . 60 от тях са  за детска порнография. Освен в националния отбор по спортна гимнастика на САЩ Насар е работил дълги години в клиничната болница на Мичиганския университет. Учебното заведение ще плати 425 милиона на 332 жертви, представлявани в този процес. Другите 75 милиона ще бъдат заделени във фонд, който да се използва при появата на бъдещи ищци, които твърдят, че са били малтретирани от Насар. \"Това историческо споразумение е факт благодарение на смелостта на повече от 300 жени и момичета, които имаха куража да се изправят и да откажат да бъдат накарани да мълчат\", заяви адвокатът на ищците Джон Манли. Рейчъл Денхоландър беше първата гимнастичка, която публично обвини Насар в сексуален тормоз. По-късно към нея  се присъединиха голямата звезда на американския отбор Симон Байлс , както и много от останалите водещи състезателки, включително Габи Дъглас, Макайла Мароуни и Али Райсман. Скандалът с Насар  доведе до оставките на цялото ръководство на федерацията по гимнастика на САЩ. В страната започнаха отделни разследвания на департамента по образованието и на американския Сенат. Председателят на управителния съвет на Мичиганския университет Брайън Бреслин приветства края на съдебния процес и се извини на жертвите на Насар и техните семействата. Ръководството на университета е приело присъдената сума, но според адвокатите споразумението все още не е окончателно. \"То се отнася само до ищците, които са завели дело срещу университета, но не и за онези, които са подали искове срещу олимпийския комитет на САЩ, американската федерация по спортна гимнастика, треньорите Бела и Марта Кароли или някой друг\", заявиха те, цитирани от \"Ройтерс\". Мичиганският университет е обществено финансирано училище с годишен бюджет от около 1.3 милиарда долара. Временният президент на университета Джон Енглер заяви миналия месец пред депутатите, че споразуменията около случая с Насар не трябва да водят до увеличаване на таксите за обучение.", "date": "2018.05.17", "title": "Университетът в Мичиган ще плати 500 млн. долара на жертвите на Лари Насар"}
{"url": "https://www.dnevnik.bg/bulgaria/2018/05/17/3180052_klimatolog_nikoi_ne_moje_da_kaje_dali_skoro_shte_ima/", "text": "Никой не може да каже дали скоро ще има силни градушки  като тези в Плевенско отпреди дни . Те се дължаха на мезоциклон, който е повече от 30 километра в диаметър. Това коментира климатологът доц. Георги Рачев пред \"Нова телевизия\". Мезоциклонът е относително рядко в България метеоролично явление и се проявява веднъж на всеки три до пет години, поясни специалистът. Той го описа като \"супер клетка\" - голям облак с диаметър 30 км, който съдържа много отделни (ледени) топчета в едно. Те падат с висока скорост, не могат да се разтопят и са като безформена буца\", добави той. Метеоролозите допускат, че освен това в района на Плевен е имало локално торнадо. \"Обстрелването на градоносни облаци е като лов на африкански слон с карфица\", добави климатологът в отговор на въпрос какви мерки могат да се предприемат. Доц. Рачев прогнозира, че до края на месеца се очаква подобно време, \"но не така брутално\". \"По-тихо ще бъде от тази неделя до сряда следващата седмица. След това отново ще има гръмотевични бури\", обясни той.", "date": "2018.05.17", "title": "Климатолог: Обстрелването на градоносни облаци е като лов на слон с карфица"}
{"url": "https://www.dnevnik.bg/bulgaria/2018/05/17/3180063_kratki_novini_arestuvaha_glavniia_juriskonsult_na/", "text": "Инцидент между товарен влак и автобус  Сигналът за произществието, станало на неохраняем жп прелез в района на Симеоновград, е подаден около 17 часа, съобщиха от МВР. Пострадали са петима пътници в автобуса, един от които след преглед е освободен. Останалите са транспортирани в болнични заведения, без опасност за живота. Местопроизшествието е запазено за извършване на оглед. Точните причини за възникването на инцидента са в процес на установяване. Съдът отложи за петък искането на Джок Полфрийман за предсрочното му освобождаване Съдебното заседание по искането на Джок Полфрийман за условно предсрочно освобождаване е отсрочено за утре 18 май, заради молба от защитника му, в която настоява да му бъде дадено време да се запознае с материалите. Полфрийман излежава  20 годишна присъда за убийството на Андрей Монов. Премиерът Бойко Борисов изпрати благодарствени писма до председателя на Държавния съвет на Китай Ли Къцян и до премиера на Непал К. П. Шарма Оли. В тях той подчертава, че двете страни са помогнали много в издирването на българския алпинист Боян Петров, който изчезна на 3 май. Борисов благодари за своевременното провеждане на спасителната акция. Той уточнява, че \"оценява високо усилията на китайското правителство и институции, както и на непалските власти, които обезпечиха издирвателната акция по въздух и суша\". Изразена е и признателност към на всички хора, участвали в спасителните екипи, въпреки крайно тежките метеорологични условия. Вчера спасителната акция беше прекратена. Доклад за работата на съда скара членовете на съдебния съвет  Даниела Марчева - председател на комисията за натовареност във ВСС отказа да подкрепи годишния доклад на Върховния касационен съд (ВКС) за дейността на съдилищата, защото в него не били посочени всички мерки за намаляване на натовареността. Не било посочено и решение на проблема с пренаселената Съдебната палата в София. Шефът на ВКС Лозан Панов се съгласи, че Съдебната палата се пука по шевовете и изреди свършеното за преразпределението на помещенията. Атанаска Дишева пък напомни на Марчева, че проблемът е от компетентността именно на оглавяваната от нея комисия. Протоколът от днешнот обсъждане ще бъде пратен в парламента. Цацаров прати повече разследвания в Националното следствие От началото на годината Националната следствена служба (НСлС) е получила за разследване нови 102 дела. Това са досъдебни производства, извън тези, които по закон само следователите разследват. Мярката цел да се осигури натоварване на следователите, така че да намалее тенденцията към намаляване на разследваните дела. През изминалата година в Националното следствие е разследвало над 240 досъдебни производства, като през 2016 г. са били 312, а през 2015 г. – 398. СДС преброи 8 владици, подвластни на Москва СДС смята, че осем владици от Светия синод торпилират подобряването на българо-македонските отношения в полза на Москва. Такова е виждането на партията за отказа на Българската православна църква да участва в тържествата по повод 1000 - годишнината на Охридската архиепископия. \"Светият Синод взе решението след совалката на ген. Решетников, последвала посещението на руския патриарх и скандалното му поведение спрямо българския суверенитет и национално достойнство. Тези факти ни карат да смятаме, че мнозинството от българския Висш клир е силно зависимо от Кремълските апетити за намеса в политическия и църковен живот у нас\", се казва в декларация на СДС. В състава на синода влизат 15 митрополити, заедно с патриарх Неофит. Патриарх Неофит е изписан от болница Патриарх Неофит е бил изписан от болница \"Токуда\", където прекара последния месец. Той вече се намира в Софийската света митрополия, уточняват от Светия синод. Патриархът беше приет по спешност заради кардиологични проблеми.  Той беше в реанимация  за около 24 часа, след което започна активна рехабилитация. Управителят на онкологичния център в Пловдив е пратен на съд Прокуратура внесе в съда обвинителен акт срещу управителя на \"Комплексен онкологичен център – Пловдив\" за щети от над 405 хил. лв., причинени на лечебното заведение през 2016 г., съобщи държавното обвинение. Овиненият е назован само с малко име и инициал - Красимир В.Той е възложил обществена поръчка за доставка на компютърен томограф без да проведе пазарни консултации, да потърси съвети от независими експерти или от участници на пазара. Сключил е договор за 898 хил. лв. с единствената фирма, подала оферта. Тя купила уреда да 492 809 лв.", "date": "2018.05.17", "title": "Кратки новини: СДС преброи 8 владици, подвластни на Москва"}
{"url": "https://www.dnevnik.bg/photos/snimka_na_denia/2018/05/17/3180060_snimka_na_denia_mei_makron_i_merkel_na_mosta_na/", "text": "Лидерите на Великобритания, Франция и Германия Тереза Мей, Еманюел Макрон и Ангела Меркел преминаха пеша по Моста на влюбените по пътя си към срещата на върха между ЕС и Западните Балкани в НДК. Те бяха посрещнати от премиера Бойко Борисов и министъра за българското европредедателство Лиляна Павлова и заедно се оправиха към форума.", "date": "2018.05.17", "title": "Снимка на деня: Мей, Макрон и Меркел на Моста на влюбените"}
{"url": "https://www.dnevnik.bg/bulgaria/2018/05/17/3180086_podgotviat_se_remonti_na_45_km_tretoklasni_putishta_v/", "text": "Подписани са договорите за технически проекти за рехабилитацията на близо 45 км третокласни пътища в Северозападна България, съобщи агенция \"Пътна инфраструктура\".", "date": "2018.05.17", "title": "Подготвят се ремонти на 45 км третокласни пътища в Северозапада"}
{"url": "https://www.dnevnik.bg/citat_na_deniia/2018/05/17/3180103_citat_na_denia_dostatuchno_mon_sheri_mon_amur_i_mon/", "text": "С тези думи евродепутатът и зам.-председател на ВМРО Ангел Джамбазки изрази своята позиция, разпространена от пресцентъра на партията, за предложения от френския президент Еманюел Макрон Пакет за мобилност, който засяга транспортните фирми в Европейския съюз. Идеята му не е приета от българския бранш, като превозвачите обявиха, че ще се стигне до фалити или изнасяне в чужбина на бизнеса на редица български фирми. Те дори организираха протест днес в София, с който да покажат на европейските лидери несъгласието си с пакета. \"Време е да защитим високо и ясно българския национален интерес в съюза, чийто съвет председателстваме. Наистина високо и наистина недвусмислено\", каза още Джамбазки. По думите му това са \"капани и поредните двойни стандарти към хората от Източна Европа\".", "date": "2018.05.17", "title": "Цитат на деня: Достатъчно мон шери, мон амур и мон дьо, тука всички парле-ву франсе"}
{"url": "https://www.dnevnik.bg/photos/2018/05/17/3180105_fotogaleriia_evropeiskiiat_triumf_na_atletiko_madrid/", "text": "Атлетико\" (Мадрид) спечели Лига Европа за трети път в своята история.", "date": "2018.05.17", "title": "Фотогалерия: Как \"Атлетико\" (Мадрид) покори втория футболен връх в Европа"}
{"url": "https://www.dnevnik.bg/biznes/2018/05/17/3180134_proekt_za_budeshta_bulgarska_veriga_hipermarketi/", "text": "На мястото на бившия \"Карфур\" в Mall Rousse е открит нов хипермаркет - \"Едеа\". Той е разположен на 5000 кв. метра площ, инвестицията в него е 5 млн. лв., а новооткритите работни места – 120, съобщава  \"Капитал\" . Това е първият от бъдещата верига магазини, която замислят собствениците \"Едеа ритейл\" и вносителят на хладилни витрини \"Еге груп\". \"Повечето големи ритейл проекти започват от София, но компанията избра Русе, защото иска да бъде различна и да предложи добро пазаруване и извън столицата. Русе има традиции и е ключово място за търговия, налице е и добра конкурентна среда\", коментира за \"Капитал\" Свилен Александров, директор \"Бизнес развитие\" на \"Едеа ритейл\". Магазинът предлага разнообразие от стоки, преобладаващо произведени от български фирми. Голяма част от компаниите са от региона. Компанията предвижда да предлага продукти под собствена марка, които ще са в средния ценови клас. Сред тях са сирене, кашкавал, олио. Собствена пекарна произвежда 13 вида хляб. Сред новите решения са и витрините за зреене на телешко месо, има възможност за насипно купуване на варива. .", "date": "2018.05.17", "title": "Проект за бъдеща българска верига хипермаркети тръгва от Русе под името \"Едеа\""}
{"url": "https://www.dnevnik.bg/evropa/2018/05/17/3180111_kakvo_kazaha_liderite_na_es_pri_pristiganeto_si_za/", "text": "Лидерите на Европейския съюз пристигнаха в НДК за срещата на върха между ЕС и Западните Балкани -  първата в този формат от 15 години насам . Ангела Меркел, Еманюел Макрон и Тереза Мей единствени дойдоха за срещата пеша, като  минаха по Моста на влюбените  и бяха посрещнати пред двореца на културата от премиера Бойко Борисов и министъра за българското европредседателство Лиляна Павлова. На влизане европейските държавни и правителствени ръководители говориха по темите, обсъждани на  снощната вечеря в София  - ядреното споразумение с Иран, търговската политика на президента на САЩ Доналд Тръмп, както и централната тема на форума - Западните Балкани. За Доналд Тръмп и търговията със САЩ \"Европейският съюз иска да обсъди намаляване на търговските бариери със САЩ, но само по реципрочен начин и само ако Вашингтон не наложи  вносни мита  за стоманата и алуминия от ЕС\", заяви германският канцлер Ангела Меркел. \"Имаме обща позиция. Искаме постоянно изключване и след това сме готови да разговаряме как можем реципрочно да намалим бариерите пред търговията\", допълни Меркел. \"Когато предизвикателствата заплашват да дестабилизират света, единственото решение е да обединим силите си, за да отговорим с един глас... Европейският суверенитет е гарантът за международна стабилност\", посочи Макрон, цитиран от \"Ройтерс\". Белгийският премиер Шарл Мишел коментира, че \"няма да има преговори със САЩ под заплаха, това е важен принцип\". \"Трябва да има сигнал от САЩ, че няма да има заплаха за санкции... В момента не усещаме, че сме достатъчно уважавани.\" Австрийският канцлер Себастиан Курц посочи, че \"отношенията са под натиск\". Той определи американската политика като непредвидима, което е против интересите на ЕС. \"Ние няма и не можем да приемем това. Живеем в 21-и век и не се нуждаем от търговски бариери. Искаме постоянно изключване от митата. Тогава ще можем да говорим за намаляване на тарифите\", подчерта Курц.  За Иран По повод оттеглянето на САЩ от ядреното споразумение с Техеран Меркел коментира, че всички в ЕС споделят виждането, че сделката не е перфектна, но трябва да продължи да се поддържа. Финландският премиер Юха Сипила изрази подобно мнение, като допълни, че ЕС трябва да защитава компаниите си, работещи в Иран. Литовският президент Далия Грибаускайте заяви: \"Търсим технически решения, за да защитим компаниите си, работещи в Иран, включително т.нар. блокираща клауза, която може частично да защити европейските компании, работещи в Иран... Иран все още дестабилизира региона.\" По думите на австрийския канцлер Иран е страна с потенциал, \"но сделката е добра и за нашата сигурност. Тя гарантира, че Иран не развива ядрени оръжия\". \"Имаме няколко седмици, за да опитаме да спасим сделката. Все още не знаем дали ще постигнем успех\", допълни Курц. Френският президент каза, че ЕС трябва да защити европейските компании, които имат бизнес отношения с Иран от санкциите на САЩ. Макар да изрази разбиране към големите фирми, той добави, че ЕС трябва да застане и зад малките компании. За Западните Балкани Премиерът Бойко Борисов коментира пред медиите в НДК, че след 15 години прекъсване имаме отново възможност да говорим за темата Западни Балкани, предаде БТА. Всички разбират колко са важни Западните Балкани, всички имат своите притеснения, затова след 15 години пауза, след срещата в Солун, имаме възможност днес да говорим по тази тема, каза Борисов на влизане за срещата на върха. Той изтъкна, че днес в рамките на форума ще участват и банките с интерес към общите инфраструктурни проекти. Сред тях са тези в областта на газовите връзки, електропреносната система, жп и пътна инфраструктура по коридорите 8, 4 и 10. Сред общите теми е и тази за дигиталната свързаност на региона. В отговор на въпрос за разговорите между Гърция и Република Македония за името премиерът каза: \"Знаете, че по тази тема колкото по-малко се изказваме, толкова шансовете да се случи са по-добри.\" По темата за възобновяването на проекта за АЕЦ \"Белене\" Борисов напомни тезата на кабинета, че той ще се реализира, ако има възможност да се осъществи без държавна гаранция, без задължително изкупуване на ток, с частен инвеститор, а държавното участие ще е в рамките на вложеното досега по проекта. Тогава сядаме и говорим, категоричен бе премиерът. По темата за новите еврорегламенти за превозвачите Борисов изтъкна, че снощи по време на разговорите с президента на Франция и германския канцлер в детайли са били обсъдени отделните текстове. Имаше максимален диалог, няма нещо, което да не съм обяснил, очаквам да намерим решение, коментира Борисов и допълни, че предстои още веднъж експертен преглед на детайлите. Еврокомисарят за разширяването Йоханес Хан заяви, че \"има европейска перспектива, която ще бъде потвърдена днес\". \"Но това, което казахме преди няколко месеца, все още важи – целият процес е основан на заслуги, така че всяка страна трябва да си напише домашното и тогава има европейска перспектива... Всички страни имат еднаква перспектива и начална точка, но напредъкът е индивидуален, така че зависи от отделните страни колко бързо ще напредват към Европа.\" Финландският премиер Юха Сипила изтъкна, че \"върховенството на закона е много важно\". Австрийският канцлер изрази оптимизъм особено за Сърбия и Черна гора, но посочи, че и другите страни са постигнали напредък. По думите на Тереза Мей цялостната цел е повече стабилност, сигурност и просперитет за Западните Балкани. По-рано тя проведе двустранна среща с Борисов, на която потвърди пред премиера, че темата Балкани няма да слезе от дневния ред на Великобритания, съобщи пресслужбата на Министерския съвет. Великобритания разбира важността на Западните Балкани и приветства извеждането на въпроса за свързаността във фокуса на усилията на европейските държави, каза Тереза Мей. Тя подчерта ролята на премиера Борисов и на българското председателство за фокусирането на вниманието на ЕС върху обвързаността между развитието на региона и стабилността в Европа.  Британският премиер посочи, че независимо от Брекзит ангажираността на Лондон към страните от Западните Балкани ще остане и ще продължат усилията за надграждане на постигнатото. През следващия месец британската столица ще приеме лидерите на държавите от Берлинския процес, за да се обсъдят различни аспекти на сигурността, изтъкна Мей.  \"Очевидно напускаме ЕС, но не и Европа. Ще работим за сигурността на цяла Европа. Това е една от областите, в които ние държим да запазим и развиваме сътрудничеството с партньорите ни\", каза британският премиер. ", "date": "2018.05.17", "title": "Иран, Тръмп, Западни Балкани: Какво казаха лидерите на ЕС при пристигането си за срещата в София"}
{"url": "https://www.dnevnik.bg/sviat/2018/05/17/3180137_germaniia_e_poharchila_blizo_21_mln_evro_za_bejancite/", "text": "През 2017 г. Германия е изразходвала около 20.8 млрд. евро за преодоляване на миграционната криза, пише в. \"Ханделсблат\". Вестникът се позовава на доклад на финансовото министерство, който ще се разгледа от правителството на 30 май. Най-големите разходи са отишли за водената от външното и икономическото министерство борба с причините за масовата миграция. Двете ведомства са похарчили общо 14.2 милиарда евро. Още около 6.6 млрд. евро са били отпуснати за финансова помощ на федерални провинции и общини. Средствата са били предназначени за разширяване на детски градини, строителство на социални жилища и настаняване на бежанци.", "date": "2018.05.17", "title": "Германия е похарчила близо 21 млрд. евро за бежанците през 2017"}
{"url": "https://www.dnevnik.bg/biznes/2018/05/17/3180146_godishniiat_rust_na_spestiavaniiata_za_vtora_pensiia_e/", "text": "Средният размер на натрупаните средства по една партида в универсалните пенсионни фондове в България се е увеличил с 15 лв. за първите три месеца на 2018 г., показват данните на Комисията за финансов надзор, цитирани от  \"Капитал\".  Средната сума на една партида в универсален фонд към края на март е 2886 лв., или с 11% повече, отколкото 12 месеца по-рано. Нарастването се забавя през първите три месеца на 2018 г. В края на 2017 г. увеличението на средната партида на годишна база беше близо 16%. Най-големи са спестяванията на хората на възраст между 50 и 54 г., които имат средно по 3707 лв. в личните си сметки. За последната година техните спестявания са се увеличавали средно с 31 лв. на месец. Представителите на следващата възрастова група, която включва хората най-близо до пенсионна възраст, имат средно по 3630 лв. Към момента тази сума отговаря приблизително на 18 минимални месечни пенсии.", "date": "2018.05.17", "title": "Годишният ръст на спестяванията за втора пенсия е 11% към март"}
{"url": "https://www.dnevnik.bg/sviat/2018/05/17/3180149_fainenshul_taims_trump_si_igrae_s_ogunia_v_blizkiia/", "text": "Що се отнася до Близкия изток, президентът на САЩ Доналд Тръмп си играе с огъня, пише авторът на коментар в британския \"Файненшъл таймс\". Решението на Тръмп да прехвърли посолството на САЩ в Ерусалим доведе до кръвопролитни сблъсъци на границата между Израел и ивицата Газа, при които загинаха десетки палестинци, напомня вестникът. Същевременно вицепрезидентът на САЩ Майк Пенс сравни Тръмп с  библейския цар Давид , победил враг, по-силен от него самия. Ако Тръмп желаеше всъщност да разпали най-дълбоко възмущение в арабския свят, би трябвало да направи точно това, което стори. Но тук не става дума за някакъв добре обмислен план, по-скоро за небрежно отношение към този регион. Гневът на палестинците  бе само случаен \"страничен ефект\" от стремежа на Тръмп да буди възхищение. За да лансира успешно търговската си марка, той е готов да се държи безразсъдно в световната политика, коментира събитията в Ерусалим изданието, цитирано от Би Би Си.  Доналд Тръмп смята, че що се отнася до Близкия изток, той ще постигне успех - за разлика от своите предшественици в Белия дом. Решението му да премести  посолството в Ерусалим  обаче е в пряко противоречие с традиционната роля на САЩ като независим посредник в преговорите между Израел и палестинците. Той създава и трудности за лидерите на арабските държави.  \"Щом Тръмп прилага такъв подход в дипломацията, какво ще стане, ако започне война\", се пита авторът на статията. За жалост обаче става все по-вероятно в Близкия изток това да се случи. С действията си Тръмп налива масло в този огън. И в този смисъл не прилича на предишните американски президенти. Дори Джордж Буш-младши, започнал война в Ирак, обръщаше внимание на общественото мнение в арабските страни. Тръмп се интересува само от мнението на управляващите класи, най-вече в страните от Залива. Те се радват, че Тръмп ги подкрепя в конфликта им с шиитски Иран. С това обаче Тръмп фактически кара САЩ да вземат страна в сунитско-шиитския конфликт. И така оставя ролята на арбитър в ръцете на  Владимир Путин . Тръмп изпълнява обещаното по време на изборната си кампания - прехвърли американската мисия в Ерусалим и скъса ядреното споразумение с Иран. Не ще може обаче да спази друго обещание - че само той може да реши близкоизточния конфликт. И виждаме как това обещание се превръща в най-скъпо струващото в човешката история, заключава наблюдателят на \"Файненшъл таймс\".", "date": "2018.05.17", "title": "\"Файненшъл таймс\": Тръмп си играе с огъня в Близкия изток"}
{"url": "https://www.dnevnik.bg/sport/2018/05/17/3180151_video_zvezda_v_jenskiia_tenis_napadna_stola_na/", "text": "Напрежението между играчи и съдии е неизбежно дори за джентълменски спорт като тениса. Понякога обаче нервите взимат връх и звездите в спорта прекрачват границата на допустимото поведение. Такъв беше случаят със световната номер 5 Каролина Плишкова, която прие тежко драматичната загуба от гъркинята Мария Сакари (6:3, 3:6, 5:7) във втория кръг на турнира в Рим. Плишкова влезе в разгорещен спор със съдията на стола Марта Мрозинска при едно грешно отсъждане за аут. То дойде след смаш на чехкинята при неин сервис и резултат 5:5, 40:40 в решаващия трети сет. Решението на рефера осигури точка за пробив на Сакари. Гъркинята се възползва от нея, след което приключи двубоя при свой сервис. След края на мача двете тенисистки се поздравиха на мрежата и се насочиха към съдията на стола. Плишкова първоначално понечи да стисне ръката на Мрозинска. Бившата номер 1 обаче бързо се отказа от намерението си и започна да обсипва стола с удари с ракетата. Междувременно близначката на чешката тенисистка - Кристина Плишкова, написа в социалните мрежи, че това е най-лошото съдийство, което някога е виждала в световния женски тур. Кристина, която заема 71-ото място в ранглистата, пожела Мрозински никога повече да не ръководи мач на нея или сестра й.", "date": "2018.05.17", "title": "Видео: Звезда в женския тенис атакува стола на съдията с ракета"}
{"url": "https://www.dnevnik.bg/sport/2018/05/17/3180157_cvetan_sokolov_shte_propusne_svetovnoto_po_voleibol/", "text": "Звездата на националния отбор по волейбол Цветан Соколов ще пропусне световното първенство през септември. Диагоналът на \"Лубе\" (Чивитанова) ще се подложи на операция на коляното и ще бъде извън игра около шест месеца, съобщава \"24 часа\". Контузията на Соколов ще му попречи да участва и в новия турнир Лига на нациите, който започва в края на месеца. Световното първенство, което ще се проведе в България и Италия, е от 9 до 30 септември. Преди няколко дни Соколов  изигра много силен мач за своя \"Лубе\" във финала на Шампионската лига . Италианският тим отстъпи на \"Зенит\" (Казан), но българският волейболист реализира 29 точки и беше избран в идеалния отбор на финалната четворка. Миналата седмица  селекционерът на националния отбор Пламен Константинов  обяви, че пред Соколов има няколко варианта и е много възможно той да не играе на световното. \"Добрата новина е, че Боян (Йорданов) е тук. (Николай) Учиков също е тук. Ще разчитаме и на тях\", каза Константинов на въпрос какви са вариантите пред отбора, ако Соколов пропусне световното.", "date": "2018.05.17", "title": "Цветан Соколов ще пропусне световното по волейбол заради операция на коляното"}
{"url": "https://www.dnevnik.bg/sviat/2018/05/17/3180216_krimskiiat_mahmurluk_-_zashto_mu_e_na_putin_mostut_nad/", "text": "Ултраскъпият мост от Краснодарския край до Кримския полуостров бе открит на 15 май. Руският бюджет похарчи за целта 228 млрд. рубли, без да се прецени икономическата ефективност на подобна инвестиция. Президентът Владимир Путин взе участие в откриването на Кримския мост - пръв мина с камион по него, а в сряда автомобилното движение бе открито официално. В церемонията се включи и милиардерът Аркадий Ротенберг, участвал в контрола върху хода на строежа. Скъсването на украинско-руските отношения и присъединяването на  Крим към Русия , изострили икономическата криза, парадоксално дадоха живот на твърде мащабни инфраструктурни проекти. На първо място ще споменем прокарването на енергиен мост от Русия към Крим, на жп линия, заобикаляща Украйна, а сега и на транспортен мост през Керченския проток. И трите проекта изискваха колосални инжекции от бюджета. Икономическата целесъобразност не бе предмет на дискусии - на преден план излязоха политическите мотиви. Енергийният мост и жп линията Първо приключи работата по енергийния мост - през май 2016 г. Спешна нужда от такъв се очерта, след като Украйна наложи енергийна блокада на полуострова. През 2014-2016 г. редовно бе изключвано енергоподаването за Крим. Общата стойност на енергийния мост възлезе по официални данни на 47 млрд. рубли; с повечето средства бяха изградени далекопроводи от Ростовската АЕЦ до Таманския полуостров. За подсигуряване на захранване бе ускорено въвеждането в строя на трети енергоблок от атомната централа. През Керченския проток бяха прехвърлени кабелно-въздушни линии - по въздуха, с поддържащи опори, и по морското дъно. Построена бе и подстанция, също и необходимата инфраструктура. От съветско време насам част от жп линията в посока на юг от Москва минаваше през крайгранична територия на Украйна в  Луганска област . След събитията от 2014 г. този момент доби стратегическо значение: руските власти сметнаха, че Киев може да блокира жп превозите по това трасе. Съответно втора стъпка бе прокарването на нови релси с дължина 137 км, заобикалящи Украйна, в руските Воронежка и Ростовска област. Това бе осъществено със силите на жп войски. Работата приключи през август 2017 г.; разходите достигнаха близо 55 млрд. рубли. Много дълъг, много скъп Кримският мост  надмина по цена всички реализирани преди проекти - 228 милиарда рубли. Конструкцията се нареди сред най-сложните технически съоръжения, изградени след разпадането на Съветския съюз - автомобилният и жп мост с дължина 18 км бе построен в доста трудни геоложки условия с цената на голям брой екологични и политически рискове. Основен вътрешнополитически избор бе изборът на основен изпълнител за строежа. Това бе компанията \" Стройгазмонтаж \", собственост на Аркадий Ротенберг, един от старите приятели на Путин. Което естествено породи недоволство и разнообразни подозрения, че проектът крие корупционна съставка, че е неефективен, а олигархът се обогатява за сметка на държавния бюджет. Държавата обаче имаше различна логика: тя не откри други компании, които да разполагат с подходящ опит, финанси и технически възможности за изграждане на подобен обект. Неочакваното присъединяване на Крим и съвсем очакваната му блокада, засегнала 2.3-милионното население, принудиха руските власти да действат бързо и нестандартно. За други мегапроекти от путинската епоха като възстановяването на Грозни, тръбопровода Източен Сибир - Тихи океан, реновирането на Владивосток за срещата на върха на организацията за Азиатско-тихоокеанско сътрудничество (АТИС), включително прехвърляне на мост до остров Руски, и за строежа на обектите за олимпиадата в Сочи имаше достатъчно време - но в случая сроковете наистина притискаха. Щом полуостровът бе откъснат от жп комуникациите, а Украйна започна строго да контролира автодвижението от континента, от всички начини за снабдяване и връзка с Крим останаха само фериботите и авиацията. За Кремъл бе принципно важно да покаже и докаже, че може да осигури свободен достъп до новата си територия. Защо нямаше търг Инфраструктурните проекти от този род често минават без конкурс, защото нивото на трудност и оперативните нужди налагат да се действа незабавно. Когато например САЩ окупираха Ирак, поръчки за мащабни възстановителни дейности на стойност милиарди долари получиха \"Халибъртън\" и \"Бехтел груп\", свързани с републиканците (вицепрезидентът Дик Чейни оглавяваше първата, преди да бъде избран), и то понякога без търг - с мотива за форсмажорни обстоятелства. Това обаче неизменно поражда съблазън от незаконно обогатяване - прехвърляните средства са огромни, а контролът върху тях намален. Нека припомним тук голямата руска компания \"Мостовик\", укрепнала с поръчки от този вид: тя построи между другото и моста към остров Руски. Веднага след олимпиадата в Сочи от 2014 г. фирмата обяви фалит, а ръководството на \"Мостовик\" бе арестувано. Тъй че обществените подозрения може да не са безпочвени, налага се внимателно да бъдат проверени и препроверени. С това безспорно ще се залови Алексей Кудрин, оглавил наскоро Сметната палата. Железопътното натоварване на моста не е пресметнато - има ли нужда Крим от толкова влакове и дали ще са рентабилни те? Курортният сезон е отделна работа; на полуострова обаче той продължава към четири месеца. А никъде по света летовниците вече не се превозват с далечномагистрални композиции. Тунелът под Ламанша примерно е икономически оправдан, защото оттам минават скоростни влакове, гарантиращи бързи превози между Лондон и Париж. Но ето че пътуващите през тунела Сейкан в Япония между Хокайдо и Хоншу все повече намаляват, защото със самолет се стига по-бързо. А на остров Хокайдо живеят над два пъти повече хора, отколкото в Крим. От трите моста през Босфора само един е комбиниран - автомобилно-железопътен. Главната поука от Кримския мост е, че поиска ли държавата сериозно да постигне нещо, ще положи всички усилия за целта. Автомобилното движение бе открито половин година предсрочно. След празниците обаче често усещаме махмурлук, понякога твърде горчив.", "date": "2018.05.17", "title": "Кримският махмурлук - защо му е на Путин мостът над Керченския проток"}
{"url": "https://www.dnevnik.bg/bulgaria/2018/05/17/3180155_protestut_na_prevozvachite_zapochna_s_nad_80_kamiona/", "text": "Националният протест на превозвачите започна точно с началото на срещата на върха ЕС - Западни Балкани в София. На булевард \"Цариградско шосе\" в столицата превозвачите разположиха повече от 80 камиона и над 60 автобуса, като се очаква броят им да се увеличи. Върху камионите и автобусите са закачени транспаранти с надписи \"Европа на две скорости = България на задна скорост\", \"Не на дискриминацията в ЕС\", \"Транспортен пакет 1 и 2 = exit\" и много други. Полицейското присъствие в района е засилено. Очаква се по късно през деня в рамките на протестните действия да бъде организирано и шествие. Превозвачите са разделени на две групи – едните са разположени в отсечката между бул. \"Брюксел\" и разклона за Четвърти километър, а оттам започва колоната с автобуси, която стига до отсечката на бул. \"Ситняково\". Към тях се присъединиха и колегите им от Варна. На автомагистрала \"Хемус\" са позиционирани около 30 тира. Шофьорите на повече от 200 камиона протестират на \"Асеновградско шосе\" в Пловдив. Във Видин шест тежкотоварни автомобила са спрени на паркинг на изхода на града и върху кабините на автомобилите са опънати лозунги.  Протестиращите изразяват  недоволството си срещу промяната в регламенти на Европейския съюз , предложена от френския президент Еманюел Макрон, налагаща нови правила в придвижването на стоки и хора. Акцията е насочена срещу някои от предвидените регулации в т.нар. Мобилен пакет I и Мобилен пакет II, които въвеждат задължението за ползване на редовната седмична почивка извън превозното средство. Според браншовите организации това ще принуждава шофьорите да оставят товара си, за който са лично отговорни, което ще струва допълнителни разходи за застраховка и престой в хотел. Те се обявяват още и срещу изискването за завръщане \"у дома\" на всеки три седмици, защото така предприятията ще правят допълнителни разходи за транспорт на служителите, за да се върнат в страната. Акцията се провежда няколко часа  преди официалното откриване на срещата на върха в София , посветена на Западните Балкани, която е първата в този формат от 15 години насам и е едно от ключовите събития по време на българското европредседателство.", "date": "2018.05.17", "title": "Протестът на превозвачите започна с над 80 камиона"}
{"url": "https://www.dnevnik.bg/bulgaria/2018/05/17/3180042_durjavata_harchi_desetki_milioni_za_telefoni_na/", "text": "В структурите на изпълнителната власт се ползват 355 327 активни телефонни номера, а общият разход за тях през 2017 г. възлиза на 21 518 816.19 лв. Това сочат данните от доклада за състоянието на администрацията за миналата година, приет от правителството и качен на сайта му. Същият доклад сочи, че всички наети в държавната и териториалните администрации са малко под 130 хил. души. Малко над 150 хиляди са фиксираните телефони в администрациите. През 2016 г. стационарните телефони са били близо 222 хиляди. В същото време държавата плаща за 193 521 активни мобилни телефонни номера. Макар през 2016 г. с държавни пари да са се поддържали над 236 хиляди мобилни номера и на практика има спад в ползваните телефони, не е ясно по колко телефона имат служителите на администрацията, които общо по зает щат са под 130 хил. души. Ползваните \"комбинирани услуги\" пък са 11 559. \"От получените отговори е видно, че има тенденция за намаляване на общия брой активни телефонни номера и увеличаване на разходите за телефонни услуги\", се посочва в доклада. Така например за миналата година са платени 11 199 813.95 лв. за мобилни телефонни номера, а през 2016 г. са дадени 9 797 174.87 лв., макар че реално спада броят на ползваните телефонни номера според отчетите. Подобна е ситуацията и за стационарните телефони, за които за 2017 г. държавата е дала 10 319 002.24 лв. спрямо 10 129 572.40 лв. през 2016г. За намаляване на тези разходи е препоръчително въвеждането на интегрирани услуги и повишаване на използването на мобилна спрямо стационарна телефония при оптимизиране на използваните тарифни планове от страна на администрациите, се препоръчва в доклада. Документът показва, че над 50 на сто от администрацията работи със сравнително стари и със слаба мощност компютри. Те обаче, макар и с технологии и системи отпреди 5-8 години, в повечето случаи са достатъчни за работа с текстообработващи програми, интернет и т.н. В края на 2017 г. администрацията разполага със 115 743 броя работни станции, от които 17 942 преносими и 97 801 настолни компютри. При 32 bit операционни системи остава водеща ролята на компютрите с процесорна честота над 2 GHz - 28%, а компютрите с процесорна честота, по-малка от 2 GHz, са 17 на сто. Данните показват, че има увеличение и на компютрите с 64 bit адресна свързаност, които вече са 50%.", "date": "2018.05.17", "title": "Държавата харчи десетки милиони за телефони на администрацията"}
{"url": "https://www.dnevnik.bg/politika/2018/05/17/3180239_ialovata_komisiia_za_chez_poiska_erp-tata_da_sa_obekti/", "text": "Временната комисия за ЧЕЗ излезе ялова. Така депутатът от ГЕРБ Делян Добрев определи  доклада на комисията , който беше приет днес в Народното събрание. Заедно с него парламентът прие и решение, с което възложи на Министерския съвет да направи анализ по изпълнението на стратегията за приватизация на електроразпределителните дружества (ЕРП). Освен това депутатите възложиха на правителство да ревизира постановлението си за определяне на стратегическите обекти в сектор \"Енергетика\", като включи до края на годината основни активи и дейности на електроразпределителните предприятия. Народното събрание реши още службите за сигурност да предоставят детайлен анализ по планираната продажба на дружествата на \"ЧЕЗ Груп\", а БНБ - информация за поетите ангажименти от български банки по сделката. Това също трябва да стане до края на годината. По време на дебатите се разбра, че БНБ и службите не са дали поисканата от временната комисия  информация за сделката , в която българската компания \"Инерком\" трябва да купи от чешкото дружество българския му бизнес. Добрев поздрави председателя на временната комисия Жельо Бойчев (БСП), защото е бил много активен по време на дейността ѝ. \"Поздравявам го, защото наистина много се стара, но просто нямаше какво повече да се направи\", каза председателят на парламентарната комисия по енергетика. Според него комисията е обобщила общоизвестни факти и ги е подредила в един доклад. \"Едно хубаво нещо има за последните два месеца и това е, че въпреки всичките ви опити, въпреки цялата власт, която имате в комисията, вие не можахте да докажете нито едно от внушенията, които първоначално правихте\", каза още Добрев. По думите му \"в тази безпомощност в последния момент в доклада са включени текстове\", с които карат БНБ да наруши закона, и допълни, че ще подпише доклада с особено мнение. \"Всичко в сделката с ЧЕЗ прилича на една голяма лъжа - това повече не може да се случва, защото днес е това дружество, утре ще е цяла България\", каза от своя страна Крум Зарков от БСП. Според него собственикът на \"Инерком\" Гинка Върбакова, както и самата фирма са подставени лица. \"Зад тези хора и тази фирма стои уродливото лице на политическо-икономическото лице на държавата\", уточни Зарков. Той добави, че се застрашава електроподаването на 3 млн. души. Зарков попита как е възможно да бъде доказан произходът на средствата за финансиране на сделката в края на миналата година, а всъщност да става въпрос за финансови средства, които тепърва ще бъдат търсени.", "date": "2018.05.17", "title": "\"Яловата\" комисия за ЧЕЗ поиска ЕРП-тата да са обекти на националната сигурност"}
{"url": "https://www.dnevnik.bg/sviat/2018/05/17/3180240_sasht_osudiha_turski_banker_na_zatvor_za_narushavane/", "text": "Съд в Манхатън осъди турски банкер на 32 месеца затвор за банкова измама и заговор за нарушаване на санкциите на САЩ срещу Иран, предаде ДПА. Прокуратурата искаше до 20 години затвор за 47-годишния банкер. Бившият заместник генерален директор на турската държавна банка \"Халкбанк\" Мехмет Хакан Атила е осъден за участието си в схема \"петрол срещу злато\" за милиарди долари, която е имала за цел да заобиколи санкциите чрез пране на пари от продажби на ирански петрол. Режимът на американските  санкции срещу Иран  забранява финансови транзакции с участието на американски банки, ако парите са предназначени за ирански фирми или иранското правителство. Турският президент  Реджеп Тайип Ердоган  по-рано тази седмица заяви, че Атила е невинен и че ако бъде обявен за виновен, това е равносилно на обявяване на Турция за виновна по тези обвинения. След обявяването на присъдата турското външно министерство заяви, че тя не е легитимна, защото се опира на изфабрикувани доказателства и неверни свидетелски показания, предаде агенция \"Ройтерс\". Според турското външно министерство неверните свидетелства и изфабрикуваните доказателства са дело на поддръжници на турския духовник  Фетхуллах Гюлен , когото Анкара обвинява в организиране на опита за държавен преврат в Турция от 2016 г.", "date": "2018.05.17", "title": "САЩ осъдиха турски банкер на затвор за нарушаване на санкциите срещу Иран"}
{"url": "https://www.dnevnik.bg/kultura/2018/05/18/3179993_kogato_sobstvenicite_na_istoricheski_kushti_imat/", "text": "Къща - паметник на културата, в центъра на София ще отвори постоянно врати за културни събития. Не би било заглавие, ако подобни имоти нямаха обикновено тъжна съдба. \"Сънувам\" - така обаче се казва фотографската изложба на Йохана Траянова, с която тази вечер от 19.30 ч. се открива новото \"Място 167\" по номера на къщата на улица \"Раковски\", която заедно с дома-музей \"Яворов\" отсреща оформя приятен ансамбъл от края на XIX век. Домът е на Христо Георгиев Попов, ветеран от сръбско-българската война и за кратко (1899 - 1901) кмет на София. Никога не е била музей, но наследниците му смятат, че \"Място 167\" е подходящ начин да почетат неговото наследство. \"Винаги съм искал тук да се случва нещо духовно, а не например да е ресторант, нищо против ресторантите\", казва Стефан Огнянов, който заедно с Марин Маринов е съсобственик на втория етаж от къщата и е отраснал там. Тласък в начинанието дава Йохана Траянова, която търси специално място да осъществи изложбата си - цялостна инсталация със специален саундтрак и осветление - по програма \"Дебюти\". Всъщност зад мястото стоят трудът и ентусиазмът на голям екип - Стефан и братовчед му Марин, който е фотограф, аниматорът Сава Комитски, Йохана, която ще отговаря за програмата, Деян Цвятков, актьор, кинорежисьор и музикант, както и продуцентът Виржиния Венкова - \"човекът, който ще ни помогне да не фалираме\". \"Да не фалираме\" е важно, тъй като \"Място 167\" е с големи амбиции - да се самоиздържа от уъркшопи, лекции и различни събития, да дава подкрепа на млади артисти, а в бъдеще и стипендии, защо не и някой ден \"да излезе извън София\", както се надява екипът. \"Защото това е адски ключово - културата да достига до всички, не само в столицата. Човек трябва да има големи амбиции, за да ги постигне\", казва Йохана, която също е правнучка на виден българин - поета Теодор Траянов. И реагира на спонтанния смях на колегите си при думата \"кауза\": \"Ами да, ако не се занимаваме с каузи, как ще живеем?\" Програмата все още се подготвя, но следващото събитие ще е в края на юни - изложба на гостуващи артисти от резиденцията  WorldofCo . Иначе Йохана смята, че има твърде голям фокус върху концептуалното изкуство и иска да открие нови артисти, които не се влияят от тенденциите. \"Затова и в моята изложба фотографиите не са обработвани допълнително. Това са естествени природни картини, получени вследствие на игра с експозицията, за да мога да уловя картина, която напомня на сън - моментът, в който се събуждаш и картините на съня избледняват\", казва тя. \"Сънувам\" ще има собствена звукова среда на базата на природни звуци и допълнителни композиции на Деян Цвятков. Ще има и специален интериор и осветление, чийто консултант е Димитър Тенев. Цвятков е основният автор на ремонта на мястото и осветителната инсталация, заради която \"цяла седмица ходи в стружки\". Това, когато не се изявява като актьор на сцената на Младежкия театър, гид на Free Sofia Tour или с бандата си The Gentlemen, която е подгряваща група на концертите на Стефан Вълдобрев. Иначе екипът на галерията е наясно, че да се поддържа независимо пространство за култура е трудно - но с малко повече късмет и този ентусиазъм може и да успеят. Не се притеснявам от загуба на интерес, казва Стефан, който има немалък опит като мениджър на сдружение \"365\" - създателите на Free Sofia Tour, които за броени години се превърнаха в институция за туристите в с обиколки на два езика, в два града и 365 дни в годината. \"Пишат ни изключително много хора с желание да се включат. Организацията винаги може да надрасне съставните си части.\"", "date": "2018.05.17", "title": "Когато собствениците на исторически къщи имат идеални цели"}
{"url": "https://www.dnevnik.bg/citat_na_deniia/2018/05/17/3180235_citat_na_denia_snoshti_do_dva_i_polovina_s_merkel_i/", "text": "Това заяви премиерът Бойко Борисов  преди началото на срещата  на върха между Европейския съюз и Западните Балкани в София. Изказването му бе по повод  протестите  и недоволството сред българските превозвачи  срещу промяната в регламенти на ЕС , предложена от френския президент Еманюел Макрон, налагаща нови правила в придвижването на стоки и хора. \"Те имат своите аргументи, ние имаме своите. Максимален диалог сме направили. Няма нещо, което да не съм обяснил и очаквам да намерим решение\", каза премиерът. \"И президентът Макрон също обеща, като се прибере. Канцлерът Меркел се разпореди на нейните експерти заедно с френските експерти, с нашите експерти още веднъж с комисията да прегледат всеки детайл. Основният им аргумент е, че нашите шофьори биват третирани по лош начин, не спят на хубави места, не поддържат най-добрите, как да го кажа, хигиенни навици поради спецификата на своята работа. Всичко обсъдихме, може би три часа вечерта\", допълни Борисов, имайки предвид разговорите между лидерите на снощната  вечеря в \"София тех парк\" .", "date": "2018.05.17", "title": "Цитат на деня: Снощи до два и половина с Меркел и Макрон говорихме за превозвачите"}
{"url": "https://www.dnevnik.bg/bulgaria/2018/05/17/3180218_sudut_pusna_pod_garanciia_koloezdacha_blusnal_dete_v/", "text": "Софийският градски съд (СГС) освободи срещу парична гаранция от 1000 лева колоездача Борислав Миланов, който миналата седмица блъсна в парка едногодишно момиченце и след това избяга. На следващата вечер той се предаде в полицията, направи пълни самопризнания и беше задържан. Миланов поиска от съда да бъде освободен, за да може да работи и така да помогне на пострадалото дете, предаде \"Фокус\". Съдия Петя Крънчева прие, че поведението на Миланов е било укоримо след сблъсъка, заради който детето беше хоспитализирано. Той не е предложил помощ, не е оставил контакти, но пък на следващия ден сам се е предал. Затова и съдът прие, че той не е опасен за обществото. Определението на Крънчева е окончателно. В началото на седмицата Софийският районен съд остави в ареста Миланов, като прие, че има опасност той да извърши ново престъпление, защото е бил трикратно осъждан.", "date": "2018.05.17", "title": "Съдът пусна под гаранция колоездача, блъснал дете в столичен парк"}
{"url": "https://www.dnevnik.bg/sport/2018/05/17/3180219_bufon_slaga_krai_na_23-godishnata_si_kariera_sled_23/", "text": "Легендарният вратар на \"Ювентус\" Джанлудижи Буфон обяви, че напуска отбора, след като няма да пази за \"бианконерите\" през следващия сезон. Италианският футболист съобщи това на пресконференция в Торино и добави, че в събота ще изиграе последния си мач с екипа на \"бианконерите\". Тогава \"Ювентус\" ще бъде награден с титлата в домакинството на \"Верона\". \"Взех това решение след дълго обмисляне, говорих с много хора, които са близки до мен. Сезонът беше много труден и с множество обрати, определено беше емоционално, но си заслужаваше, защото \"Ювентус\" за пореден път отговори на предизвикателството\", каза вратарят. Тимът  спечели седма поредна титла в Италия . За вратаря, който от 17 години е в Торино, тя е още по-специална. \"Аз съм тук почти 20 години и в осем от тях съм капитан. Уверявам ви, че гладът ми за успехи е дори по-голям с времето.\" \"В събота ще бъде моят последен мач с екипа на \"Ювентус\". Вярвам, че това ще бъде един великолепен край на моето приключение с отбора. Аз съм истински горд, че на 40 години все още имам сила да играя за един от най-големите отбори в света. Да, може би вече не съм на най-доброто си ниво и го усещам, но давам всичко от себе си\", каза Буфон. Той благодари на всички в клуба, с които работи през последните 17 години. Буфон премина в Торино през 2001 г. Срещу 52 милиона евро, което е рекорд за най-скъп вратар в историята на футбола. \"Оставам фен на \"Ювентус\" до края на живота си и ще продължа да подкрепям отбора. Това няма да се промени никога. Все още не мога да кажа какви ще са моите планове. С Андреа (Аниели) продължаваме да говорим какво мога да правя за \"Ювентус\", добави 40-годишният вратар. Президентът на \"Ювентус\" Андреа Аниели изчете част от постиженията на Буфон и обяви, че вратарят е получил две предложения за работа в клуба. Буфон каза, че ще обяви до няколко дни какво ще прави в бъдеще. Той обаче добави, че ще \"излезе от зоната си на комфорт\". \"Имам интересни предложения както на терена, така и извън него, но до една седмица ще кажа какво ще правя.\" Буфон не обяви директно, че слага край на кариерата си, но всички в Италия вярват, че след края на сезона вратарят ще окачи ръкавиците. Той дебютира едва на 17 години за \"Парма\", където игра до 2001 г. преди да премине в \"Ювентус\". Буфон спечели 23 трофея - три с \"Парма\", 19 с \"бианконерите\" и световната титла с Италия през 2006 г. \"Ювентус\" ще продължи да печели и без мен, това е сигурно. Не знам дали сега имаме най-силния отбор в историята на клуба, но безспорно съставът е много солиден и може да продължи дълго да е №1 в Италия\", каза още Буфон. Той пожела успех на наследника си Войчех Шчесни, който ще бъде първи вратар на \"бианконерите\" от следващия сезон. \"Той е страхотен вратар и освен това е с 12 години по-млад от мен. От първия ден е много отдаден на каузата на \"Ювентус\" и му пожелавам да остане дълго.\" Към Джорджо Киелини, който ще наследи капитанската лента, пък Буфон се обърна специално. \"Имаме специална връзка, толкова дълги години играя с него, че ще бъде странно да не го виждам всеки ден в съблекалнята. Той ще бъде велик капитан, защото носи \"Ювентус\" в сърцето си и обича много клуба. Няма какво да го посъветвам, той е достатъчно опитен играч\", каза още капитанът. Буфон не иска да има специално изпращане в италианския национален отбор. През юни Скуадрата ще играе контроли с Франция и Холандия, но Буфон обяви, че няма да бъде в състава. Той изигра последния си 176-и мач за Италия през март, когато тимът загуби с 0:2 от Аржентина. Човекът със златните ръкавици Буфон може да се похвали с кариера, изпълнена с рекордни постижения и успехи от най-високо ниво. Освен трофеите с екипите на \"Ювентус\" и Италия той е печелил и безброй индивидуални награди. Буфон е абсолютен рекордьор по индивидуални призове в италианския футбол. Той е избиран 12 пъти за най-добър вратар в Серия А и два пъти в Европа. Освен това европейската централа го награди за футболист №1 през 2003 г. Буфон е попадал в идеалния отбор на УЕФА пет пъти и три пъти е избиран за вратар №1. В събота Буфон ще изиграе своя мач №640 в Серия А, като е втори във вечната ранглиста. Пред него е единствено легендата на \"Милан\" Паоло Малдини, който изигра 647 мача между 1985 и 2009 г. В 44% от мачовете, в които игра Буфон, той не допусна гол, което е абсолютен рекорд за вратар. С екипа на \"Ювентус\" Буфон е втори по брой на изиграни мачове. Той има 655 във всички турнири, а с повече е само Алесандро дел Пиеро (705). Буфон държи и рекорда в Серия А за най-много минути без допуснат гол – 974 минути. В славната си кариера Буфон не успя да спечели единствено Шампионската лига на клубно ниво. Той има три загубени финала в турнира – през 2003 г. от \"Милан\", през 2015 от \"Барселона\" и през миналия сезон от \"Реал\" (Мадрид). Вратарят е №1 по мачове с екипа на Италия – 176. Буфон дебютира за Скуадра адзура през 1997 г. и беше част от отбора на Италия на пет световни първенства (1998, 2002, 2006, 2010 и 2014), макар че през 1998 г. във Франция остана резерва на Джанлука Палиука. 40-годишният вратар пропусна шанс да се класира на шесто световно първенство, след като Италия загуби плейофния сблъсък с Швеция през миналата година.", "date": "2018.05.17", "title": "Джанлуиджи Буфон напуска \"Ювентус\" след 17 години в отбора и девет титли на Италия"}
{"url": "https://www.dnevnik.bg/ot_vas/novini_ot_vas/2018/05/17/3179395_pazete_se_ot_padashti_stroitelni_materiali/", "text": "Снимките са направени пред сградата на бул. \"Скобелев\" 59, вх.Г (ъгъла на  ул. \"Св.Иван Рилски\"). От въпросната сграда нееднократно са падали големи отломки от облицовката й - за щастие, без да пострада пешеходец. Такъв случай имаше и наскоро. Снимките са направени в 18 часа на 15.05.2018. Нека Софийската община застави собствениците на сградата да извършат оглед и съответния ремонт, преди да се стигне до фатални инциденти. На снимката: Този блок може да убие невинен човек.", "date": "2018.05.17", "title": "Пазете се от падащи строителни материали"}
{"url": "https://www.dnevnik.bg/skorost/avtomobilna_industriia/2018/05/17/3180255_prodajbite_na_novi_avtomobili_v_es_otnovo_trugnaha/", "text": "След спада на търсенето на нови автомобили в страните от ЕС  през март  през април продажбите отново тръгват нагоре, като ръстът е 9.6%. През миналия месец сделките са 1 306 273, като и на петте водещи пазара има подобрение на представянето спрямо април 2017 година, сочат разпространените днес данни на Асоциацията на европейските производители автомобили (АСЕА). За първите четири месеца на годината продажбите също са по-добри, като купените 5 478 442 нови леки коли формират ръст от 2.7%. От страните с най-много продажби спад има само във Великобритания с почти 9%. При тях най-сериозен е ръстът в Испания (+11.0%). В страните от Източна Европа ръстът е шест пъти по-голям Остава тенденцията в страните от т.нар. нови членки на ЕС нарастването на търсенето да е доста по-голямо - 12.5% за четирите месеца, срещу под 2 на сто за държавите от Западна Европа. България също се представя добре, като през април сделките са с 15% повече, а продадените нови леки автомобили са 2852. От януари до април в страната са купени 11 188 коли, което е 22.6 на сто ръст. Председателят на управителния съвет на Асоциацията на автомобилните производители и техните оторизирани представители в България (ААП) Александър Миланов днес прогнозира, че в края на годината сделките ще подминат 40 хиляди. Това ще се случи за първи път след финансовата криза от 2009 година, която доведе до срив в продажбите на нови автомобили. През миналата година в България бяха купени 31 244 нови леки коли. До края на април в България са регистрирани над 55 хиляди коли на повече от 10 години Поглед към данните на Пътна полиция за новите регистрации показват, че от януари до април в страната са влезли 79 069 леки автомобили, като от тях едва 9520 са на възраст до шест месеца. В същото време тези на над 10 години са 55 618.", "date": "2018.05.17", "title": "Продажбите на нови автомобили в ЕС отново тръгнаха нагоре"}
{"url": "https://www.dnevnik.bg/sviat/2018/05/17/3180265_roburt_mjulur_hvurlia_vse_po-mrachna_sianka_nad_trump/", "text": "Сянката на специалния прокурор Робърт Мюлър от година тегне над Доналд Тръмп, който понася зле разследването на евентуален таен сговор с Русия за избирането му и не престава да твърди, че е жертва на \"лов на вещици\". \"Няма съглашателство\", заяви вчера в \"Туитър\" за пореден път американският президент, който обвинява следователите, че обслужват демократите и водещите медии. Той обаче косвено предизвика назначаването на Мюлър на 17 май 2017 г., след като уволни шефа на ФБР  Джеймс Коми , който ръководеше разследване на федералната полиция за руска намеса. Седемдесет и три годишният Мюлър тогава беше приветстван за своята принципност и неподкупност, след като 12 години беше директор на ФБР (2001-2013 г.). Щом разследването обхвана най-близкия кръг на милиардера (трима висши членове на екипа му) обаче, Тръмп открито настоя за оставката на специалния прокурор или за бързо приключване на разследването, твърдейки, че то пречи на политическата му дейност. Въпросът за отстраняването от длъжност на Мюлър, дълго смятан за неприкосновена територия за Конгреса, изглежда, вече не е табу в Белия дом. \"Ако исках да уволня Робърт Мюлър през декември (...), щях да съм го направил\", отбеляза в туит президентът в средата на април в отговор на статия във в. \"Ню Йорк таймс\". Статутът на специален прокурор обаче е защитен: той е подчинен на министерството на правосъдието и може да бъде освободен само от него. За Доналд Тръмп се очертава също много рисковано изслушване. Мюлър му изпрати в писмен вид 49 въпроса за връзките с Русия на членове на екипа му и за уволняването на Джеймс Коми, което може да се окаже злоупотреба с власт. Разследващите се интересуват по-специално от среща през юни 2016 г. в \" Тръмп тауър\"  между висши представители на кампанията с руска адвокатка, претендирала, че разполага с компрометиращата информация за Хилари Клинтън. Доналд Тръмп заяви, че ще се съгласи на разговор, ако получи гаранции \"за безпристрастно отношение\". Руска киберпропаганда Подробностите в този разпит са предмет на тежки преговори. Адвокатите на Тръмп се опасяват от импулсивността и възможни гафове на президента. Той може да изпадне в затруднение, ако отговорите противоречат на онези, дадени от някои хора с вече повдигнати обвинения. Руди Джулиани, бившия кмет на Ню Йорк, присъединил се към адвокатския екип на президента, също изключи заплахата Тръмп да бъде призован пред т.нар. голямо жури (съдебни заседатели, които решават дали определен въпрос да бъде предаден на съда), ако откаже да бъде разпитан, тъй като Тръмп е защитен от статута си на лидер на страната. Главният подвиг на Робърт Мюлър остават повдигнатите обвинения на 13 руски граждани, в това число човек, приближен на Владимир Путин, и три компании за ролята им в кампанията за дезинформация в социалните мрежи през 2016 г., имала за цел да увеличи шансовете за победа на Тръмп. Русия отрича категорично всякакво съглашателство, но според американските разузнавателни служби Путин стои лично зад кампанията на киберпропаганда. Четирима членове на кампанията на Тръмп от 2016 г. от своя страна са преследвани от правосъдието, но за престъпления, които не са пряко свързани с така и недоказаното съглашателство. Пол Манафорт, бивш директор на кампанията, и неговият бивш заместник Ричард Гейтс са обвинени в укриване от данъчните служби на доходи от лобистките им дейности отпреди 2016 г. Генерал Майкъл Флин - съветник по националната сигурност, принуден да подаде оставка - е съден, че е излъгал във ФБР за контактите си с руски висши представители по време на кампанията. Друг човек, който за кратко беше дипломатически съветник - Джордж Пападопулос - също е с повдигнати обвинения за лъжесвидетелстване за връзките си с руски посредници. Всички те сътрудничат на следователите с изключение на Манафорт, който ще бъде съден през лятото. Холандски адвокат, свързан с Гейтс - Алекс ван дер Сван - беше осъден на 30 дни затвор, тъй като излъгал ФБР. Заместник-министърът на правосъдието Род Розенстайн също си навлече неприязънта на президента наскоро, въпреки че има пряко влияние върху прокурор Мюлър. Той заяви, че неговото министерство няма да отстъпи пред заплахи, след както група републикански членове на Камарата на представителите подготви предложение за уволняването му. Неговият приемник може да няма толкова скрупули да прекрати разследванията.", "date": "2018.05.17", "title": "Робърт Мюлър хвърля все по-мрачна сянка над Тръмп"}
{"url": "https://www.dnevnik.bg/biznes/2018/05/17/3180254_mrejata_za_decata_iska_oshte_po-strogi_pravila_za/", "text": "Деца все по-често купуват лотарийни билети, все повече деца и родители стават зависими от хазартните игри, а кризите в семействата стават все по-големи и по-трудни. Това сочат наблюденията на експертите на Националната мрежа за децата, които работят в училища, кризисни центрове и предоставят социални услуги на семейства. В декларация до парламента, президента, омбудсмана и министерствата на младежта и спорта и на финансите, организацията приветства предложените от НФСБ законодателни промени за забрана на рекламата на хазартни игри и за продажба на талони за лотария в нелицензирани пунктове. Сдружението, което обединява над 150 организации, работещи с деца и семейства, настоява за преразглеждане на данъчните облекчения за хазарта и увеличаване на вноските за т. нар. социално отговорно поведение - перо, по което неправителствени организации получават финансиране за проекти за превенция и лечение на хазартна зависимост и за предпазване на младежи от хазарт. \"Когато хазартът се превръща в основна мечта на нацията, това е проблем и този проблем трябва да бъде разрешен, въпреки печалбите и приходите които генерирате. Този проблем трябва да намери своето решение, защото никой няма право да увеличава човешкото страдание и защото има хора които залагат последните си два лева или дома си с празна надежда, която шумно е рекламирана\" - с тези думи обединението полемизира с организаторите на игри на късмета и по-конкретно с видеото, платено от частното дружество \"Национална лотария\" и излъчвано в рекламните блокове на телевизиите. В него се твърди, че със забраната на рекламата \"обществото ще загуби едно от своите най-популярни и достъпни забавления\" и че \"лотарията е накарала хората да мечтаят.\" Редица спортни клубове застъпват обратното становище заради опасения, че така ще намалее финансирането на тяхната дейност.", "date": "2018.05.17", "title": "Мрежата за децата иска още по-строги правила за хазарта"}
{"url": "https://www.dnevnik.bg/sport/2018/05/17/3180233_grizman_namekna_che_si_trugva_ot_atletiko/", "text": "Голямата звезда на \"Атлетико\" (Мадрид) Антоан Гризман отказа да говори за бъдещето си след спечелването на Лига Европа. Френският нападател обаче намекна, че от следващия сезон ще носи екипа на друг отбор. Той заяви, че се е сбъднала мечтата му за голям успех с \"дюшекчиите\", но не му е било писано това да е трофей от Шампионската лига. Гризман има договор с \"Атлетико\" до лятото на 2021 г., но е считан за сигурно ново попълнение на \"Барселона\". Каталунците се готвят да активират клаузата за откупуване в договора на французина, която е на стойност 100 милиона евро. \"Мисля, че сега не е моментът да говорим за моето бъдеще. Просто искам да се насладя на представянето ми и на спечеления трофей и да празнувам с феновете\", каза Гризман след победата с 3:0 срещу \"Марсилия\" в Лион. Френският нападател беше привлечен в \"Атлетико\" от \"Реал сосиедад\" през 2014 г. срещу 25 милиона евро. Това се оказа една от най-добрите инвестиции на \"дюшекчиите\", след като нападателят отбеляза 112 гола в 208 мача във всички турнири. Гризман беше с ключова роля за спечелването на Лига Европа. Той вкара шест гола за 631 минути, като се разписа във всеки един етап в турнира, в който отборът му участваше - 1/16-финалите, осминафиналите, четвъртфиналите, полуфиналите и финала. \"Мечтаех да спечеля трофей с \"Атлети\", със Симеоне и с моите съотборници. Не беше писано да е в Шампионската лига. Но преди мача си казах, че това ще е нашата вечер, и така беше\", каза още Гризман, който е замесен в 45% от головете на \"Атлетико\" през настоящия сезон. Старши треньорът на мадридчани Диего Симеоне заяви, че ще приеме всяко решение на нападателя. \"Това е решение, което той трябва да вземе. Каквото и да избере, аз ще съм щастлив, защото той даде живота си за нас\", каза аржентинецът. \"Ако реши да остане, ще бъда много радостен. Ако реши да напусне, ще съм му благодарен за всичко, което е направил за нас. Той ни даде много, вдигна качеството на отбора. Ако остане, ще продължи да се израства, защото ние сме отбор, на който му е отредено да расте\", добави Симеоне.", "date": "2018.05.17", "title": "Гризман намекна, че си тръгва от \"Атлетико\""}
{"url": "https://www.dnevnik.bg/razvlechenie/2018/05/17/3180272_v_uindzor_posreshtat_za_kralskata_svatba_s_megarichino/", "text": "В закусвалня   в Уиндзор тази седмица посрещат любопитните гости за кралската сватба в събота с капучино, украсено с образите на принц Хари и годеницата му Меган Маркъл. Цената на напитката в окиченото с националния флаг и големи картонени фигури на младоженците заведение е 4.50 паунда. Мегаричино, както шеговито са кръстили това капучино, е малко по-скъпо от обичайното, но пък собственикът Едуард Дъркин настоява, че то е уникално. \"Страх ме е да не го разваля\", казва пред \"Ройтерс\" 78-годишната Ан Букър. \"Давай, това е най-близкото до целувка от принц Хари, което можеш да получиш\", шегува се съпругът ѝ Алън.", "date": "2018.05.17", "title": "В Уиндзор посрещат за кралската сватба с... мегаричино"}
{"url": "https://www.dnevnik.bg/biznes/2018/05/17/3180288_prokredit_bank_shte_uvelichi_finansiraneto_na_malkiia/", "text": "Прокредит банк\" взе заем от 50 млн. евро от Европейската банка за възстановяване и развитие (ЕБВР), с които ще увеличи подкрепата си за малките и средни предприятия (МСП) в България, съобщиха от търговската банка.", "date": "2018.05.17", "title": "\"Прокредит банк\" ще увеличи финансирането на малкия бизнес"}
{"url": "https://www.dnevnik.bg/skorost/2018/05/17/3180314_bmv_za_pod_20_hiliadi_leva_s_dve_godini_garanciia_moje/", "text": "Намирането на автомобил с гаранция и ясна история в България е трудна работа, но за осми път изложение дава шанс на почитателите на марките БМВ и МИНИ да намерят такава кола. \"БМВ и МИНИ експо\" отвори врати днес в зала на \"Интер експо център\" на бул. \"Цариградско шосе\" в София и ще продължи до неделя. Работното време е от 10 до 20 часа, а входът е свободен. Промяна в изискванията към предлаганите автомобили, като отпадат ограниченията за възраст и километри, позволяват на него да се намерят изненадващо достъпни модели. Най-евтината кола на експото е БМВ Серия 1 на малко повече от четири години и почти 170 хиляди реални километра, което струва малко под 20 хиляди лева. За около 10 000 лева повече се предлага БМВ 316d, произведено преди около пет години, на под 200 хиляди километра. Най-скъпият автомобил сред изложените общо 60 употребявани коли е Серия 7 дълга база с 12-цилиндров мотор за над 300 хиляди лева. Независимо от възрастта всеки от изложените на \"БМВ и МИНИ Експо\" автомобили получава две години гаранция, тъй като, преди да бъде предложен за продажба, е минал през пълна проверка на техническата изправност. През миналата година дилърите на БМВ в България са продали 250 автомобила втора ръка. От тях 80 са от програмата за сертифицирани употребявани коли \"БМВ премиум селекшън\". В момента в нея има над 800 автомобила, като справка сред тях може да се направи и на изложението.", "date": "2018.05.17", "title": "БМВ за под 20 хиляди лева с две години гаранция може да се купи на изложение в София"}
{"url": "https://www.dnevnik.bg/sviat/2018/05/17/3180321_evrokomisiiata_sudi_6_durjavi_zaradi_mrusniia_im_vuzduh/", "text": "Европейската комисия съобщи в четвъртък, че ще отправи съдебен иск към 6 страни от Европейския съюз заради това, че не изпълняват приетите ограничения за замърсяване на въздуха. Това са Франция, Германия, Великобритания, Унгария, Италия и Румъния. Спорът с първите три, който отива в Съда на Европейския съюз, е заради неспазването на лимитите за азотен диоксид. Останалите три не са успели за намалят нивото на прахови частици (ПЧ10). Решението идва след среща на върха на ЕС през януари, на която Европейската комисия обяви, че ще действа по-твърдо срещу правителствата на страни членки, нарушаващи пределните норми, въведени през 2005 и 2010 година. Комисията също така изпрати допълнителни официални уведомителни писма - втората от три мерки, предвидени в процедурата преди съдебно дело - на   и  , за това, че не са спазили правилата за одобрение на типа на превозни средства. Общо срещу 16 държави членки има висящи дела за нарушение за праховите частици (Белгия, България, Чешката република, Германия, Гърция, Испания, Франция, Унгария, Италия, Латвия, Португалия, Полша, Румъния, Швеция, Словакия и Словения). За България и Полша Съдът на Европейския съюз установи, съответно на 5 април 2017 г. и на 22 февруари 2018 г., че тези две държави нарушават законодателството на ЕС. \"Решението за предявяване на иск пред Съда на ЕС срещу държавите членки бе взето от името на европейските граждани. Както заявихме, комисията е институцията, която осигурява закрила. Решението ни е потвърждение на това твърдение. Държавите членки, срещу които днес бе предявен иск пред съда, през последното десетилетие получиха достатъчно възможности да се възползват от \"последен шанс\", за да подобрят положението\", каза еврокомисар Вела. \"Правните действия сами по себе си няма да разрешат проблема. Ето защо представяме практическата помощ, която комисията може да окаже при усилията на националните органи за насърчаване постигането на по-чист въздух в европейските градове.\" \"Ще постигнем успех в борбата със замърсеността на въздуха в градовете само ако автомобилният сектор осигури своя принос. Бъдещето са автомобилите с нулеви емисии. Производителите, които продължават да пренебрегват закона, ще трябва да понесат последиците от това закононарушение\", добави и комисарят по въпросите на вътрешния пазар, промишлеността, предприемачеството и МСП Елжбета Бенковска. Предявените днес искове са свързани с превишаването на стойностите, предвидени в стандартите за качество на въздуха:", "date": "2018.05.17", "title": "Еврокомисията съди 6 държави заради мръсния им въздух"}
{"url": "https://www.dnevnik.bg/sport/2018/05/17/3180256_arsenal_zapochva_pregovori_s_mikel_arteta/", "text": "Арсенал\" започва днес преговори с асистента на Пеп Гуардиола в \"Манчестър сити\" Микел Артета, обяви \"Скай спортс\". Лондонският клуб търси нов мениджър, след като се  раздели с Арсен Венгер след близо 22 години  съвместна работа. Въпреки че прекрати състезателната си кариера само преди две години, Артета е фаворит да наследи 68-годишния французин. 36-годишният испанец игра за \"Арсенал\" от 2011 до 2016 г., когато обяви оттеглянето си като футболист. Преди това юношата на \"Барселона\" изкара шест години и половина в \"Евертън\". След 358 мача във Висшата лига той реши да се насочи към треньорската професия и беше поканен да стане част от екипа на Гуардиола в \"Манчестър сити\". Според \"Скай спортс\" Артета ще има среща днес с изпълнителния директор Айван Газидис, директора по футболните въпроси Раул Санлехи и главния скаут Свен Мислинтат. Твърди се, че младият испанец ще получи бюджет за трансфери в рамките на 50 млн. паунда, ако реши да поеме \"Арсенал\". По-рано този месец Гуардиола заяви, че няма да застава на пътя на своя помощник, ако се стигне до предложение от \"артилеристите\". Лондонският клуб иска да назначи нов мениджър до началото на световното първенство в Русия (14 юни). По-голямата част от треньорите, които бяха свързвани с \"Арсенал\", вече бяха ангажирани. Томас Тухел застана  начело на \"Пари Сен Жермен\" , Йоахим Льов  преподписа с германския национален отбор , Масимилиано Алегри обяви, че  остава в \"Ювентус\" , а Патрик Виейра заяви, че на този етап не иска да напуска \"Ню Йорк сити\". В тази ситуация вариантите бяха сведени до четири имена - Артета, Брендън Роджърс (\"Селтик\"), Леонардо Жардим (\"Монако\") и Карло Анчелоти, който е без отбор, откакто беше уволнен от \"Байерн\" през есента. Луис Енрике, който спечели девет трофея с \"Барселона\" между 2014 и 2017 г., също е спряган за поста. Според медиите в Англия обаче клубът не е съгласен с условията на испанеца. Енрике е кандидат номер 1 за поста в \"Челси\", който, по всичко изглежда, ще уволни Антонио Конте след финала за Купата на Англия на 19 май. В същото време \"Скай спортс\" обяви, че \"Уест хем\" ще опита да привлече мениджъра на \"Нюкасъл\" Рафаел Бенитес. \" Чуковете\" не пожелаха да продължат договора на Дейвид Мойс , който довърши сезона след уволнението на Славен Билич. Бенитес успя да спаси \"Нюкасъл\", след като преди това го върна във Висшата лига. Испанецът обаче е в обтегнати отношения с ръководството на \"свраките\", което така и не осигури на мениджъра обещаните средства за селекция. \"Евертън\" също е в процес на търсене на нов мениджър, след като  в сряда уволни Сам Алърдайс . Фаворит за поста е португалецът Марко Силва. \"Карамелите\" искаха да го привлекат още след разялата с Билич. Тогавашният му клуб \"Уотфорд\" отказа да го пусне, а впоследствие го уволни заради \"значително влошаване както на концентрацията му, така и на резултатите до точка, в която дългосрочното бъдеще на отбора е застрашено\".", "date": "2018.05.17", "title": "\"Арсенал\" започва преговори с Микел Артета"}
{"url": "https://www.dnevnik.bg/bulgaria/2018/05/17/3180315_stolichnata_obshtina_shte_vzeme_kredit_ot_67_mln_evro/", "text": "Общинските съветници от ГЕРБ и част от групата на Реформаторския блок приеха предложението на кмета на града Йорданка Фандъкова общината  да изтегли кредит от 67 млн. лева , за да финансира строителството на  инсталация за горене на отпадъци в \"ТЕЦ София\" . До решението се стигна след близо 4-часов дебат, в който съветниците се обвиняваха в манипулации на данни и безотговорна политика. Във всички изказвания на съветниците от \"Политическа група 5\", БСП, Иво Божков и Марта Георгиева (и дамата от ДСБ) и Войслав Тодоров общината беше обвинявана в целенасочено ограничаване на информацията за проекта. Общинският съветник Альоша Даков (БСП) попита колко ще струва експлоатацията на инсталацията годишно, но не получи ясен отговор от зам.-кмета по екология Йоана Христова. Според документите сумата ще е между 10 и 13 млн. евро, като в тях са предвидени разходите за персонал, офис и администрация, консумативи и доставка на опасната летлива пепел до Германия. Бъдещата инсталация ще струва около 157 млн. лв., като 67 млн. лева от тях ще са от кредит, който общината ще изплаща 19 години. Останалите пари ще са безвъзмездно финансиране по оперативна програма \"Околна среда\". Срокът за ползване на инсталацията е 26 години. Тя ще бъде изградена в \"ТЕЦ София\", защото общинските съветници от ГЕРБ са  \"загрижени\" за дружеството \"Топлофикация София\" , като тя ще му позволи да си спестява между 12.5, 15 или 18 млн. евро (точната сума така и не се разбра) от доставки за газ. \"Преработеният в завода за механично третиране в с. Яна отпадък - РДФ гориво, ще бъде транспортиран до инсинератора в \"ТЕЦ София\" с два камиона, които ще правят ежедневни курсове\", каза Йоана Христова. След края на гласуването общинските съветници от \"Политическа група 5\",  които искаха отмяна на предложението  - Симеон Славчев, Венцислав Мицов, Иван Велков, Светослав Витков, си сложиха противогазови маски. \"Надяваме се ефектът от решението ви да не доведе до това\", каза Витков. Освен в общината темата беше дискутирана и в парламента. \"Искаме заводът за преработка за отпадъци да бъде изграден в с. Яна, а не в \"ТЕЦ София\", за да спестим замърсяването в София и напрежението сред гражданите\", каза в парламента членът на общинския съвет и председател на Градския съвет на БСП – София Калоян Паргов. Според него така ще се спестят и транспортните разходи от това, че блокчетата ще бъдат превозвани с камиони. На база на тези транспортни разходи можем да построим не един, а два завода за отпадъци, каза още Паргов. От ГЕРБ отговори Ивелина Василева, председател на парламентарната комисия по околна среда. Според нея БСП се опитва да омаловажа постиженията на правителството в деня, в който европейските лидери са в София. \"Това е проект, който започна още 2010 г. и през 2015 г. бяха построени първите инсталации, които доказано носят ползи и на хората, и на околната среда. Това е проект, който от самото начало е подкрепян от ЕК и затова тя осигурява финансиране чрез ОП \"Околна среда\", заяви Василева.", "date": "2018.05.17", "title": "Столичната община ще вземе кредит от 67 млн. лева, за да гори отпадък в \"ТЕЦ София\""}
{"url": "https://www.dnevnik.bg/zelen/2018/05/17/3180395_brjuksel_iska_ot_bulgariia_plan_za_upravlenie_na/", "text": "Европейската комисия поиска от 16 държави, между които и България, да приемат национални програми за политика за управление на използваното ядрено гориво и радиоактивните отпадъци, съобщи БТА. Останалите страни - членки без политика спрямо ядреното гориво са Белгия, Чехия, Дания, Естония, Германия, Гърция, Ирландия, Литва, Малта, Холандия, Полша, Румъния, Словения, Испания и Великобритания. Всички те имат два месеца да отговорят на Брюксел. Ако не го направят, Еврокомисията може да реши да изпрати мотивирано становище, пише в съобщението. Общо 20 държави - членки, са призовани настойчиво да въведат правилно правилата за ядрените отпадъци. От този списък България липсва, а в нарушение са Австрия, Чехия, Унгария, Италия, Холандия, Полша, Португалия, Румъния и Великобритания. тези държави не са въвели правилно някои изисквания на директивата за управлението на използваното ядрено гориво и радиоактивните отпадъци. ", "date": "2018.05.17", "title": "Брюксел иска от България план за управление на отработеното ядрено гориво"}
{"url": "https://www.dnevnik.bg/sport/2018/05/17/3180221_napadatel_na_germaniia_se_otkaza_ot_nacionalniia_sled/", "text": "Нападателят на \"Байерн\" (Мюнхен) Сандро Вагнер обяви оттеглянето си от националния отбор на Германия. 30-годишният футболист заяви, че решението му е окончателно, след като не намери място в  разширения състав на Йоахим Льов  за предстоящото световно първенство в Русия. \"Отказването ми от националния отбор е действие с незабавен ефект. Очевидно с моя открит, честен и прям начин на поведение не се вписвам в отбора според треньорския щаб. Желая най-доброто на момчетата в Русия и се надявам да се завърнат като световни шампиони\", каза Вагнер в интервю за \"Билд\". Нападателят прие емоционално решението на Льов, който обяви състава във вторник. Кадри от тренировката на \"Байерн\" показаха Вагнер със сълзи в очите, като треньорът Юп Хайнкес е трябвало да успокоява възпитаника си. Юношата на баварците се надяваше да участва на шампионата на планетата в Русия, като неколкократно е заявявал, че е германският нападател в най-добра форма. Вагнер рискува с  завръщането си в \"Байерн\"  през зимата, но се представи успешно с осем гола в 14 мача въпреки ролята си на резерва на Роберт Левандовски. Вагнер дебютира за Бундестима през миналото лято, когато беше част от триумфа на Германия за Купата на конфедерациите. Той има пет попадения в осем мача от квалификациите за световното. За сметка на Вагнер място в предварителния състав на Германия за Русия намериха нападателите Марио Гомес, Тимо Вернер и Нилс Петерсен, който все още няма изигран мач за Бундестима. \"Ще излъжа, ако кажа, че не съм разочарован. Да играя на световното щеше да е сбъдната мечта. Разбира се, не мога да го приема сериозно, защото, както съм казвал преди, има по-важни неща в живота от футбола\", каза още Вагнер.", "date": "2018.05.17", "title": "Нападател на Германия се отказа от националния, след като не беше повикан за световното"}
{"url": "https://www.dnevnik.bg/sport/2018/05/17/3180443_ruskata_antidopingova_agenciia_ostava_bez_licenz/", "text": "Руската антидопингова агенция (РУСАДА) остава без акредитация заради липса на напредък. Това обяви генералният директор на Световната антидопингова агенция (WADA) Оливие Нигли след среща на изпълнителния комитет на организацията в Монреал. Решението беше очаквано, тъй като все още не са изпълнени две от задължителните условия, за да бъдат възстановени правата на РУСАДА. Те бяха спрени през ноември 2015 г., когато страната беше изключена от международната лека атлетика по обвинения в държавно контролирана схема за употреба, разпространение и прикриване на допинг.  WADA иска от Русия да признае всички заключения  в доклада на комисията \"Макларън\", който доведе до наказанията и забраната за участие в последните летни и зимни олимпийски игри. Другото условие е да бъде даден достъп на служителите на Световната антидопингова агенция до допинг пробите и електронната база данни на Московската антидопингова лаборатория. \"Не е имало никакво гласуване, нито имаше предложение (за възстановяването на правата на РУСАДА). Няма никаква промяна\", заяви Нигли, цитиран от специализирания сайт за олимпийски спорт insidethegames.biz. Решението на WADA означава, че Русия ще остане изключена от Международната федерация по лека атлетика (IAAF) и Международния параолимпийски комитет (IРС). Двете организации поставиха възстановяването на правата на РУСАДА като ключов критерий. Президентът на IPC Андрю Парсънс заяви пред insidethegamez.biz, че се надява рано или късно това да се случи. На този етап обаче Р усия категорично отказва да признае заключенията  в доклада \"Макларън\", а WADA няма намерение да премахне този критерий. Според новите разпоредби на Световната антидопингова агенция, които влязоха в сила от 1 април, крайното решение за статута на националните антидопингови организации е на изпълнителния комитет, а не на борда на организацията. По-рано този месец  Русия загуби правото да организира стартове в Световната купа по биатлон . В същото време Международният олимпийски комитет (МОК)  обяви, че ще обжалва  решението на Спортния арбитражен съд в Лозана да  отмени доживотните наказания на 28 руски спортисти .", "date": "2018.05.17", "title": "Руската антидопингова агенция остава без лиценз заради липса на напредък"}
{"url": "https://www.dnevnik.bg/sviat/2018/05/17/3180458_zaev_i_cipras_sa_obsudili_v_sofiia_reshenie_za_imeto/", "text": "Македонският премиер Зоран Заев заяви, че заедно с гръцкия му колега Алексис Ципрас са обсъдили решение по спора за името, приемливо и за двете страни. Изказването му бе направено по време на пресконференция в рамките на срещата на върха между ЕС и Западните Балкани днес в София. Заев изрази надежда, че преди срещата на европейските лидери през юни  ще има решение,  но подчерта, че това зависи от много фактори. Дори и да няма решение тогава, усилията ще продължат, каза още премиерът. \"Разгледахме няколко опции и една от опциите е решение, приемливо и за двете страни. Продължаваме консултациите у дома... Ако е възможно, вероятно  ще имаме решение \", подчерта Заев по време на пресконференцията в НДК. Срещата на Съвета на ЕС е насрочена за 25-26 юни в Брюксел. Ако пробив бъде постигнат в този срок за Македония има шанс не само да започнат преговори за членство в ЕС, но и същото да стане на срещата на върха на НАТО през юли. Опитите на Македония  да се присъедини към НАТО и към ЕС са блокирани от Гърция, според която името на Македония съдържа териториални претенции към северната гръцка провинция със същото име. Двамата премиери са констатирали постигнатия напредък в процеса за намиране на решение за името. Разгледали са възможни опции за \"креативни решения\", които македонската страна е представила в последната фаза от преговорите. Следват консултации в двете страни. От днес приятелството между Република Македония и Република Гърция е още по-силно, посочи Заев. По думите на Заев членството в ЕС ще гарантира на Македония силни институции и правова държава, както и възможности за младите хора.", "date": "2018.05.17", "title": "Сделка за името на Македония може да има до един месец (видео)"}
{"url": "https://www.dnevnik.bg/bulgaria/2018/05/17/3180455_protestno_shestvie_na_stotici_shofyori_blokira_centura/", "text": "Стотици международни шофьори проведоха протестно шествие в центъра на София, като настояха за премахване на предвидените регулации в предложените от френския президент Еманюел Макрон мобилни пакети, които въвеждат задължението за ползване на редовната седмична почивка извън борда на превозното средство, както и задължително прибиране в родината на всеки три седмици. Шествието започна от пл. \"Македония\", което наложи временно да бъде затворено движението по ул. \"Алабин\" при кръстовището с бул. \"Витоша\". След това по пешеходната зона на булеварда шофьорите се насочиха към Националния дворец на културата (НДК), където беше и крайната точка на протеста. В акцията се включиха  превозвачи от цялата страна. Според браншовите организации мобилните пакети ще принуждават шофьорите да оставят товара си, за който са лично отговорни, а това ще им струва допълнителни разходи за застраховка и престой в хотел. Те се обявиха още и срещу изискването за завръщане в родината на всеки три седмици. Премиерът Бойко Борисов заяви днес пред журналисти преди началото на Срещата на върха ЕС - Западни Балкани, че вече е разговарял с европейските лидери по проблема, като специално внимание е обърнато на социалните регламенти. По-рано през деня превозвачите разположиха по бул. \"Цариградско шосе\" десетки камиони и автобуси. Така те искаха да покажат да европейските лидери, които са в София, че са твърдо против политиката на Макрон, като уточниха, че може да се стигне до фалит на редица български фирми за международен превоз.", "date": "2018.05.17", "title": "Протестно шествие на стотици шофьори блокира центъра на София"}
{"url": "https://www.dnevnik.bg/sport/2018/05/17/3180449_stanislav_manolev_e_preturpial_operaciia_na_kolianoto/", "text": "Станислав Манолев ще бъде извън терените в продължение на три месеца, след като претърпя операция на коляното. Опитният футболист на ЦСКА получи контузия в  последния двубой с \"Левски\" , а прегледите са показали, че той има скъсана вътрешна връзка, съобщиха от клуба. Манолев ще бъде с обездвижваща шина в продължение на месец, след което ще започне и същинската част от своето възстановяване. По първоначални прогнози на лекарите, които се грижат за него, Манолев ще е готов за игра в рамките на три месеца. На практика Манолев ще пропусне мачовете на ЦСКА в началните кръгове на европейските турнири, които са през юли. Вероятно опитният играч, който действа еднакво добре като защитник и халф, ще е на линия малко след старта на новия сезон през август. В двубоя с \"Левски\" контузия получи и още един играч – левият бек Жеферсон Телеш. Той страда от болки в адукторите, но ще бъде на разположение на  треньора Христо Янев  за последния мач с \"Берое\", съобщиха от ЦСКА.", "date": "2018.05.17", "title": "Станислав Манолев е претърпял операция на коляното"}
{"url": "https://www.dnevnik.bg/razvlechenie/2018/05/17/3180477_blizo_50_muzei_i_galerii_v_sofiia_se_vkljuchvat_v/", "text": "Близо 50 музеи и галерии в София се включват в четиринадесетото издание Европейската нощ на музеите. То ще се проведе на 19 май и ще предложи разнообразна програма и в много градове от страната. Националният военноисторически музей се включва с най-новата изложба \"Враг/Приятел\", а входът за нея ще бъде безплатен от 18 до 24 ч. В деня на събитието ще бъде открита виртуалната интерактивна изложба \"Моите предци на война\", която е създадена от ученици от столични училища и екип на музея и в нея са представени вълнуващи лични родови истории от Втората световна война. Акцентът в Националния исторически музей ще е изложбата \"Спасени за поколенията\", която е посветена на приноса на България за опазването на световното културно наследство, както и изложба \"45 години НИМ\". Националният археологически институт е подготвил представяне на експозицията \"Спортът в антична Тракия\". Музеят на социалистическото изкуство ще се включи с изложба на политически плакати на студентите от Националната художествена академия. В Националния литературен музей посетителите ще могат да видят \"Пространство за съвремие и класика\" - литературна вечер в двора на музея, посветена на класиците на българската литература. Националният политехнически музей ще разкрие тайните на  българските откриватели и изобретатели чрез изложбата \"Запознайте се с робота Санбот, който може да говори, пее и танцува\". Нощта на музеите се провежда за 14-и път и събира все повече почитатели. Събитието се организира от Френския институт, Столичната община и Министерството на културата.", "date": "2018.05.17", "title": "Близо 50 музеи и галерии в София се включват в Европейската нощ на музеите"}
{"url": "https://www.dnevnik.bg/photos/2018/05/17/3180382_fotogaleriia_repeticiia_v_sofiia_za_blokada_na_brjuksel/", "text": "Стотици представители на транспортния бранш излязоха днес на протест срещу готвените от ЕС нови регулации, които могат да доведат до закриването на работни места в България и фалити.", "date": "2018.05.17", "title": "Фотогалерия: Репетиция в София за блокада на Брюксел"}
{"url": "https://www.dnevnik.bg/sviat/2018/05/17/3180475_svurzanostta_sus_zapadnite_balkani_v_chetiri_grafiki/", "text": "Колко инвестира ЕС в района, коя от държавите в Западните Балкани колко е получила, защо съюзът е толкова важен фактор? Отговори на тези въпроси дават четири графики, разпространени от Генералния секретариат на Съвета на Европейския съюз.", "date": "2018.05.17", "title": "Свързаността със Западните Балкани в графики"}
{"url": "https://www.dnevnik.bg/bulgaria/2018/05/17/3180485_prokuraturata_okonchatelno_se_provali_po_deloto/", "text": "Апелативният специализиран наказателен съд върна на прокуратурата делото срещу бившия министър на икономиката и енергетиката Румен Овчаров за \"Мини Бобов дол\". Определението на втората съдебна инстанция е окончателно. Овчаров е обвинен за безстопанственост и престъпление по служба. И според въззивния съдебен състав, който потвърди определението на долната инстанция, в обвинителния акт по делото има непълноти и неясноти, което пречи на Очваров да организира добре защитата си. Според прокуратурата държавата е била ощетена от неговите действия, свързани с \"Бобов дол\", с близо 9 млн. лв. Съдът обаче посочва, че има несъответствие между диспозитива на обвинението и обстоятелствената част на обвинителния акт във връзка с причинените от Овчаров щети. \"Може да се касае до непрецизна работа на прокурора, изготвил обвинителния акт, но тъй като обвинителният диспозитив очертава рамките на бъдещия наказателен процес, в конкретния случай въззивният състав приема, че претендираните щети са само посочените в диспозитива\", аргументира се съдът, с което приема, че един от пропуските в обвинителния акт е отстраним. Съдебният състав обаче продължава с другите пропуски, които правят разглеждането на делото с обвинителен акт в този вид невъзможно. Съдът отбелязва, че прокуратурата не е посочила причинно-следствената връзка между претендираното бездействие на Овчаров и която и да е от паричните суми, явяващи се \"последвали значителни щети\", което прави обвинителната претенция неясна. Освен това в обвинителния акт няма нужната конкретика за датите и начина, по който бившият министър е бил уведомен за неизпълнение на договора, за който е обвинен, както и за дължимите действия, които е следвало да предприеме. \"В този смисъл съществуват неясноти кога за първи път обвиняемият е научил за съществуващите проблеми, по какъв начин е бил уведомен и е уведомяван периодично, кога е бил изготвен докладът на работната група и кога му е бил предоставен за запознаване\", се казва в мотивите на съда. Обвинителният акт срещу Овчаров беше внесен в съда  11 години след като той напусна министерския пост. Прокуратурата го изпрати на съд за това, че в периода от 9 юни 2006 г. до 18 юли 2007 г. в качеството си на министър на икономиката и енергетиката, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, въпреки задълженията си умишлено не е упражнил достатъчно контрол. В резултат на това са последвали значителни щети за държавното дружество в общ размер 8 940 231.47 лв. Второто му обвинение е за това, че в периода от 31 май 2006 г до 26 февруари 2007 г., отново като министър, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, няколко пъти е превишил властта си и е нарушил служебните си задължения. Целта му според прокуратурата е била да набави за частно дружество облага, изразяваща се в осигуряване на възможност за добив на подземни богатства, изключителна държавна собственост, и от това са настъпили немаловажни вредни последици за въгледобивното предприятие и държавата като цяло.", "date": "2018.05.17", "title": "Прокуратурата окончателно се провали по делото срещу Румен Овчаров"}
{"url": "https://www.dnevnik.bg/photos/2018/05/17/3180213_fotogaleriia_23_godini_na_vurha_-_bliaskavata_kariera/", "text": "-  след 17 години в отбора. Легендарният вратар е рекордьор по титли в Италия - 9. На 40 години Буфон каза, че все още мисли какво ще прави през следващата година, но се очаква окончателно да спре с футбола. В продължение на 23 години той игра само за \"Парма\" и \"Ювентус\" и спечели 23 трофея.", "date": "2018.05.17", "title": "Фотогалерия: 23 години на върха - бляскавата кариера на Джанлуиджи Буфон"}
{"url": "https://www.dnevnik.bg/sviat/2018/05/17/3180521_es_shte_sledi_sudebnite_reformi_v_zapadnite_balkani/", "text": "Европейският съюз ще проверява конкретни проблеми в съдебната система и борбата с корупцията в държавите от Западните Балкани - това е част от декларацията, приета днес в София от лидерите на ЕС и в присъствието на заинтересованите страни. За държавите от Западните Балкани ЕС предвижда: - Разширяване на консултативните мисии в сферата на правовата държава с по- голямо подпомагане от държавите - членки и от ЕС - Засилване на мониторинга на реформите чрез по-систематични мисии за партньорски проверки по конкретни случаи - Въвеждане на мониторинг на съдебните процеси в областта на тежката корупция и организираната престъпност - Работа за по-добро измерване на резултатите в съдебната реформа - Поетапно предоставяне на подкрепа за Западните Балкани в областта на независимите и плуралистични медии и гражданското общество чрез Европейския фонд за демокрация. Това решение се различава от  Механизма за сътрудничество и проверка,  на който  България и Румъния  са подложени  вече повече  от десет години - той никога не е стигал до  провеждане на систематични проверки  и до мониторинг на конкретни съдебни процеси. Но не доведе и до реални резултати в България. Сещата на върха между ЕС и Западните Балкани бе  първата в този формат от 15 години насам . На нея лидерите на съюза обещаха още да засилят оперативното сътрудничество в борбата с тероризма и организираната престъпност, да подкрепят социално-икономическото развитие, особено на младите хора и да увеличат  свързаността .", "date": "2018.05.17", "title": "ЕС ще следи съдебните реформи в Западните Балкани отблизо"}
{"url": "https://www.dnevnik.bg/sport/2018/05/17/3180577_germaniia_e_s_nai-goliam_shans_da_specheli_svetovnoto/", "text": "Националният отбор на Германия има най-голям шанс да спечели световното първенство по футбол в Русия. Това показва икономически анализ на швейцарската банка UBS на базата на статистически модел, който включва резултатите от предишните пет турнира, фактори като сила на отбора и представянето в квалификациите. Вероятността Бундестимът да защити световната си титла от 2014 г. е 24%. Анализът предвижда Бразилия и Испания да са основните съперници на германците за първото място в надпреварата. Възможностите на \"селесао\" и иберийците да грабнат титлата са съответно 19.8% и 16.1%. \"Германия и Бразилия ще имат лесен старт, докато Испания ще трябва да се потруди, за да победи настоящия европейски шампион Португалия в първия си двубой\", пише Михаел Болигер в доклада си. Той прогнозира по-лесен път до финала за Германия, отколкото за Бразилия и Испания, които най-вероятно ще срещнат съответно Аржентина и Англия в четвъртфиналите. Очакванията са домакинът Русия да преодолее групата фаза, преди да отпадне от някой измежду Испания и Португалия. С най-малък шанс да триумфира в турнира е Исландия с вероятност 0.2%, докато анализът изключва всякаква възможност за подвиг от Панама. От UBS не изключват възможността Англия, Франция, Белгия или Аржентина да объркат плановете на фаворитите. \"Съдбата на Аржентина ще зависи главно от формата на звездите на отбора, което е несигурен елемент и е трудно да бъде уловен в нашия количествен модел\", се казва още в анализа.", "date": "2018.05.17", "title": "Германия е с най-голям шанс да спечели световното по футбол в Русия"}
{"url": "https://www.dnevnik.bg/photos/2018/05/17/3180642_fotogaleriia_pregrudkite_na_borisov/", "text": "Премиерът Бойко Борисов се прегърна вероятно стотици пъти през последните 48 часа като домакин на срещата на 28-те лидери на Европейския съюз и на форума ЕС - Западни Балкани. Той започна да демонстрира близост с колегите си още при посрещането им за заседанието на Европейската народна партия, после като домакин на вечерята в София Тех Парк в сряда вечерта и продължи пред НДК в четвъртък, където участваха и лидерите на шестте балкански държави и представители на Световната банка, ЕБВР и ЕИБ. Двама от тях - Ангела Меркел и Еманюел Макрон, бяха обект на особено внимание.", "date": "2018.05.17", "title": "Фотогалерия: Прегръдките на Борисов"}
{"url": "https://www.dnevnik.bg/intervju/2018/05/17/3180751_polin_ade-mevel_ot_reporteri_bez_granici_atakite/", "text": "Имайки предвид как България пада в индекса, има ли опасност Европа да приеме мнението, че \"там си е така\" и че няма надежда за промяна? Мнението на \"Репортери без граници\" е, че е важно тази ситуация да бъде критикувана. Защото вярваме, че като сочим проблемите в България или в други държави, но особено в България, допринасяме за подобряване на ситуацията. Миналата седмица, например, след като разследващ български журналист (бел. ред. - става въпрос за  Христо Гешов ) бе нападнат, приветствахме  бързата реакция на властите , които осъдиха тази атака. Намираме, че е много важно, когато нещо такова се случи, властите да го осъдят и да не игнорират тези факти, защото в общественото мнение атаките срещу журналисти трябва да се приемат за нещо недопустимо, забранено и да не остават ненаказани. Протестираме срещу ситуацията в България (и в други държави), защото България е член на Европейския съюз. В момент, в който други държави искат да се присъединят, е важно те да видят, че върховенството на закона трябва да се спазва и свободата на пресата да се уважава. Ако пренебрегнем проблемите в България, ще пренебрегнем и следващите присъединяващи се държави. Ние от \"Репортери без граници\" сме твърдо решени, както и други организации, да продължим борбата, за да подобрим стандартите. В Полша постигнахме някои резултати, в Сърбия също. Не сработва навсякъде, но сме абсолютно сигурни, че ще има полза. С няколко други организации посетихме Хърватия в началото на януари и казахме на властите, че сме напълно несъгласни със ситуацията. Не одобряваме факта, че  речта на омразата  е много разпространена. Много е важно при нови проблеми в ЕС да повтаряме какви са ценностите на съюза. Да си част от 28-те държави означава да уважаваш върховенството на закона, свободата на медиите, свободата на изразяване и всички тези държави като  Полша и Унгария , които са под прицел сега, са подписали и са се съгласили да спазват тези ангажименти. Така че е важно за новодошлите (в Румъния също има проблеми, както и Хърватия) да разберат, че това не е нещо, което се приема за даденост, че щом веднъж влязат в ЕС, има правила и трябва да ги спазват. Колкото повече натиск идва от европейските инстутиции, толкова по-добре. Мисля, че е очевидно, че механичните инструменти трудно се прилагат.  Унгария ще подкрепи Полша , Полша ще подкрепи Унгария, Австрия ще подкрепи Унгария срещу Брюксел. Ако нещата останат така, ще е трудно да се предприеме действие. Също не сме доволни от  ситуацията в Малта  и бихме искали европейските институции да изразят недоволството си от нея. Повишаваме и информираността сред населението. Важно е то да разбере, че организациите и институциите се борят за върховенството на закона и за свободата на изразяване в целия ЕС. Това е огромен проблем. \"Репортери без граници\" създаде някои нови инструменти. Започнахме инициатива на име Journalism Trust през април, чиято идея е да създаде методи за саморегулация, така че медиите да избягват дезинформацията. Това е огромен, глобален проблем и сме уверени, че ако се борим заедно, ще имаме успех. Оптимист съм по природа, така че да. Мисля, че обсъждайки проблемите заедно, ще постигнем напредък. Очевидно, че проблемите са едни и същи, макар всички държави да са различни, макар Словакия и Чехия са изправени пред различни препятствия. Но е очевидно, че има резултати, когато действаме заедно, и е важно да го правим по-често.", "date": "2018.05.17", "title": "Полин Аде-Мевел от \"Репортери без граници\": Атаките срещу журналисти не бива да остават ненаказани"}
{"url": "https://www.dnevnik.bg/sviat/2018/05/17/3180775_makron_ne_iska_es_da_burza_s_razshiriavaneto/", "text": "Няма смисъл  Европейският съюз да се разширява  още, ако не се е справил с досегашните си проблеми - това послание отправи френският президент Еманюел Макрон на срещата на върха на ЕС и Западните Балкани в София днес. Той посочи, че е трудно да се постигне съгласие и да се действа бързо при кризи дори сега, когато съюзът има 28 членки. Не вярвам в процеса, при който започваме преговори, те продължават десет години и не намираме решение. Бих желал по-силна връзка с всички държави, които предприемат смели реформи, каза Макрон. Той даде пример с  Турция , чиито избори осуетяват напредъка на преговорите за присъединяване. Сещата на върха между ЕС и Западните Балкани бе  първата в този формат от 15 години насам . На нея лидерите на съюза обещаха още да засилят оперативното сътрудничество в борбата с тероризма и организираната престъпност, да подкрепят социално-икономическото развитие, особено на младите хора и да увеличат  свързаността .", "date": "2018.05.17", "title": "Макрон не иска ЕС да бърза с разширяването"}
{"url": "https://www.dnevnik.bg/sport/2018/05/17/3180812_cska_e_zapochnal_pregovori_s_ljuboslav_penev/", "text": "ЦСКА е започнал преговори с Любослав Пенев за треньорския пост, съобщава БТА. Според информацията между двете страни в момента има големи разминавания. Очаква се разговорите да продължат. И в последния мач от сезона треньор на червените ще е Христо Янев, който смени Стамен Белчев. В неделя отборът приема \"Берое\". С треньорския пост в ЦСКА се свързваха още македонецът Чедомир Яневски и сърбинът Владан Милоевич, но те са поставили много високи финансови изисквания. За последно Пенев беше начело на втория отбор на \"Валенсия\". Той напусна клуба, за да се насочи към опита си да стане президент на БФС, който завърши с неуспех. ЦСКА се е разбрал с нападателя на \"Ботев\" Стивън Петков, допълва БТА. Преди ден той отговори уклончиво за бъдещето си. Според твърденията ЦСКА иска да привлече и Тодор Неделев. Подготовката на отбора за следващия сезон започва подготовка на 8 юни.", "date": "2018.05.17", "title": "ЦСКА е започнал преговори с Любослав Пенев"}
{"url": "https://www.dnevnik.bg/biznes/2018/05/17/3180746_za_jelezoputna_vruzka_sus_zapadnite_balkani_shte/", "text": "За да изгради България всички приоритетни железопътни направления до 2030 г. са необходими инвестиции на стойност 4.320 млрд. евро. Това обяви министърът на транспорта, информационните технологии и съобщенията Ивайло Московски, цитиран от пресцентъра на министерството, на дискусия за транспортните проекти в Западни Балкани. Събитието се организира по инициатива на Ивайло Московски и е част от днешната  Среща на върха Западни Балкани – Европейски съюз . Участие взеха още транспортните министри на Македония и Косово, държавният секретар на Черна гора, както и представители на Световната банка, Европейската инвестиционна банка, Съвета за регионално сътрудничество. От българска страна в срещата участваха Николай Нанков, президентът Росен Плевнелиев, Симеон Сакскобургготски и др. Московски каза още и, че 4.147 млрд. евро от парите ще са нужни за проектите по \"основната\" TEN-T мрежа, а останалите 173 млн. евро ще се използват за модернизация на жп направлението Карнобат – Синдел, което е 123 км. и е част от \"широкообхватната\" жп мрежа. По думите му това трасе има съществено значение, тъй като свързва двете най-големи морски пристанища Варна и Бургас. Ивайло Московски посочи, че най-сложният за изпълнение участък и поради тази причина най-скъп, е жп линията Видин – София, като индикативната стойност на инвестициите там са 2.31 млрд. евро. Министърът добави, че друга важна жп линия, която е част от коридора Ориент/Източно-Средиземноморски, е София – Кулата, като нейната стойност е 1.22 млрд. евро. По направлението към Сърбия Ивайло Московски представи проекта за модернизация на жп линията Волуяк – Драгоман – сръбска граница, който също е част от \"основната\" TEN-T мрежа и е идентифициран от Съвета на ЕС като приоритетен трансграничен участък. Той изтъкна, че за реализацията на проекта са необходими инвестиции от 132 млн. евро. За осъществяването на жп свързаността с Македония министърът обяви, че вече се работи по проект Техническа помощ за модернизация на жп линията София – Перник – Радомир – Гюешево – македонска граница, като за изграждането на жп линията Радомир – Гюешево – Македонска граница цената е 477 млн. евро.", "date": "2018.05.17", "title": "За железопътна връзка със Западните Балкани ще трябват 4.320 млрд. евро"}
{"url": "https://www.dnevnik.bg/photos/2018/05/17/3180183_fotogaleriia_svetovnite_snimki_na_denia_-_17_mai_2018_g/", "text": "Куче улавя фризби във въздуха в парк в Мадрид, Испания.", "date": "2018.05.17", "title": "Фотогалерия: Световните снимки на деня - 17 май 2018 г."}
{"url": "https://www.dnevnik.bg/sport/2018/05/17/3180818_etur_napravi_vajna_stupka_kum_zapazvane_na_miastoto_si/", "text": "Етър\" направи много важна стъпка към запазване на мястото си в елита на българския футбол. Воденият от Красимир Балъков отбор спечели с 2:0 срещу \"Дунав\" в първата среща от спора за носещото спасение 11-о място в крайното класиране. Двубоят във Велико Търново беше изпълнен с много борба, напрежение и три червени картона. \"Етър\" вкара в 40-ата минута, когато Самб Бадара игра с глава, топката се удари в гърба на Ерик Почански и влезе във вратата на съперника. Гол обаче не беше зачетен заради сигнал за засада. В добавеното време Христо Иванов се справи с удар на Исмаил Иса. След почивката напрежението се увеличи. В 50-ата минута Мартин Ковачев беше изгонен за втори жълт картон и \"Дунав\" остана с човек по-малко. Четири по-късно Даниел Младенов получи топката след опит тя да бъде изчистена и даде преднина на отбора си. Пламен Гълъбов от \"Етър\" също беше изгонен за втори жълт картон в 69-ата минута. Въпреки това домакините удвоиха малко след това, когато Георги Сърмов изведе Георги Пашов, който преодоля Мартин Луков. \"Дунав\" отново остана с човек по-малко, след като в 84-ата минута Бирсент Карагерен получи директен червен картон за удар срещу Никола Колев. В дуела за 13-ото място \"Пирин\" стигна до важна победа с 1:0 срещу \"Витоша\" като гост. Ценния гол вкара Юлиан Попев в 57-ата минута с глава след центриране на Конър Хендерсън от ъглов удар. Крайният победител ще играе с втория във Втора лига в спор за място в елита, а загубилият изпада.", "date": "2018.05.17", "title": "\"Етър\" направи важна стъпка към запазване на мястото си в елита"}
{"url": "https://www.dnevnik.bg/bulgaria/2018/05/17/3180819_sudut_pusna_pod_garanciia_zalovenata_s_podkup/", "text": "Съдът освободи срещу парична гаранция от хиляда лева  задържаната с подкуп  от 15 хил. лева юрисконсулта на община \"Подуяне\" Лилия Геринска, съобщи БНТ. Причината е, че жената сама се грижи за малкото си дете и има чисто съдебно минало. Прокуратурата настояваше за домашен арест и задържане за 72 часа. Парите са били поискани от строителна фирма за обществена поръчка за саниране на блок. Шефът на фирмата, спечелила обществената поръчка е основен свидетел по делото и затова не е обвинен. Съдията, обаче поясни, че според него, всякакво участие в корупционни действия, включително и даването на подкуп, трябва да се наказва. \"Паричната гаранция се внася във срок, който се доопределя, между 10 и 15 дни, за да може да се изчерпа възможността на прокуратурата да протестира евентуално решението на съда. Следващото заседание, ако има протест, ще бъде на 29 май. Ако няма протест, ще се внася паричната гаранция, това е. Но тя днес, физически ще бъде освободена, след като бъде върната горе в ареста на \"Г. М. Димитров\", след това ще бъде освободена и може да се прибере вкъщи\", обясни адвокатът на Геринска Константин Симеонов.", "date": "2018.05.17", "title": "Съдът пусна под гаранция заловената с подкуп юрисконсулт на район \"Подуяне\""}
{"url": "https://www.dnevnik.bg/sport/2018/05/17/3180822_razvulnuvaniiat_guardiola_udulji_dogovora_si_s/", "text": "Мениджърът на \"Манчестър сити\" Хосеп Гуардиола удължи договора си с клуба до 2021 г. Споразумението беше представено дни след края на  шампионския сезон, в който испанецът изведе \"гражданите\" до титлата и серия рекорди . \"Манчестър сити\" стана първият отбор, стигнал 100 точки. Тимът завърши с рекорден брой победи (32) и вкарани голове (106). Освен това стъпи на върха с цели 19 точки пред втория \"Манчестър юнайтед\". В допълнение отборът  спечели Купата на лигата след 3:0 срещу \"Арсенал\" . \"Много съм щастлив и развълнуван. Удоволствие е да работя тук. Наслаждавам се да работя с нашите футболисти всеки ден и заедно ще опитаме да направим най-доброто, на което сме способни, в идните години\", каза Гуардиола. И повтори: \"Като мениджър, трябва да се чувстваш добре с футболистите. А аз се чувствам добре\". \"Имаме млад отбор със средна възраст 23 години и искаме да продължим да правим стъпки напред, като държим нивото, постигнато този сезон\", заяви мениджърът. Той си постави за цел да подобри класата на отбора и да помогне на футболистите да станат по-добри.", "date": "2018.05.17", "title": "Развълнуваният Гуардиола удължи договора си с \"Манчестър сити\" до 2021 г."}
{"url": "https://www.dnevnik.bg/sport/2018/05/17/3180830_djokovich_se_subudi_i_stigna_do_mach_s_nishikori_na/", "text": "Сръбският тенисист Новак Джокович се класира за първия си четвъртфинал в турнирите от АТП през сезона след победа в мастърса в Рим. Четирикратният шампион в надпреварата изигра силен мач и спечели с 6:1, 7:5 срещу Алберт Рамос-Винолас. Джокович, който минава през труден период, побеждава в три поредни мача за първи път от Australian Open. Серията идва във важен момент, тъй като му носи увереност и го изправя пред среща с Кей Нишикори. Японецът, който  в предния кръг отстрани Григор Димитров , сега се справи с 6:1, 6:2 срещу Филип Колшрайбер. Ако беше загубил, Джокович щеше да изпадне от топ 30 за първи път от близо 12 години. Сърбинът започна силно мача си и поведе с 3:0 след ранен пробив. Малко след това той се възползва и от втората си възможност за пробив, за да стигне до 5:1. В следващия гейм той спаси възможност да бъде пробит и впоследствие спечели сета. Във втория сет Джокович отново взе водещата роля след пробив за 3:2. Той сервираше за победата в мача при 5:4, но Рамос-Винолас съумя да изравни. Нов пробив даде възможност на сърбина отново да сервира за спечелването на срещата и този път той го направи с гейм на нула. Джокович води с 12:2 победи в мачовете си с Нишикори.", "date": "2018.05.17", "title": "Джокович се събуди и стигна до мач с Нишикори на мастърса в Рим"}
