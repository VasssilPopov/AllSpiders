{"url": "https://www.dnevnik.bg/v_pamet/2019/01/26/3380930_pochina_kompozitorut_mishel_lyogran/", "text": "Френският композитор и певец Мишел Льогран почина на 86-годишна възраст, съобщи Франс прес. Той е автор на безсмъртните теми във филмите \"Шербургските чадъри\" и \"Госпожиците от Рошфор\". Льогран е три пъти носител на \"Оскар\" за най-добра песен. През 1968 г. го получава за \"Вятърните мелници на вашия ум\" към американския филм \"Аферата Томас Краун\". След това през 1971 и 1983 г . Той има пет награди \"Грами\" и една \"Златен глобус'. Автор е на над двеста песни за филми и телевизионни продукции. Работил е с Рей Чарлз, Жан Кокто, Франк Синатра, Шарл Трене и Едит Пиаф, Орсън Уелс. Льогран беше обявил концерти това лято в Париж. Вижте във видеото концертно изпълнение на Льогран (на пианото) в Монреал през 2001 г.", "date": "2019.01.26", "title": "Почина композиторът Мишел Льогран"}
{"url": "https://www.dnevnik.bg/biznes/2019/01/26/3380932_zapochva_proverka_kakvi_stroitelni_knija_sa_izdavali/", "text": "От понеделник започва задълбочена проверка на общините Созопол и Царево за това какви документи са издали за строежите в района на къмпингите \"Арапя\", \"Градина\" и \"Алепу\". Това обяви на пресконференция в Бургас началникът на Дирекцията за национален строителен контрол арх. Иван Несторов, цитиран от пресцентъра на Министерството на регионалното развитие. Резултатите от проверките ще са ясни до седмица. При сериозни нарушения ще бъде сезирана прокуратурата, която единствена може да започне дело за прекратяване на издадените разрешения за строеж, добави той. Междувременно в интервю за Би Ти ви тази сутрин омбудсманът Мая Манолова призова чиновниците, извършили нарушения, да бъдат наказани, а не да останат анонимни. \"Длъжностните лица са извършили нарушения, защото как ще отразиш една горичка като нещо друго. Не може да оставим този въпрос да виси анонимно – някой е съставил този документ, който не отговаря на фактите. Някои органи са приели тези документи, после други органи са издали разрешителни за строеж\", каза Манолова. и нарече тези случаи \"законни безобразия\". В година на местни избори управляващите са с повишена чувствителност към сигналите за нарушения по места. До проверката на строителния контрол се стигна след  лична намеса на премиера Бойко Борисов,  сезиран от коалицията от неправителствени организации и граждански групи \" За да остане природа в България \"  След вчерашната проверка на място заради установените нарушения ще бъдат издадени заповеди за спиране на строителството на \"Алепу\" и \"Арапя\", увери шефът на строителния контрол днес. На къмпинг \"Градина\" строителството се спира от инвеститора заради наличие на високи подпочвени води и невъзможност за реализация на проекта. Въпреки това органите на РДНСК – Бургас ще проверят цялата документация в община Созопол и мотивите на главния архитект да издаде разрешение за строеж. За \"Алепу\" арх. Несторов обясни, че освен проверка на документацията в община Созопол и действията на главния архитект, ще се провери и дейността на независимата фирма за строителен контрол, която има отношение към спазването на законността на издадените документи. Той увери, че Министерството на регионалното развитие и благоустройството е безкомпромисно към дейността на фирмите за строителен контрол и съобщи, че заради нарушения до момента са отнети лицензите на две фирми, а с още две се водят съдебни дела за отнемане на разрешителните. Глобите за некачествено изпълнение на дейностите им също са високи и варират от 30 000 до 150 000 лв. Началникът на ДНСК информира, че при започналото строителство на 23 ваканционни сгради в района на къмпинг \"Арапя\", освен констатираните пропуски при проверката, се установява и проблем с прокараната инженерна инфраструктура, тъй като липсват схеми за захранване с вода, ток и канализация на обектите. Не е ясно и дали фирмата, прокарала мрежите, има лиценз за това. Съществен пропуск на община Царево е, че не са синхронизирали Подробния устройствен план за обекта, изготвен през 2007 г., със Закона за устройство на Черноморското крайбрежие, отчете той. \"За 1 година и 4 месеца, откакто съм началник на ДНСК, констатирам, че има дисбаланс в действията на общините в страната. След като през 2012 г. ЗУТ им даде самостоятелност за одобряване на инвестиционни проекти и строителство на тяхна територия, има фрапиращи нарушения, като например в село Дебрен, община Гърмен, където местната власт е издала разрешение да се застрои дере въпреки отрицателното становище на Басейнова дирекция. Над 50 000 пък са преписките в ДНСК по жалби на граждани за погрешни действия или бездействие на общините. Най-много са от София, Пловдив, Бургас и Варна, където и инвестиционният интерес е най-силен. Там и структурите на службата са най-натоварени и ще се положат мерки за укрепване и засилване на капацитета им. \"Нашият приоритет е ДНСК да осъществява постоянен и ефективен контрол на всички обекти и обществото да усети, че държавата е на мястото си\", коментира Несторов.", "date": "2019.01.26", "title": "Започва проверка какви строителни книжа са издавали общините Царево и Созопол"}
{"url": "https://www.dnevnik.bg/politika/2019/01/26/3380908_v_pobeda_na_bsp_na_evrovota_korneliia_ninova_vijda/", "text": "В петдесетминутна реч пред социалистите на червения конгрес в НДК днес лидерът на БСП Корнелия Нинова призова за мобилизация и победа на партията й на европейските избори през май тази година. След като обясни, че анализаторите дават паритет между ГЕРБ и БСП, тя призова българите да не подценяват вота за евродепутати, тъй като заедно можели да променят не само Европа, но и България. \"Ако победим ГЕРБ на тези избори, може да отстраним ГЕРБ от властта и да започнем промяната в България и във вашия живот тук. Ако изборите са честни, ще ги спечелим\", обяви Корнелия Нинова. По думите й има риск за манипулации, подмяна на вота, купени гласове, особено заради плановете за отказ от машинното гласуване. \"Не продавайте гласа и достойнството си, защото така си гарантирате бедност и несправедливост, а на тях (бел. авт. - ГЕРБ) гарантирате кражби\", призова още Нинова. И изброи аргументи защо трябва да се гласува за БСП, с които давала надежда и отговор на отчаяните хора, за да повярват в промяната. Сред аргументите на Нинова са признатите грешки на социалистите, отказът да са заедно с ГЕРБ във властта, промяната в БСП чрез въвеждане на мандатност за депутати и лидера, тъй като нямало вечни лидери, отхвърленият натиск от европейските социалисти и ГЕРБ за Истанбулската конвенция и др. След като нарече депутатите от БСП \"бойци\", Корнелия Нинова ги призова да продължат да бъдат \"носители и сила на промяната\". \"Подайте ръка на всеки българин, който милее за свобода, семейство и род. Прелейте им от нашата смелост и сила\", призова лидерът на БСП. После се обърна към народа с думите: \"Скъпи българи, повярвайте в себе си! Не се страхувайте и бъдете свободни хора. Силата не е в политиците, силата е във вас. Не е вярно, че нищо не зависи от вас. Всичко зависи от вас!\". Накрая завърши с убеждението, че мъдрият български народ заслужава признание и значимо място в съвременния свят и ще го получи. В ГЕРБ били антиевропейци, в БСП - признати  Сред обещанията, с които БСП ще се бори за гласове на евроизборите, по думите на Корнелия Нинова са социален европейски съюз, премахване на двойните стандарти при храните, приемане на България в Шенген, отмяна на санкциите срещу Русия, развитие на ядрени мощности, ускорено създаване на европейска прокуратура и интеграция на Западните Балкани. \"Категорично се противопоставяме на Истанбулската конвенция, трети пол и джендър идеология в училище\", обяви още лидерът на БСП. След като обяви, че Европейският съюз (ЕС) е в криза, а левицата в Европа е допуснала много грешки, Корнелия Нинова призова той да бъде единен, но да се зачита националният интерес на всяка държава-членка. \"Остават непоклатимите принципи на ЕС и ако ги уважаваме, ГЕРБ е антиевропейска партия. ГЕРБ допусна пробив в европейската сигурност чрез нерегламентирано даване на български паспорти на чужденци. Така влизането в Шенген е минирано\", каза лидерът на БСП. По думите й ГЕРБ пазела неутралитет по някои въпроси, заради което поставяла България в периферията на ЕС. В същото време обаче БСП поела битката срещу двойния стандарт в качеството на храните, двете скорости на Европа и санкциите срещу Русия. По първата точка се включила и европейската десница, а че Русия е важна се видяло при срещи на Ангела Меркел, Еманюел Макрон и Виктор Орбан с Владимир Путин, изказвания от които Корнелия Нинова цитира днес. \"Днес много лидери на Европа имат нашето разбиране за европейското бъдеще. Това е признание, макар и закъсняло, за проевропейската политика на българските социалисти\", каза лидерът на БСП. И с ДПС корабът на Борисов потъвал  След като отново разви тезата, че по време на прехода се формирала спойката на паралелната държава, която дърпа конците на истинската и е виновна за клинична демографска смърт, Корнелия Нинова изброи новите проблеми, възникнали при управлението на ГЕРБ - авторитарна власт в България, убита свободата на словото, заличено разделение на властите и др. \"Държавата е превзета, корупцията е държавна политика. И това не може да продължава. Този модел ни убива. Той не може да бъде кърпен, трябва да бъде сменен\", обяви още лидерът на БСП. Тя даде да се разбере, че не иска промяна на Конституцията, за да стане България президентска република, а спазване на сегашната Конституция, за да не е страната премиерска република. \"Корабът потъва и първи го напускат патриотите, които се опитват да се разграничат. Премиерът Борисов е неспособен да овладее ситуацията\", обяви още Корнелия Нинова. После допълни: \"Разбира се, той винаги получава ключова подкрепа от ДПС в ключови моменти. Сега правителството мисли само за своето оцеляване\". \"Докато си правят дискотека и диджеят им пуска сини и червени лампи, се топи един български град като Разград\", каза още лидерът на БСП. Според нея ГЕРБ е провалено минало и настояще, а разговорът днес е за бъдещето. \"Алтернатива винаги има. Визия за България не е партийна програма, а - национален план, предложение за нов обществен договор\", каза още Корнелия Нинова. При управление на БСП тя обеща отмяна на едноличната власт, край на войната между президентската и премиерската институции, разделение на властите, съдебна система, която не се ползва като бухалка срещу опоненти, бизнес без рекет и заплахи, забрана за концесии и приватизация на стратегически обекти като летище \"София\" и др. \"Връщане на държавата в ключовите аспекти на икономиката и живота на българите\" - така Корнелия Нинова описа т. нар. Визия за България, която 676-е делегати на конгреса трябва да одобрят днес. Тя обеща още отмяна на плоския данък и прогресивно подоходно облагане, безлихвени кредити за жилища за млади семейства, нов модел на здравеопазването и обвързване на висшето образование с нуждите на икономиката, както и електронно управление за борба с корупцията.", "date": "2019.01.26", "title": "В победа на БСП на евровота Корнелия Нинова вижда възможност да отстрани ГЕРБ от властта"}
{"url": "https://www.dnevnik.bg/sport/2019/01/26/3380944_bulgariia_moje_da_prieme_olimpiiskata_kvalifikaciia/", "text": "България кандидатства за домакин на олимпийската квалификация във волейбола, обяви министърът на спорта Красен Кралев във Варна.Той обясни, че Бразилия се е отказала от домакинството. \"Ако се подходи правилно, с едно домакинство можем да имаме шансове да обърнем Бразилия и да се класираме още в първата квалификация. Нямаме проблем да получим квалификацията, преговаряме за размера на финансовата част\", допълни Кралев. По думите на спортния министър България преговаря приоритетно за спортовете от първа група, където може да има успех. \"Засега имаме потвърждение, че сме спечелили последната световна квалификация в борбата\", посочи той. Министърът на спорта говори и за инициативата професионален треньор да води занятията в третия час по физическо възпитание. \"Практиката във Варна показа, че не сме сбъркали. В 12 училища провеждат третия час по физическо възпитание с треньори от 11 вида спорт плюс модерен балет\".", "date": "2019.01.26", "title": "България може да приеме олимпийската квалификация във волейбола, каза Кралев"}
{"url": "https://www.dnevnik.bg/kultura/2019/01/26/3379677_otkus_ot_til_na_daniel_kelman/", "text": "Авторът на \"Измерването на света\" и \"Аз и Камински\" се завръща с историческия роман \"Тил\", същински шедьовър на въображението, който преоткрива митичната фигура Тил Улешпигел! \"Тил\" разказва историята на странстващия артист и провокатор Тил Уленшпигел, който се ражда в началото на XVII век като син на воденичар в едно малко село. Баща му е магьосник и изследовател на света, поради което влиза в конфликт с представителите на Църквата и е изгорен като вещер. Тил бяга от селото, придружен от приятелката си Неле, дъщерята на пекаря. По пътя им през унищожената от религиозните войни страна двамата срещат величията на времето си: младия писател Мартин фон Волкенщайн, който би искал да опише войната, меланхоличния палач Тилман, прокудената от империята кралска двойка Елизабет и Фридрих Бохемски, драконолога Атанасий Кирхер и още други странни личности, всеки със своята невероятна история. Съдбите им се преплитат и съставят картината по време на Трийсетгодишната война – време, което учудващо напомня на днешното. Нахалникът Тил не иска да прави света по-добър, неговото желание е само едно: да остане безсмъртен. Даниел Келман е сред най-значимите имена в съвременната немска проза. Третият му роман, който носи заглавие \"Измерването на света\", предизвиква фурор и е отличен с наградите \"Кандид\" (2005), приз на фондация \"Конрад Аденауер\" (2006), \"Хаймито фон Додерер\" (2006), \"Хайнрих фон Клайст\" (2006), наградата за литература на вестник \"Ди велт\" за 2007 г. \"Слава\" заема първите места на литературните класации на немските списания \"Фокус\" и \"Шпигел\" и е сред най-продаваните книги за 2009 г. През 2012 г. излезе филм по романа с участието на Сента Бергер. \"Аз и Камински\" е един от най-остроумните и изкусителни романи на Келман, също екранизиран и излъчен с огромен успех в рамките на кино-литературния фестивал \"Синелибри\". превод Жанина Драгостинова Войната още не беше стигнала до нас. Живеехме в страх и надежда и се опитвахме да не привлечем божия гняв върху нашия плътно обграден със стени град с неговите сто и пет къщи, църква и гробище, където предците ни чакаха деня на възкресението. Много се молехме войната да остане далеч. Молехме се на Всевишния и на добрата Дева, молехме се на господарката на гората и на дребните среднощни човечета, на свети Гервин, на Петър ключаря, на евангелиста Йоан, за всеки случай се молехме и на Старата Мела, която в суровите нощи, когато демоните излизат да поскитат, следвана от свитата си, се разхожда из небесата. Молехме се на рогатите богове от древността и на епископ Мартин, който бе споделил мантията си с просяка, когато онзи умирал от студ, така че след това и двамата помръзнали, и двамата станали богоугодни, тъй като какво ти помага половин мантия в зимата, и разбира се, че се молехме на свети Мориц, който с целия си легион беше избрал смъртта, но не беше предал вярата си в единствения и справедлив бог. Два пъти в годината пристигаше бирникът и като че всеки път се учудваше, че още ни има. От време на време идваха търговци, но тъй като не пазарувахме много, те бързо се разотиваха по пътищата си и за нас това беше добре. Нямахме нужда от нищо от широкия свят и изобщо не се сещахме за него, докато една сутрин по главната ни улица не затрополи каруца, теглена от магаре. Беше събота, отскоро пролет, потокът преливаше от топящите се снегове, а в нивята, които не пустееха, ние току-що бяхме пуснали семената. Върху каруцата беше разпънато червено платнище. Отпред клечеше възрастна жена. Тялото ѝ приличаше на торба, лицето ѝ беше като от обработена кожа, очите ѝ като малки черни копчета. Зад нея стоеше млада жена с лунички и тъмна коса. На седалката за кочияша обаче седеше мъж, когото веднага разпознахме, макар че досега никога не бе идвал тук, и когато първите се сетиха името му и го извикаха, останалите също си го спомниха, така че изведнъж от всички страни и на много гласове се чу: \"Тил е тук!\", \"Тил е дошъл!\", \"Вижте, Тил е там!\". Просто не можеше да е никой друг. Позивите бяха стигнали дори и до нас. Идваха през гората, вятърът ги носеше, търговците ги разпространяваха – навън в широкия свят бяха отпечатани много, като че ли някой можеше да ги преброи. В тях се разказваше за кораба на глупците, за голямото безумие на свещениците, за злия папа в Рим, за дяволския Мартинус Лутер цу Витенберг, за магьосника Хоридус, за доктор Фауст, за героя Гауейн, за Кръглата маса и точно за него, Тил Уленшпигел, който сега сам бе дошъл при нас. Ние знаехме шарения му елек, знаехме торбестата му качулка и палтото от телешка кожа, знаехме сухото му лице, малките очи, вдлъбнатите скули и заешките зъби. Панталонът му беше от хубав плат, обувките от фина кожа, имаше ръце на крадец или на писар, които никога не бяха работили; дясната държеше юздата, лявата камшик. Очите му блестяха, поздравяваше наред. – Как се казваш? – попита той едно момиче. Малката мълчеше, защото не можеше да схване как е възможно такава знаменитост да я заговори. – Е, кажи, де! Когато тя, заеквайки, успя да му каже, че името ѝ е Марта, той само се усмихна, като че ли винаги го е знаел. След това попита извънредно внимателно, сякаш му е много важно: – А на колко си години? Тя се покашля и му отговори. В дванайсетте години на живота си не беше виждала очи като неговите. Възможно е в свободните градове на империята и в дворовете на величествата да има очи като тези, но досега при нас не беше идвал нито един човек с такива очи. Марта не беше подозирала, че човешкото лице може да излъчва такава сила, такава пъргавина на душата. Един ден тя ще разказва на мъжа си, а много по-късно и на невярващите си внуци, които ще смятат Уленшпигел за герой от старите сказания, че го е виждала на живо. Колата вече беше подминала, а погледът му се беше плъзнал другаде, към някой друг от шпалира покрай пътя. \"Тил дойде!\", се чу отново на улицата, и пак: \"Тил е тук!\", долетя откъм прозорците, и още: \"Тил е там!\", откъм площада пред църквата, през който сега минаваше колата му. Той изплющя с камшика и се изправи. Каруцата светкавично се превърна в сцена. Двете жени разгънаха платнището, младата върза косата си на възел, сложи си коронка, обви се в парче пурпурен плат, старата застана пред колата и запя. Диалектът ѝ като че беше от юг, звучеше като от големите градове на Бавария и не беше лесен за разбиране, но ние все пак схванахме, че се разказва за мъж и жена, които се обичали, но не можели да стигнат един до друг, защото ги деляла вода. Тил Уленшпигел взе една синя кърпа, застана на колене, размаха я, като държеше единия ѝ край така, че кърпата с плющене се разгърна; той я дръпна обратно и отново я разстла, издърпа я пак, и така, както беше коленичил от едната страна, а жената от другата и синьото се стелеше на вълни помежду им, изглеждаше, все едно наистина е вода, а пък вълните буйно се надигаха и спускаха, сякаш никакъв кораб не може да ги преплава. Щом жената се надигна и погледна към вълните с ужас на лицето си, изведнъж ние забелязахме колко хубава е тя всъщност. Докато стоеше там, протегнала ръце към небето, разбрахме, че внезапно се е отделила от нашия свят, и никой не можеше да откъсне погледа си от нея. Само с крайчетата на очите видяхме любимия ѝ да скача и да танцува, да управлява каруцата, да размахва меча, да се бие с дракони, врагове, вещици и зли крале по трудния път към нея. Представлението продължи до следобед. Макар да знаехме, че кравите вече усещат болки във виметата си, нито един от нас не показа нетърпение. Старата продължаваше да играе час след час. Изглеждаше невъзможно човек да запомни толкова много стихове и някои от нас взеха да я подозират, че тя си ги измисля, докато пее. А в това време тялото на Тил Уленшпигел не спираше да се движи, подметките му сякаш не докосваха земята; когато и очите ни да паднеха върху му, той се намираше на различно място на малката сцена. Накрая се получи недоразумение: хубавата жена се беше снабдила с отрова, за да умре, защото не искаше да се ожени за злия си настойник, обаче обясняващото всичко това съобщение се беше изгубило по пътя към любимия ѝ и когато той, истинският годеник, приятелят на душата ѝ, за последно пристъпи до безжизненото ѝ тяло, ужасът го тресна като гръмотевица. Дълго време стоя като истукан. Старата млъкна. Чувахме вятъра и мучащите към нас крави. Не дишахме. Накрая той извади нож и се прободе в гърдите. Учудващо острието изчезна в плътта му, изпод яката му излезе една червена кърпа, все едно бликна кръв, и той се смъкна до жената, потръпна още веднъж и притихна. Беше мъртъв. Потръпна още веднъж, седна, отново се смъкна на земята. Пак потръпна, отново притихна, този път завинаги. Ние чакахме. Действително. Завинаги. Секунди по-късно жената се събуди и погледна мъртвото тяло до себе си. Отначало не знаеше що да стори, след това го хвана и го разтърси, после разбра какво се е случило и пак не знаеше що да стори, след това се разплака така, сякаш никога повече нищо на тази земя няма да е наред. После грабна ножа му и го наръга в себе си, а ние отново се удивихме на изкусното изпълнение колко дълбоко в гръдта ѝ потъна острието. Сега вече беше останала само старицата, тя изреди още няколко стиха, които заради диалекта почти не разбрахме. След това представлението свърши, но мнозина от нас продължаваха да плачат, макар че мъртъвците отдавна се бяха изправили и вече се покланяха. Но това не беше всичко. Кравите трябваше още да почакат, защото след трагедията започна комедия. Старицата заудря по един барабан, а Тил Уленшпигел засвири на флейта и затанцува с жената, която вече не изглеждаше чак толкова хубава, въртеше я наляво и надясно, напред и назад. Двамата вдигаха ръцете си нагоре и движенията им така съвпадаха, сякаш не бяха двама души, а единият беше огледалното отражение на другия. Ние умеехме нелошо да танцуваме, често се веселяхме, но нито един от нас не можеше да танцува като тях; когато човек ги гледаше, му се струваше, че телата са се откъснали от земното притегляне и че животът не е тъжен и суров. Но и нашите крака не се сдържаха, взехме да се полюшкваме, да потропваме, да подскачаме и да се въртим. Скоро обаче танцът приключи. Задъхани, ние погледнахме към каруцата, на която сега Тил Уленшпигел стоеше сам, двете жени не се виждаха. Той запя някаква хумористична балада за бедния глупав зимен крал, курфюрста на Пфалц, който си мислел, че може да победи императора и да приеме короната от протестантите на Прага, но кралството му се стопило още преди да се стопи снегът. И за императора пя, който винаги оставал студен пред молитвите, мъжлето, което в Хофбург във Виена треперело от шведите, после запя за шведския крал, лъва от полунощ, силен като мечка, но това не му помогнало да се спаси от куршума в Люцен, който му отнел живота като на някакъв дребен наемник, и угаснала светлината, и отлетяла кралската душица, свършило се с лъва! Тил Уленшпигел се засмя и ние също се засмяхме, защото смехът му беше заразителен и защото ни се отрази добре да си мислим, че и великите умират, а пък ние сме още живи, след което той запя за краля на Испания с плътната долна устна, който си въобразявал, че владее света, макар че вече бил загубил всичко и бил беден като църковна мишка. Тъй като се смеехме, чак след известно време забелязахме, че музиката се е променила и че в нея вече не се улавяше нищо подигравателно. Сега вече той пееше балада за войната, за обща езда, за дрънчене на оръжия, за мъжко приятелство и доказването му при опасност, и за ликуването на свистящите куршуми. Пееше за живота на наемника и за красотата на умирането, пееше за победоносната радост на всеки, който на коня си се устремява срещу врага, а всички ние усетихме как сърцата ни затупаха по-бързо. Мъжете се усмихнаха, жените заклатиха глави, бащите вдигнаха децата на раменете си, майките погледнаха гордо към синовете си. Само старата Луизе просъска, затресе глава и замърмори така силно, че тези, които стояха до нея, ѝ казаха да си върви у дома. При което обаче тя стана още по-шумна и викна никой ли не разбирал какво прави този. Заклинание правел, призовавал ги!", "date": "2019.01.26", "title": "Откъс от \"Тил\" на Даниел Келман"}
{"url": "https://www.dnevnik.bg/sport/2019/01/26/3380920_osaka_pokori_australian_open_sled_dramatichen_final_s/", "text": "Наоми Осака триумфира с титлата на Australian Open след победа над Петра Квитова 7:6 (2), 5:7, 6:4. Двете тенисистки изиграха невероятен финал, в който имаше всичко – красиви изпълнения, драматични моменти и качествен тенис. Осака завоюва титлата в Мелбърн с много силни изяви в рамките на двете седмици, като става първата японка, която печели трофея в Австралия. Финалната среща продължи 2.28 часа. Освен трофея \"Дафне Окхърст\" 21-годишната японка печели близо 3 милиона долара от наградния фонд, и излиза начело в световната ранглиста. Осака взима втора титла от Големия шлем, при това във втори пореден турнир.  През миналия септември японката победи Серена Уилямс  във финала на US Open. Осака е първата тениситка именно от Уилямс насам, която печели поредни турнири. В периода 2002-03 и 2014-15 Серена Уилямс има по четири поредни спечелени турнира от Шлема. В последните 15 години освен Осака и Уилямс, последователни титли от Шлема е печелила още Ким Клайстерс. Белгийката го стори на US Open 2010 и Australian Open 2011. Дотук в турнира Квитова дори нямаше загубен сет, но Осака се оказа непреодолимо препятствие. За 28-годишната чехкиня това беше  първи финал в Шлема от инцидента през 2016 г. , когато беше нападната с нож и кариерата ѝ беше поставена под въпрос. Чехкинята остава с две титли от Големия шлем – \"Уимбълдън\" (2011 и 2014). Това е и първа загуба за Квитова във финали в Шлема. По пътя към титлата Осака отстрани Магда Линет, Тамара Зиднашек, Шън Хсиех, Анастасия Севастова, Елина Свитолина и Каролина Плишкова. В три от мачовете си тя дори не загуби сет. Чехкинята отстрани последователно Магдалена Рибарикова, Ирина Бегу, Белинда Бенчич, Аманда Анисимова, Ашли Барти и Даниел Колинс, за да стигне до финала. Срещата беше първа между Осака и Квитова. Чехкинята буквално възкръсна в края на втория сет, когато отрази три мачбола и успя да вкара срещата в решителната ѝ част, но там нямаше шансове. Осака реализира девет аса във финалния двубой, срещу пет за чехкинята. Двете допуснаха по четири двойни грешки в срещата. Уинърите бяха абсолютни равни в края – по 33 за двете, но Квитова допусна малко повече непредизвикани грешки. Чехкинята имаше 39 срещу 33 за Осака. \"Речите никога не са били моята сила. Просто искам да благодаря на всички, които ми помогнаха, за да постигна това. Тенисът вече е по-малко инидивидуален спорт и без правилния екип няма как да се справиш\", каза Осака след срещата. \"Ти се доказа като една достойна шампионка\", обърна се Осака към финалистката Квитова. Първият сет започна с уверена игра и на двете при сервис геймовете им, като едва в петата част Квитова получи точки за пробив. Японката обаче успя да издържи и взе подаването си. Последваха два много интересни гейма, в които имаше нови възможности за пробив, но подаващите не допуснаха такъв. Критична беше ситуацията с Осака, която изоставаше с 0:40, но съумя да се справи с Квитова. Чехкинята имаше проблеми при последния си сервис гейм при 5:6. Тогава тя спаси два сетбола на Осака и вкара сета в тайбрек. В него обаче японката беше безкомпромисна и рано поведе с 5:1, което се оказа решаващо. Квитова успя да вземе само още една точка и така трябваше да се примири, че губи сета. Двете получиха общо осем точки за пробив в първата част, но никоя не успя да се възползва от това. Квитова търсеше бързото завършване на разиграванията, а в средата на сета разнообрази играта си, като заложи и на къси топки. Във втория сет чехкинята започна вдъхновено и бързо спечели подаването си, след което реализира важен пробив. Едва при седмата си възможност да спечели подаването на Осака Квитова се възползва. Японката обаче не се предаде и веднага отговори, пробивайки в следващия гейм. След това Осака изравни геймовете 2:2, а в следващия отново проби чехкинята, за да излезе напред. Японката бързо затвърди втория пробив, с което поведе с 4:2 и направи решителна крачка към победата. Осака вече се виждаше победителка, когато поведе с 5:3, но Квитова буквално възкръсна, като измъкна много труден сервис гейм. Чехкинята спаси три мачбола и намали изоставането си. След това тя реализира пробив, за да изравни до 5:5 и да върне интригата в двубоя. Осака допусна спад в играта си и позволи да загуби втория сет с 5:7. Веднага след това японката напусна корта и се върна за решителната трета част. Японката успя да се възстанови емоционално и реализира много важен пробив в третия гейм от сета. Тя поведе и до края на частта не изпусна инициативата. Осака стигна до нови три шампионски точки, този път на свой сервис и не сгреши, като успя да затвори срещата с 6:4. Освен победата Осака става №1 в световната ранглиста. Японката е първата тенисистка от Азия, която ще оглавява ранкинга на WTA. Нейната съперничка Квитова се изкачва до второто място, което заемаше и през 2011 г. \"Не мога да повярвам какво се случи преди малко, беше невероятен финал. Поздравления за Наоми, която заслужава титлата. Радостна съм, че съм тук и благодаря на моя екип, че остана с мен, дори когато не се знаеше дали ще мога да държа ракетата\", каза развълнуваната Квитова след срещата.", "date": "2019.01.26", "title": "Осака покори Australian Open след драматичен финал с Квитова"}
{"url": "https://www.dnevnik.bg/bulgaria/2019/01/26/3366199_mladi_pozitivni_jandarmeristi/", "text": "Тежката полиция\". Така е известна Жандармерията. Може би заради бронираните ѝ високопроходими автомобили \"Ивеко\" и \"Форд\", може би защото е натоварена с овладяването на размириците в страната, може би заради миналото ѝ на военна структура. Днес жандармерията се възприема като респектиращ, но задачата е да бъде и превантивен орган на МВР. Хората виждат жандармеристи на всеки протест и футболен мач. Но какво е да си от другата страна, често да срещаш неодобрението на хората и да чуваш обидите им. \"Майка ти ще я е срам от теб. Аз като майка бих се срамувала\". Това чува Людмила Костадинова от жена по време на протест в столицата. Приема го обаче за нормално и за част от ежедневието си. Тя и Антонио Христов са в софийската Жандармерия от началото на август, след като са преминали обучение в полицейската школа в Пазарджик, където постъпват през януари. Двамата разказват, че постоянно им намират операции в София и в други градове в страната.  Жандармерията няма толкова ясно разписани задължения и като че ли затова постоянно ѝ намират нови мисии и това са най-често командированите полицейски служилите. Те трябва да охраняват стратегически важни обекти, да опазват обществения ред, да разкриват или предотвратяват престъпления извън населените места и др. \"Да, пращали са ни доста пъти вече. За четири месеца почти всяка седмица, когато сме в наряд сме извън София - в Ботевград, Правец, Перник, Благоевград, Кресна\", раказват двамата млади жандармеристи. Пращат ги за охрана на протести и футболни срещи. Казват, че общественият стереотип за полицията не е много добър. \"Но когато хората ни видят сред тях да помагаме, защото ние сме на пътя, за да им помагаме, не да им вредим, те виждат, че си вършим работата и почват да ни приемат по-нормално. Жандармерията преди време е била по-затворена, не е била толкова на пътя до хората, сега са по-близо до тях и те виждат какво правим\", обяснява Костадинова. Двамата са на по 22 и 24 години и поне засега не биха заменили Жандармерията с друга полиция. Обясняват и защо - всеки ден правят нещо ново и им е интересно, защото се учат. Работата тук спрямо другите дейности на полицията е много по-специфична. А динамичната обстановка е точно по наш вкус\", казват Костадинова и Христов. По-старшите от тях имат много натрупан опит, който им предават. \"Това е голям позитив за нас\", обяснява Христов. Понякога двамата говорят едновременно или довършват изреченията си, но те са екип още от школата през януари. А това е най-важното за тях и това им помага да се справят със страха. \"Всеки човек се страхува, няма безстрашни хора, но когато си с колегите и разчиташ на тях, няма от какво да те е страх\", казва Костадинова. \"Защото един на друг си пазим гърбовете\", допълва я Христов. \"Знаеш, че колегата е зад теб\", продължава Костадинова, а Христов довършва изречението ѝ - защото екипите, ако са от 6-8 човека, това им е хубавото, че работят като един човек. \"Когато сработването е на ниво, страхът го няма\", заключват и двамата. За постоянните искания за повече полицаи и политически обещания за увеличаване състава на МВР, те казват, че не е важно количеството, а подготовката на полицаите, \"за да можеш да рачиташ на колегите си\". Не крият, че идеалният вариант би бил да са повече и да са подготвени.  Христов и Костадинова попадат в Жандармерията покрай семейството или приятелите си. Казват, че работата е по-хубава от това, което са си представяли. \"Сравнително по-добре\", казва момчето. \"Надвиши очакванията ни\", допълва го момичето. \"Когато дойдохме попаднахме в групи със страхотен колектив. Секторният ни началник в страхотен човек и професионалист и работата върви\", обяснява Костадинова. Христов потвърждава, че работата върви, а колективите се сработват лесно. Без да го изчака да се доизкаже момичето казва, че началниците насочват и помагат, а колегите съдействат и всички се чувстват като един екип.  \"Когато идваш с удоволствие на работата - тя само ти дава. Хубава е тръпката тук. Научаваш нови неща, сблъскваш се с най-различни хора, ситуации, съдби - самият себе си опознаваш в такива моменти, защото не знаеш как би реагирал и какво би направил\", разказват и двамата. Работата им и взема, защото са на ненормирано работно време. \"Много пъти правиш планове някъде да отидеш, за празници, на почивки или рождени дни - каквото се сетите. Поводи на близки хора, но в същото време се налага да дойдеш на работа. Не можеш да плануваш. Планът е от днес за днес. Защото сме на разположение 24 часа. Но си струва\", казва Костадинова. \"Струва си разбира се\", съгласява се Христов. Двамата са горди, че помагат на хората. \"Така са ни показали по-старите колеги от нас. Че винаги трябва да се съдейства - когато може. И трябва да има диалог с хората\".  Костадинова учи психология с идеята образованието да ѝ помогне да познава хората и може да предвиди поведението им. Спомня си и един случай по време на протест, когато видяла, че един мъж е искал да удари друг с бутилка и го предупредила, че знае какво иска да направи и той се отказал. На въпрос за реформата в МВР и условията им на работа, казват само, че положението се подобрявало.  \"Ние за Жандармерията можем да говорим. Виждаме, че се правят неща за добро. Увеличиха ни заплатите\", казва Костадинова. ", "date": "2019.01.26", "title": "Млади, позитивни, жандармеристи"}
{"url": "https://www.dnevnik.bg/politika/2019/01/26/3380946_stanishev_predupredi_che_desnite_v_es_shte_provaliat/", "text": "Президентът на Партията на европейските социалисти (ПЕС) Сергей Станишев предупреди БСП, че колкото и да е силна на национално ниво и дори да успее да спечели следващи парламентарни избори, десницата в Европа ще се опита да провали социалистическото правителство. Заради което българските социалисти имали нужда от съюзник - политическото им семейство ПЕС. Предупреждението на Сергей Станишев бе направено от  сцената на конгреса на БСП , по време на който той отчете работата на четиримата червени евродепутати. Зад гърба му на президиума седеше лидерът на БСП Корнелия Нинова, с която се твърди, че са във влошени отношения заради разнобоя за Истанбулската конвенция и неофициалната информация, че  ръководството на БСП смята да издигне не Станишев, а друг кандидат за водач на евролистата за вота през май . В конгреса участваха 676 делегати. Президентът на европейските социалисти обяви, че политическото семейство вече е приело манифест за евровота, който е нов социален договор за Европа. \"Ние (бел. авт. - ПЕС) искаме единна солидарна, не на скорости, социална Европа. Това е и целта на БСП. Левицата по ДНК е интернационална, ние сме патриоти. Колкото и силни да сме на нашето национално ниво, сами не може да се справим. И европейския, местния и парламентарния вот да спечелим, десницата в Европа ще се старае да проваля едно социалистическо правителство\", каза още Сергей Станишев. И после попита: \"Кой е нашият съюзник?\". \"Естествено - нашето политическо семейство ПЕС\", си отговори сам. \"Искам да ни предпазя от една тенденция - ние (бел. авт. - БСП) сме си ние, онези (бел. авт. - ПЕС) са едно друго. Ние сме едно цяло, ние сме политическо семейство\", каза още Станишев. Според него имало реален шанс БСП да спечели евроизборите, след което щели да паднат \"много диги и бентове\", които ГЕРБ крепи. Имало обаче два риска - БСП да не се мобилира или да показва раздор, което щяло да помогне на ГЕРБ. \"Тези избори са за ново бъдеще на България и на Европа - обновена, социална и справедлива. Нека го направим заедно\", обяви още Сергей Станишев. Сред постиженията на българските евродепутати Сергей Станишев обяви доклада за приемането на страната ни в Шенген, който Европейският парламент гласува по негова инициатива, инициативите срещу двойния стандарт в качеството на храните, действията на ПЕС за признаването на българското малцинство в Албания и др. \"Много от битките, които водихме, нямаше да приключат така, ако нямахме подкрепата на нашата група в европарламента\", даде да се разбере Станишев. \"Сам полето не е воин. И шест, и седем да сме (бел. авт - евродепутати), сами не можем да постигнем нашите цели\", обяви още президентът на ПЕС. От трибуната на конгреса Сергей Станишев обяви подкрепа за депутата от \"БСП за България\" Елена Йончева, която е обвинена в пране на пари от КТБ. \"Много добре, че ще подкрепим Елена - тя го заслужава\", обяви той. По неофициална информация Елена Йончева е сред кандидатите, от които ръководството на БСП ще избере водач на евролистата. Тя обяви пред \"Дневник\", че никой не е водил разговор с нея да бъде евродепутат. В интервю за \"Медиапул\" Йончева каза, че като президент на ПЕС е редно Сергей Станишев да бъде евродепутат в следващия парламент. Днес конгресът на БСП ще одобри платформата на партията за евровота, в която се казва, че кандидатите за евродепутати трябва да защитават позиция против Истанбулската конвенция. Социалисти виждат в това опит Станишев да бъде отстранен.", "date": "2019.01.26", "title": "Станишев предупреди, че десните в ЕС ще провалят бъдещо правителство на Нинова, ако няма за съюзник ПЕС"}
{"url": "https://www.dnevnik.bg/sport/2019/01/26/3380950_albert_popov_zavurshi_na_rekordnoto_deveto_miasto_v/", "text": "Алберт Попов завърши на рекордното в кариерата си девето място в Световната купа. Българският скиор завърши в Топ 10 в слалома в Кицбюел, в един от най-престижните стартове за сезона. Макар че беше със 71-и стартов номер Попов успя да влезе във втория манш, като дори в първото спускане беше с невероятен пети резултат. За трети път през сезона и в своята кариера Попов влезе във втория манш. Досегашното му най-добро представяне беше 16-о място в Мадона ди Кампилио на 22 декември, а в Леви през номеври беше 20-и. Победата в Кицбюел грабна французинът Клеман Ноел. Той изпревари с 29 стотни Марсел Хиршер и взе втора поредна победа в Световната купа, след като преди седмица триумфира във Венген. Французин не беше печелил два поредни старта в слалома от сезон 2010-11, когато Жан-Батист Гранж взе три поредни победи. Ноел вече има две победи в Световната купа от само 21 старта. Хегемонът в дисциплината Марсел Хиршер беше спечелил 11 от последните 14 слалома, като този път беше близо до нов успех. Австриецът беше едва девети след първото спускане, но направи невероятен втори манш. Ноел обаче намери нужната скорост по трасето и се поздрави с победа. Трети на подиума се нареди Алекси Пинтюро. В първия манш българинът се спусна за 55.82 секунди, само с 60 стотни по-бавно от Ценхойзерн. Попов остави зад себе си Marko Шварц и далеч по-опитните Андре Мирер, Михаел Мат, Марсел Хиршер, Хенрик Кристоферсен и Феликс Нойройтер. Вторият българин Камен Златков не завърши. Класиране за втория манш си осигуриха и други скиори със задни номера като Сандро Симоне (45-и номер с десети резултат), Матиас Граф (72-и номер с 19-и резултат), Тимон Хауган (55-и номер с 24-о време) и Жан Кранец (73-и номер с 25-и резултат). В дисциплината слалом лидер е Хиршер с 576 точки, а Ноел вече е втори с 401. Третият Кристоферсен има актив от 369. Алберт Попов е 28-и с 55 точки. За Големия кристален глобус води Хиршер с 1116 точки, а Кристоферсен е с 671. Шмидхофер взе трета победа при дамите При дамите се проведе супер-Г в германския курорт Гармиш-Партенкирхен. Победата на известната писта \"Кандахар 1\" грабна австрийката Никол Шмидхофер, която измина 2.1км за 1:19.98 минути. Австрийката спечели за трети път през сезона, след като триумфира в  двете спускания в Лейк Луис  на 30 ноември и 1 декември. Шмидхофер имаше втори места в супер-Г във Вал Гардена и едно от  спусканията в Кортина д’Ампецо . За 29-годишната Шмидхофер това е трета победа през сезона в нейния 138-и старт. Втора зад австрийката се нареди София Годжа, която изостана с едва 23 стотни. Италианката, която е носител на малкия глобус в спускането, направи невероятно завръщане още в първия си старт за сезона. Годжа пропусна всички състезания дотук, след като през октомври падна на тренировка в Хинтеркрукс и  получи фрактура на десния глезен . Трета на подиума се нареди Лара Гут, която завърши с 45 стотни зад Шмидхофер. Топ 10 допълниха още Федерика Бриньоне, Роман Мирадоли, Корин Сутер, Рагнхилд Мовинкел, Тина Вайратер, Марта Басино и Франческа Марсалия. Участие в Гармиш не взе Микаела Шифрин, която ограничи стартовете си в скоростните дисциплини. Линдзи Вон пък не участва поради контузия. След 23 старта от началото на сезона водач за Големия кристален глобус е Шифрин с 1494 точки. Американката има аванс от 596 точки пред Петра Влъхова. Трета с актив от 637 точки е Венди Холденер. В класирането в дисциплината супер-Г водач отново е Шифрин с 300 точки. Тина Вайратер е с 268, а с победата си Шмидхофер се изкачи до третото място с 253 точки. В неделя за дамите предстои спускане по \"Кандахар 1\".", "date": "2019.01.26", "title": "Алберт Попов завърши на рекордното девето място в слалома в Кицбюел"}
{"url": "https://www.dnevnik.bg/politika/2019/01/26/3380952_elena_ioncheva_sravni_borisov_s_bosa_na_sicilianskata/", "text": "Депутатът от \"БСП за България\" Елена Йончева, която  тази седмица получи обвинение в пране на пари от КТБ , призова социалистите да свалят режима на Бойко Борисов от власт. В изказване на конгреса на БСП, за което бе представена като \"една смела жена, която се бори с корупцията\", тя направи препратки между разказ за сицилианската мафия и ситуацията в България. \"Бих искала да ви разкажа история за бос, който управлява мафия от 10 години и най-гъвкаво усвоява обществени поръчки в продължение на години. Става дума за Бернандо Провенцано. Бос на сицилианската мафия в продължение на 10 години\", започна Елена Йончева. По-рано днес Корнелия Нинова обяви, че  журналистът ще извади разследване за корупция в Министерския съвет.  \"Знам, че свободата се отстоява трудно, знам, че работите в изключително сложни условия\" - обърна се Елена Йончева към журналистите днес и обяви, че у нас са останали големи журналисти, които отстояват позиции. \"Самият факт, че ви има, значи, че утре медиите могат да бъдат четвъртата власт; че България пак може да е на едно и също място по свобода на словото с Франция\", допълни тя. След това продължи с разказ какво е направил босът на България, който управлявал страната 10 години. В думите й социалистите припознаха Бойко Борисов. Според нея в страната можело да има европейски пътища, добра здравна система, качествено образование, свободни медии, свободна конкуренция. Но имало \"ремонт след ремонта\", \"магистрали като в Косово и Албания\", неграмотни и др. \"Босът на България казва, че безработицата намалява. Но защото всяка година 50 хил. души напускат България. Повечето от тях от зор. Заплатите са ниски, няма никаква справедливост\", каза още Елена Йончева. Според нея в България управлява най-антиевропейската организация. \"Босът, който управлява България, казва: \"България има корупция като навсякъде в Европа\". Проблемът в България не е корупцията, а огромният грабеж - 11 млрд. евро на година\", каза Йончева. Според нея тези пари можело да бъдат инвестирани в по-високи доходи и пенсии. Като обяви настоящото управление за пълзящ авторитаризъм, Йончева допълни: \"Тази част от българската история ще бъде запомнена като режима на една шайка, на една организирана престъпна група\". \"Единствено левицата може да свали този режим. Това не е лесно - трябва да сме един. Защото те ще се опитат да ни заплашват, изнудват, рекетират. Те ще извадят голямата бухалка и те вече я извадиха\", каза Йончева. Накрая завърши: \"Режимът в България се опитва да ни разедини и унищожи един по един, но няма режим, който историята да не е спряла. И днес, ако имаме сили, можел да бъде част от тази история\". Последваха бурни аплодисменти. Изказването на Йончева предизвика еуфория в залата, а някои от социалистите в формални и неформални разговори я обявиха за \"силна и смела жена\". По неофициална информация Елена Йончева е сред кандидатите, от които ръководството на БСП ще избере водач на евролистата. Тя обяви пред \"Дневник\", че никой не е водил разговор с нея да бъде евродепутат. В интервю за \"Медиапул\" Йончева каза, че като президент на ПЕС е редно Сергей Станишев да бъде евродепутат в следващия парламент. Обвинението на Йончева не и преди да е кандидат за евродепутат. Според прокуратурата в качеството си на управител на \"Офроуд\", дружество между нейна фирма и офшорка, Елена Йончева е получила по открити в КТБ две банкови сметки сумата от 333 000 евро и е спомогнала \"да бъде преобразувано това имущество в лично, като е знаела, че то е придобито чрез престъпление.\" Всеки месец тя е теглила и заплатата си като управител на \"Офроуд\" от 12 720 лева. По-късно единодушно конгресът прие декларация в защита на Елена Йончева, в която се казва \"Всички ние сме Елена\". Според документа върху журналиста има политико-съдебна репресия. \"След победа на изборите БСП ще работи за ново качество на съдебната система. Истината идва. Насилието няма да мине\", се казва в декларацията.", "date": "2019.01.26", "title": "Елена Йончева сравни Борисов с боса на сицилианската мафия и призова БСП да свали режима му"}
{"url": "https://www.dnevnik.bg/photos/2019/01/26/3380971_snimka_na_denia_sus_skeit_sreshtu_naredba/", "text": "Любители на скейтборда караха днес в подлеза на НДК в символичен протест срещу  , които забраняват тези занимания в градинката на НДК - популярно място за скейтбордистите. На 31 декември младежи бяха прогонени от полицията след като наредбата на общината влезе в сила.", "date": "2019.01.26", "title": "Снимка на деня: Със скейт срещу наредба"}
{"url": "https://www.dnevnik.bg/sviat/2019/01/26/3380976_trump_podpisa_zakona_slojil_krai_na_pravitelstvenata/", "text": "Президентът на САЩ Доналд Тръмп подписа закона, който слага край на най-дългата парализа на федералното правителство в историята, предадоха световните агенции. По-рано вчера нормативният акт бе одобрен с единодушие и от двете камари на Конгреса. Законът отпуска на средства за федералното правителство до 15 февруари, което ще позволи 800 000 държавни служители да се върнат на работа и да си получат забавените заплати. Текстът предвижда временно финансиране на много държавни агенции, но не включва 5,7-те милиарда долара, поискани от Тръмп за изграждане на стена по границата с Мексико - \"ябълката на раздора\", довела до частичната парализа на федералното правителство, която започна на 22 декември и продължи 35 дни. Сега контролираната от демократите Камара на представителите и доминираният от републиканците Сенат имат три седмици, за да договорят окончателен компромис за слагане на край на парализата на федералното правителство. Белият дом ще приеме финално споразумение, ако то включва финансиране за гранична стена, дори то е по-малко от 5.7-те милиарда долара, поискани от Тръмп, каза пожелал анонимност представител на администрацията, цитиран от Ройтерс. В същото време Тръмп заплаши, че ако до 15 февруари не бъде постигнат компромис с Конгреса за стената по границата с Мексико, то той ще въведе национално извънредно положение, за да я построи./БТА", "date": "2019.01.26", "title": "Тръмп подписа закона, сложил край на правителствената парализа"}
{"url": "https://www.dnevnik.bg/sviat/2019/01/26/3380987_germaniia_franciia_i_ispaniia_dadoha_8-dneven/", "text": "Испания, Германия, Франция и Великобритания предупредиха президента на Венецуела Никола Мадуро, че ще признаят  опозиционера Хуан Гуайдо за временен президент, ако в рамките на осем дни не бъдат свикани извънредни избори, съобщиха световните агенции. \"Ако в срок от 8 дни във Венецуела не бъдат свикани справедливи, свободни и прозрачни избори, ще признае Хуан Гуайдо за президент на Венецуела, за да свика избори, заяви премиерът социалист пред журналисти в президентската резиденция. \"Не се опитваме да издигаме или сваляме правителства във Венецуела, искаме демокрация и свободни избори във Венецуела\", добави Санчес в телевизионно изявление.  Еманюел Макрон също заяви в \"Туитър\", че страната му е готова да признае Гуайдо за изпълняващ длъжността президент като постави същото условие. \"Без обявени до 8 дни избори ще бъдем готови да признаем Гуайдо за \"изпълняващ длъжността президент \" на Венецуела за започването на политически процес. Работим с европейските си партньори\", написа френският държавен глава.  е готово да признае Хуан Гуайдо за временен президент на Венецуела, ако до осем дни там не бъдат свикани избори, заяви в \"Туитър\" правителствен говорител, цитиран от \"Ройтерс\". В същия дух се изказа и британският министър на външните работи Джереми Хънт. \"Ако няма нови и справедливи избори, обявени до 8 дни,   ще го признае като временен президент, който да поведе политическия процес напред към демокрация\", написа Хънт в \"Туитър\".  Външнополитическият представител на   Федерика Могерини прикани Венецуела да организира нови, свободни и прозрачни президентски избори, за да изберат ръководство, което действително да представлява волята на нейните граждани, предаде Ройтерс. \"Ако няма съобщение за организирането на нови избори с необходимите гаранции през следващите дни, ЕС ще предприеме по-нататъшни действия, включително по въпроса за признаването на ръководството на страната в съответствие с член 233 от венецуелската конституция\", заяви в декларация Могерини, цитирана от БТА.", "date": "2019.01.26", "title": "Германия, Франция, Испания и Великобритания дадоха 8-дневен ултиматум на Мадуро"}
{"url": "https://www.dnevnik.bg/sport/2019/01/26/3380975_citat_na_denia_smiatam_che_sum_edin_ot/", "text": "Българското образование е на високо ниво, смятам така, защото самият аз завърших своето образование в английската гимназия и в медицинския университет във Варна. Смятам, че съм един от най-образованите и подготвени министри в моята област в Европа\". Това каза министърът на спорта Красен Кралев на конференцията \"Развий потенциала си в България\", която се провежда във Варна. Форумът се организира по инициатива на младежката организация на ГЕРБ във Варна. Целта на събитието е да бъдат дискутирани възможностите пред младите хора, съвместно с представители на държавната и местната власт, нa Европейския парламент, на неправителствения сектор, ИТ-индустрията и студентската общност. На конференцията присъстват над 100 души от цялата страна.", "date": "2019.01.26", "title": "Цитат на деня: Смятам, че съм един от най-образованите министри в моята област в Европа"}
{"url": "https://www.dnevnik.bg/photos/2019/01/26/3377994_fotogaleriia_bazilikata_santa_mariia_madjore/", "text": "Санта Мария Маджоре е една от четирите папски базилики в Рим. Това е и най-голямата от 26-те църкви в Рим, които са посветени на Дева Мария.", "date": "2019.01.26", "title": "Фотогалерия: Базиликата \"Санта Мария Маджоре\""}
{"url": "https://www.dnevnik.bg/sport/2019/01/26/3380873_kak_kitai_opitva_da_razvie_hokeia_na_led_s_pogled_kum/", "text": "Ако \"десетгодишното предизвикателство\", което набра популярност във \"Фейсбук\", се насочи към олимпийските игри, вероятно ще върне спомени от Пекин 2008. Преди малко повече от десет години китайската столица прие летните игри, а спринтьорът Юсейн Болт и плувецът Майкъл Фелпс бяха сред големите звезди. След само три години Пекин отново ще е домакин на олимпийски игри, но този път зимни. А Китай се подготвя и има своя план за добро представяне не само като организатор. Един от спортовете, в които страната опитва да направи впечатление, е хокеят на лед. Миналата година в младежката лига в Пекин е имало 2554 млади състезатели в 162 отбора, отчитат местните власти. \"Хокеят на лед набира известност в Пекин\", каза Сун Сюецай, който е бивш ръководител на бюрото по спорта в Пекинската община, цитиран от \"Синхуа\". Китайската столица беше избрана за домакин на зимните игри през юли 2015 г. От тогава зимните спортове са влезли в програмите на сто основни и средни училища в Пекин. \"До 2022 г. около 8 милиона пекински граждани се очаква да са въвлечени в зимните спортове\", добави Сън. Наскоро международната федерация обърна внимание на Китай, че хокейните ѝ отбори трябва да вдигнат нивото си, за да оправдаят класирането си за Пекин 2022. Китайската федерация по хокей на лед призова да получи квоти с обещанието, че ще организира своя професионална лига. Очаква се такава да започне през май 2019 г. с участието на няколко отбора, сред които \"Кунлун ред стар\", \"Дзинлин сити инвестмънт\", \"Бейджин шоуган\" и \"Джуншан хокай\". За да сработи планът, беше потърсена известна личност. Канадската хокейна легенда Уейн Грецки стана световен посланик на \"Кунлун ред стар\" през август. Клубът беше създаден през 2016 г. и участва в Континенталната хокейна лига.", "date": "2019.01.26", "title": "Ледената мисия: как Китай опитва да напредне в хокея с поглед към олимпийските игри"}
{"url": "https://www.dnevnik.bg/politika/2019/01/26/3380599_bsp_shte_prieme_viziite_si_za_bulgariia_i_evropa/", "text": "Конгресът на БСП се събира в зала 3 на НДК днес, за да приеме окончателния вариант на т.нар. Визия за България, която да е основа на предизборна платформа на предстоящи парламентарни избори. Социалистите ще приемат и  платформа за вота за евродепутати през май т.г.  На форума ще участват 800 социалисти. За първи път от доста време на една сцена ще бъдат лидерът на БСП Корнелия Нинова и президентът на Партията на европейските социалисти (ПЕС) Сергей Станишев, които според социалисти са в обтегнати отношения заради разногласията за ратификацията на Истанбулската конвенция и заради неофициалната информация, че  Станишев няма да е водач на листата с кандидати за евродепутати.  Днес Нинова ще говори за задачите пред БСП, а Станишев ще отчете работата на червените евродепутати в приключващия мандат. Социалисти не очакват явна конфронтация между тях, макар и днес да се решава окончателно, че кандидатите на БСП за евродепутати трябва да защитават позиции срещу Истанбулската конвенция и Пакта за миграция на ООН. Официално листата ще се реди в средата на май, а досега евентуален водач се коментираше Елена Йончева, която след като получи обвинение за пране на пари от КТБ, обяви, че  никой не е водил разговори с нея по евродепутатския въпрос. На конгреса обаче се може да се преброи вътрешната опозиция в БСП, която, както на последното заседание на конгреса, отново може да предложи извънредна точка за промяна в устава в дневния ред. Според социалисти дори и да е предложена, идеята няма да събере нужната подкрепа. След като бе избрана от конгреса и оглави партията, Корнелия Нинова успя да прокара промени в устава, според които  председателят на БСП да се избира и сваля от половината партийни членове или най-малко от 50 хил. социалисти . На конгреса през 2017 г. вътрешната опозиция се опита да вкара извънредна точка в дневния ред за промени в устава, с които да се върне възможността конгресът поне да освобождава предсрочно партийния лидер. Опитът бе неуспешен, но при гласуването се видя, че  опозицията срещу Нинова се увеличава  - за извънредната точка в дневния ред бяха 149 социалисти, \"против\" гласуваха 397, а 45 - се въздържаха.", "date": "2019.01.26", "title": "БСП ще приеме визиите си за България и Европа"}
{"url": "https://www.dnevnik.bg/politika/2019/01/26/3380789_mitove_dezinformaciia_i_vuprosi_okolo_kupuvaneto_na/", "text": "Със 130 гласа \"за\" от 214 гласували депутати миналата седмица  парламентът даде мандат  на правителството на България да преговаря с администрацията на САЩ за покупката на 8 нови изтребителя F-16 block 70 (Ф-16 блок 70). Доста преди да е сигурно, че ще има сделка се появи голямо количество неверни тези предимно в социалните мрежи, където се споделяха \"информации\" от сайтове с откровено фалшиви новини. Част от дезинформацията беше създадена и от депутати от опозицията. Но те се възползваха и от това, че около продажбата останаха много въпроси. Ето и отговорите на част от тях. Продават ни стари самолети? Голяма част от българските интернет потребители са убедени, че бъдещата сделка със САЩ е за 8 изтребителя F-16 втора ръка, които се произвеждат серийно от 1978 г. Всъщност това е лъжа, защото предложението на САЩ и производителя \"Локхийд Мартин\" е за нови самолети от последната версия F-16 block 70/72 (V). Модернизацията е направена паралелно с разработването на авангардните F-22 и F-35. Американската армия планира да удължи използването на F-16 поне до 2045 г., след като бъдат модернизирани до новия стандарт. Block 70/72 е машина от четвърто поколение, но използва много от възможностите на изтребителите пета генерация като F-22 и F-35. Пример за това е новият радар APG-83, който има 95% сходство с аналога при F-35 и може да проследява до 20 както въздушни, така и наземни или морски цели. Сред системите му има и такава за предотвратяване на сблъсък със земята при загуба на съзнание на пилота. Този самолет не съществува? Истина е, че F-16 block 70 е на ниво прототип, макар че над 4000 F-16 от по-стари модификации все още са на въоръжение. Но факт е също, че вече има сделки във финална фаза на одобрение в САЩ за нови самолети от този тип и модернизиране на по-стари до този стандарт. Block 70 - най-новата версия на F-16, e представен за пръв път пред публика през февруари 2012 г. на авиошоу в Сингапур. Първата сделка, която е одобрена е министерството на отбраната на САЩ през септември 2017 г. е за 19 нови F-16 и обновяване до стандарта block 70 на 20 F-16 на Бахрейн. Сделката е финализирана през миналата година за 16 нови изтребителя. През април 2018 г. е одобрена сделката за 14 нови изтребителя за Словакия, а в края на годината бе обявено, че Гърция ще направи ъпгрейд до новия стандарт на 120 свои F-16s. САЩ ни продават по-скъпо от Бахрейн? \"Бахрейн са купили от САЩ 16 изтребителя F-16 за общо $1.1 млрд., което значи, че цената за тях на един самолет е $68 млн.\" Това твърдение се разпространява из всякакви сайтове за фалшиви новини и естествено из фейсбук. Първоизточникът му е Петър Иванов, който сам си е дал титлата академик. Сумата от $1.12 милиарда за 16 нови самолета е посочена в прессъобщение на производителя \"Локхийд Мартин\" и вероятно това наистина е цената за изтребителите, но без оборудване. Всъщност първоначалната сделка за 19 изтребителя за Бахрейн е трябвало да струва 2.78 млрд. долара, т.е. по 147.3 млн долара на машина, което е около 250 млн. лв., според официална информация на Агенцията по отбранително сътрудничество на САЩ. В списъка на агенцията на американското министерство на отбраната се съдържа и всичкото въоръжение и оборудване, което кралство Бахрейн ще купи от САЩ. Това ще рече, че 8 бойни самолета биха стрували около 2 млрд. лв., приблизително колкото беше неофициалната информация за американската оферта към България. \"Има много дезинформация по отношение на цената на самолета ни, предлагани за всяка отделна държава. Мога да ви кажа, че цената на F-16V за България е много подобна на цената за Словакия и Бахрейн\" заяви миналата седмица мениджърът по международно бизнес-развитие на корпорацията \"Локхийд Мартин\" Джеймс Робинсън. \"Важното е да се запомни, че има много други неща, които влизат в цената на цялата програма и може да видиш само части от тях в интернет. Ние предлагаме пълен пакет – оръжия, поддръжка, резервни части, контейнери за прихващане на целите, всичката екипировка за поддръжка, от която имате нужда. Също включваме и симулатор за българските ВВС, както и обучение за пилотите и механиците\", допълни Джеймс Робинсън. Информацията на агенцията за одобрената, все още потенциална, сделка със Словакия е за $2.91 милиарда за 14 F-16 Block 70/72 V или около 208 млн. долара за самолет. За 8 изтребителя това прави $1.664 млрд. Цената е различна заради разликата в допълнителното оборудване и въоръжение, което се изисква от двете държави купувачи. Трябва да се има предвид, че ВВС на Бахрейн и сега са въоръжени с F-16. В списъка със стоките, търсещи одобрението за продажба на Конгреса, за Бахрейн няма ракети, а Словакия иска и ракети въздух-въздух и въздух-земя. Цената на сделката ще стане ясна едва след като бъдат приключени преговорите със САЩ и агенцията на щатското министерство на отбраната оформи и представи документа, който трябва да бъде одобрен от Конгреса. Продажбата е международно споразумение по линия на програмата FMS (Foreign Military Sales), при която Пентагонът купува самолетите и съпътстващите услуги от Lockheed и след това ги продава на чужди държави. Грипен са по-евтини? Според депутати от отбранителната комисия офертата на Швеция за Сааб Грипен C/D e значително по-ниска. Те не споделят повече, тъй като голяма част от информацията в преговорите за избор на изтребител е секретна и не можем да знаем със сигурност отговора на този въпрос. От документа, който беше внесен в Министерски съвет от министъра на отбраната Красимир Каракачанов, се разбира, че нито едно от предложенията не отговаря на всички изисквания на проекта. Предложението на САЩ надвишава приготвените от държавата 1.5 млрд. лв. (без ДДС), но в него са включени всички разходи по обучение на пилоти и персонал, и купуване на необходимото въоръжение и оборудване за самолетите, за да бъдат те многоцелеви изтребители. Това означава, че освен за охрана на въздушното пространство те трябва да може да бъдат използвани и за подкрепа на сухопътни операции. Швеция е предоставила три варианта. Първият е за 8 самолета, оборудвани за т.нар. еър полисинг (контрол на въздушното пространство), във втория се предлагат 9 самолета, а в третия - 10 но със съответното намаляване на пакети от функционално оборудване и складови наличности от резервни части и консумативи. Останалото въоръжение и оборудване за довеждане на Грипен до \"многофункционален\", българската страна трябва да придобие по отделени договори с трети страни, пише в доклада. \"В случай, че бъде избран JAS-39 C/D Gripen, за изпълнение на изискванията на RFP (бел.ред. - съкращение от Искане за предоставяне на предложение) относно количеството на въоръжението \"въздух-въздух\", българската страна трябва да закупи цялото количество ракети \"въздух-въздух\" за малки дистанции и ракети \"въздух-въздух\" за средни дистанции\", пише в доклада на Каракачанов. Според документа, купуването на ракети \"въздух-въздух\" и допълнително оборудване за Грипен-ите би превишило предела от 1.5 млрд. лв. Самолетите за България ще бъдат произведени в Индия? \"Американската компания \"Локхийд Мартин\" води преговори с Делхи за спечелването на договор за $15 млрд. За целта от \"Локхийд Мартин\" са се съгласили да изнесат производството на своя изтребител F-16 в Индия. Възможно е самолетите за България да бъдат произведени в Индия\", съобщиха няколко български информационни сайта. В някой дори се твърди, че самолетите за българските ВВС ще бъдат произведени в Турция. Това не отговаря на истината.  \"Изтребителите F-16 block 70 за България, които са най-новата версия на знаменития еднодвигателен боен самолет на НАТО, ще бъдат произведени в завода на Ф-16 на Lockheed Martin в Грийнвил, Южна Каролина, където ще бъдат построени и самолетите за Бахрейн и Словакия. Не сме планирали, нито пък сме предлагали F-16 за България да се произвеждат в която и да е друга страна, включително Индия\". Това е официалното изявление на Джeймс Робинсън, директор \"Международно бизнес развитие на F-16\" в Lockheed Martin.", "date": "2019.01.26", "title": "Митове, дезинформация и въпроси около купуването на F-16 за българските ВВС"}
{"url": "https://www.dnevnik.bg/evropa/2019/01/26/3378483_zashto_vse_poveche_koalicii_v_es_rabotiat/", "text": "Четири месеца след изборите Швеция най-накрая има ново правителство. Стефан Льовен  остава премиер , въпреки че неговата партия и съюзниците й не успяха да спечелят достатъчно гласове, за да управляват. Проточилите се разговори изкарват наяве една неприятна реалност в Европа – все по-често управляващите коалиции не застават зад нищо, с което избирателите лесно биха се идентифицирали, пише Леонид Бершидски в анализ за \"Блумбърг\". Сделката, позволяваща на Льовен да управлява, ще разтърси една система от политически съюзи, съществувала в Швеция от 2004 г., когато дясноцентристките партии сформираха т.нар. Алианс, за да се противопоставят на силните лявоцентристи. Социалдемократът Льовен убеди две партии от Алианса, Партията на Центъра и либералите, да подкрепят коалицията му със Зелените. Парламентарната математика обаче крие рискове: коалицията ще разчита на Лявата партия, бившите комунисти, които подкрепяха предишното правителство на Льовен, но първоначално бяха против новото споразумение, защото не изглеждаше достатъчно ляво за тях. Лидерът на левите обеща да \"се бори срещу всяка мярка, която би могла да тласне Швеция надясно\", заплашвайки стабилността на правителството още преди да е встъпило в длъжност. Льовен ще управлява на основата на документ от 16 страници, който изглежда като хаотична компилация от идеи на социалистите, природозащитнците и дясноцентристите. С обещания за намаляване на данъците, повече внимание към климатичните промени, по-добри програми за социална подкрепа и по-прагматичен подход към предоставянето на убежище и интеграцията, Имаше една основна причина партиите да застанат неохотно зад Льовен. Никой не искаше да се присъедини към  политическата сила, постигнала най-забележителен успех  на изборите през септември – антиимигрантската партия \"Шведски демократи\". В шведската система за пропорционално представителство заобикалянето на популистка партия със 17.5% от вота е трудно. Льовен, чиито социалдемократи спечелиха най-много гласове (31.1%), доказа, че е възможно. По подобен начин Латвия върви към политическо споразумение, което работи математически, но не и идеологически. Както Швеция, тя премина през най-дългия процес на сформиране на правителство в историята си. Кришянис Каринш, лидерът на най-малката партия в парламента и най-големият губещ на изборите през 2018 г., се очаква да бъде новият премиер начело на петпартийна коалиция ( ) Съюзът на дясноцентристи, национал-консервативни и популистки партии има доста противоречаща си програма, която комбинира мерки за намаляване на неравенството на доходите с обещания за финансово благоразумие. Главната прчина за обединението на петте партии е \"Съгласие\", лявоцентристка група, исторически подкрепяна от голямото рускоговорящо малцинство в Латвия. Холандия и Германия също преминаха през най-дългите си периоди за сформиране на правителства след последните избори там. Техните управляващи коалиции са по-единни в политическо отношение, но за средностатистическия избирател продължава да е трудно да разбере какви идеи защитават. По-лесно е да се види срещу какво са - срещу това да позволят на популистките и националистки партии да се доближат до участие в правителство. Льовен, Каринш, холандският премиер Марк Рюте и германският канцлер Ангела Меркел са известни с изключителните си умения зад кулисите. Страни с относително силни институции, дори и млада демокрация като Латвия, могат да оцелеят известно време с подобно правителство. Проблемът е, че избирателите започват да се чудят дали от тях се иска нещо смислено на изборите. Очакваният протестен вот на тазгодишнтие избори за Европейски парламент ще бъде още един сигнал, че тази фаза на математически възможни, но политически безцветни коалиции, изградени около това да бъде държан някой извън властта, ще има цена за политическия елит.", "date": "2019.01.26", "title": "Защо все повече коалиции в ЕС работят математически, но не и политически"}
{"url": "https://www.dnevnik.bg/analizi/2019/01/26/3380627_kakvi_biaha_svobodnite_rabotni_mesta_prez_2018_g/", "text": "Прегледът на отворените данни за обявите за свободни работни места на Агенция по заетостта (АЗ) за периода между четвъртото тримесечие на 2017 г. и четвъртото тримесечие на 2018 г. ни дава възможност да направим някои интересни заключения: - Средна брутна заплата (приравнена за 8-часов работен ден) за свободните работни места в бюрата по труда за цялата 2018 г. е 727 лв. - През третото тримесечие на 2018 г. тя възлиза на 755 лв. или 67.5% от средната заплата за страната (1117 лв. по данни на НСИ за третото тримесечие на 2018 г.), като през последните няколко години не се наблюдава особена промяна в това съотношение. - През последното тримесечие на 2018 г. тя вече достига 757 лв., което е с 8% над осреднената заплата по обявите за същия период на 2017 г. Този темп на нарастване е в унисон с наблюдавания в икономиката (между 7 и 8% в различните тримесечия). В условията на бързо нарастваща минимална работна заплата (която вече надхвърля 45% от средната), не е изненадващо, че относителният дял на обявите за работни места с такъв тип заплащане остава значителен. През 2018 г. 27% от разгледаните от нас обяви в бюрата по труда са за минимално заплащане, а едва 6-7% са за заплата, която е близка или над средната за страната. Нещо повече – при тези изчисления сме изключили данни за работните места, които всъщност са за по-ниско от минималното заплащане, каквито обяви продължават по някакъв начин да се появяват в базата данни на Агенцията по заетостта. Сред най-нископлатените професии, за които обаче има търсене в бюрата по труда (обикновено за минимална работна заплата), намираме охранители, машинни оператори в текстилното, шивашкото и кожарското производство, пощальони и куриери, продавачи на пазари, други видове неквалифицирани работници, включително такива в селското стопанство, както и различни видове помощен персонал. Сред разгледаните от нас свободни работни места най-високо брутно заплащане е било предложено за системен анализатор (4 хил. лв.), но в бюрата по труда през 2018 г. са се търсили и десетки ИКТ специалисти (при средно заплащане за 2254 лв., но с някои позиции достигащи 2900 лв.), оператори в контактни центрове, различни видове техници, инженери и административен персонал – все позиции със средна предлагана заплата над 1500 лв. Като цяло най-голям дял от обявите през 2018 г. са за групите \"машинни оператори и монтажници\", както и за \"квалифицирани работници и занаятчии\" (и двете групи формират по около 23% от свободните работни места). Прави впечатление още, че свободните работни места, които не изискват специална квалификация (11%), са повече от тези за специалисти (едва 10%). Конкретните професии, които като бройка най-много се търсят в бюрата по труда, са: - Машинни оператори в хранително-вкусовата промишленост (3,3% от всички свободни места) - Майстори-занаятчии на изделия от текстил, кожа и сродни материали (2,5%) - Машинни оператори в шивашкото производство (2.4%) Работници в преработващата промишленост, н.д. (2%) - Монтажници на електрическо и електронно оборудване (2%) Средната предлагана заплата в бюрата по труда за цялата 2018 г. е 727 лв., като нейният размер варира от 893 лв. в столицата до 561 лв. в област Кърджали. Област Кюстендил е другата, в която средното предлагано заплащане е под 600 лв., а в диапазона 600-650 лв. се концентрират повечето от по-слабо развитите области като Видин, Монтана, Силистра и Разград. Любопитно е, че на второ място по най-висока предлагана заплата се нарежда област Търговище, което е в унисон с добрите данни за местния пазар на труда – областта регистрира рекорден коефициент на заетост през третото тримесечие на 2018 г. Пред 2018 г. за заплати над 900 лв. там са търсени готвачи, металурзи и машиностроители, печатари, заварчици и монтажници. \"Дневник\" публикува анализа на  Института за пазарна икономика . Поради някои проблеми с източника на данните, като непълна информация в обявите за продължителността на работното време, размера на предлаганото заплащане и др., представената тук информация не е изчерпателна. Друг проблем са временните прекъсвания на достъпа до базата данни (например по наши наблюдения тя изобщо не е достъпна от 15 декември 2018 г. насам). Анализът ни за 2018 г. се базира на обяви, включващи данни за 28 хил. свободни работни места, а общо от стартирането си през лятото на 2017 г. приложението ни е събрало данни за 53 хил. свободни работни места, за които в базата данни на АЗ е била налична необходимата ни информация. Макар и не изчерпателна, базата данни дава навременна и достатъчно добра представа за търсенето на труд конкретно през бюрата по труда.", "date": "2019.01.26", "title": "Какви бяха свободните работни места през 2018 г."}
{"url": "https://www.dnevnik.bg/photos/2019/01/26/3379666_fotogaleriia_zashto_v_jujna_koreia_ne_rajdat_deca/", "text": "Като дете ми е, но е по-евтино: казват южнокорейците и глезят своите домашни любимци. Преценявайки, че разходите за отглеждане на деца са много повече, южнокорейците си взимат домашни любимци. Продажбите на продукти за грижи за домашни любимци пък процъфтяват. Появява се и нов вид бизнес, ангажиран с тях, разказва \"Ройтерс\".", "date": "2019.01.26", "title": "Фотогалерия: Защо в Южна Корея не раждат деца"}
{"url": "https://www.dnevnik.bg/sport/2019/01/26/3380907_leonardo_jardim_zameni_anri_nachelo_na_monako/", "text": "Португалецът Леонардо Жардим се завръща в \"Монако\", обявиха от клуба. Треньорът отново поема тима от княжеството, след като заменя на поста  Тиери Анри . Французинът беше освободен след слабото представяне на \"Монако\" още от назначаването си. В четвъртък вечер от клуба обявиха, че ограничават правомощията на Анри до взимане на крайно решение за бъдещето му. Още тогава медиите във Франция обявиха, че причината е била незавършени преговори с Жардим. След съгласието на португалеца да се завърне в тима Анри официално беше освободен. Жардим беше начело на \"Монако\" между 2014 и 2018 г. Той изведе монегаските до титлата в Лига 1 през сезон 2016-17, когато беше прекъсната доминацията на ПСЖ. В 233 мача начело на тима Жардим има 127 победи, 51 равенства и 55 победи. Под негово ръководство бяха наложени много млади футболисти, които впоследствие \"Монако\" продаде на някои от най-големите клубове в Европа. Освен това тимът играеше атрактивен футбол. Договорът на португалеца е за две години и половина. \"Клубът ни минава през труден период, за който поемам пълна отговорност. През лятото се разделихме с важни и много опитни играчи. Освобождаването на Леонардо Жардим също беше необмислен ход. След това дойдоха още проблеми. Вярваме, че връщането му е най-доброто решение\", обяви вицепрезидентът на клуба Вадим Василиев. Той добави, че \"Монако\" благодари на Тиери Анри. \"Той е легенда на световния футбол, но може би попадна при нас в неправилния момент. Прекалено многото контузии, както и напрежението не му позволиха максимално бързо да разкрие потенциала си\", добави Василиев. Анри използва социалните мрежи, за да обяви раздялата си с \"Монако\". \"От първия ден работих с голямо желание и в пълно разбиране с философията на клуба. Благодаря за тази възможност, макар че приключението ми тук беше кратко. Вярвам във всички играчи и съм убеден, че с моя наследник \"Монако\" ще има по-добра втора половина на сезона\", написа Анри. Анри беше назначен на 13 октомври, като за пръв път той е старши треньор. Французинът имаше опит като помощник треньор в националния тим на Белгия. Легендарният нападател води \"Монако\" в 20 мача, в които записа пет победи, четири равенства и загуби 11 пъти. Головата разлика в този период е 23:43. Монегаските се намират на предпоследното 19-о място в Лига 1, като имат само 15 точки. Последният \"Гингам\" е с точка по-малко. \"Монако\" е в серия от четири мача без победа.", "date": "2019.01.26", "title": "Леонардо Жардим замени Анри начело на \"Монако\""}
{"url": "https://www.dnevnik.bg/kultura/2019/01/26/3378500_izlojba_pokazva_selekciia_ot_mladi_bulgarski_hudojnici/", "text": "За трета поредна година \"Гьоте институт\" и галерия Credo Bonum организират изложбата \"Арт старт: Млади художници, които да следим\", в която селектират обещаващи нови имена от сцената на съвременното изкуство, съобщават организаторите. Откриването е днес между 16.00 и 20.00 часа, а изложбата може да бъде видяна до 22 февруари. Проектът \"Арт старт\" започва преди три години като единично издание, но скоро се превръща в ежегодно събитие за месец януари. Неговата цел е не просто да открива нови имена в художествената сцена в България, но и да следи какво вълнува младото поколение артисти и да задава въпроса какво ще бъде изкуството на утрешния ден. В изложбата са представени млади художници до 35 години. Част от тях току-що са завършили Художествената академия, а други от тях са учили в чужбина и още не са познати в България. \"Понякога са художници с вече ясна визия за това къде са и какво правят като автори, а друг път може да са все още плахи, но сигурни в заявката си към изкуството\", коментират от \"Гьоте институт\" и галерия Credo Bonum. Селекцията от автори се стреми да даде поглед към разнообразните теми и медии, типични за изкуството в момента. Както и да бъде моментна снимка на художествената сцена днес, да търси тенденции и нови посоки. Мотото на тазгодишното издание на изложбата е \"Винаги ще има утре\". Търсенето на младите художници е преминало през различни градове - от София, през Габрово и Велико Търново до Лайпциг, Берлин и Антверпен. Произведенията варират от живопис, рисунка и илюстрация до видео и инсталация. В изложбата участват: Венета Андрова, Харита Асумани, Мич Брезунек, Теодор Генов, Невена Екимова, Стоян Илев, Жоро Пеев, Йоанна Петкова, Натали Саркисян, Дина Стоев и Даниела Такева. Изложбата е в две части, като на откриването ще има турове с авторите и кураторите - в 17.00 часа в галерия Credo Bonum и в 18.00 часа в \"Гьоте институт\". \"Арт старт\" е съвместен проект на \"Гьоте-институт\" България и галерия и фондация Credo Bonum, създаден по инициатива на Весела Ножарова, Даниела Радева и Стефка Цанева.", "date": "2019.01.26", "title": "Изложба представя млади български художници, които да следим"}
{"url": "https://www.dnevnik.bg/detski_dnevnik/2019/01/26/3380646_sustezanie_shte_izpita_umeniiata_na_uchenici_v_debati/", "text": "Български ученици ще изпитат уменията си в ораторско майсторство, водене на дебати, писане на есета и работа в екип в международното състезание \"Купата на световния учен\" (The World Scholar’s Cup). Надпреварата, която ще се състои в София днес и утре, е организирана от частното училище St. George International School and Preschool, което ще бъде и домакин. Мисията на  \"Купата на световния учен\"  е да създаде връзки между различните сфери на образованието, посочват организаторите в съобщението за състезанието. В турнира могат да участват ученици между 11 и 18 годишна възраст. Те се разпределят в отбор по трима в две възрастови групи - от 11 до 14 години и от 15 до 18 години. Официалният език, на който се води турнирът, е английски. Отборите преминават през различни видове препятствия - отговори на въпроси, съвместно писане, отборни дебати. Всяка година на състезателите се задава различна глобална тема, която трябва да обсъждат, като името на тазгодишната е \"Свят на предела\".  Отборите, които се класират за полуфиналите, ще заминат за Хага през лятото, където ще имат възможност да се състезават с ученици от целия свят за финалната част на турнира. Финалът обичайно е в американския университет \"Йейл\", където миналата година българските ученици донасят 8 златни и 25 сребърни медала, а двама от тях се нареждат сред най-добрите четирима в Европа. За повече информация четете  тук .", "date": "2019.01.26", "title": "Състезание ще изпита уменията на ученици в дебати, писане и работа в екип"}
{"url": "https://www.dnevnik.bg/sviat/2019/01/26/3380616_diavolut_v_kazarmite_ili_zashto_maduro_zavisi_ot/", "text": "Въпреки силните турбуленции Николас Мадуро продължава да е начело на Венецуела благодарение на един силен съюзник: армията. Тя потвърди лоялността си, след като председателят на парламента се самопровъзгласи за временно изпълняващ длъжността президент. Николас Мадуро е \"легитимният президент\" на Венецуела, заяви вчера сутринта висшето военно ръководство, което определи като \"държавен преврат\" декларацията на председателя на парламента  Хуан Гуайдо . \"Това фактически е опит за създаването на паралелно правителство\", заяви на пресконференция министърът на отбраната генерал Владимир Падрино, заобиколен от членове на висшето военно командване. Предишния ден 35-годишният Гуайдо се самопровъзгласи за \"изпълняващ длъжността президент\" на Венецуела пред хиляди привърженици на опозицията, като веднага получи подкрепата на Съединените щати и десетина страни от Латинска Америка. \"Когато предприемаш такава стъпка, трябва да знаеш на каква подкрепа можеш да разчиташ, особено от страна на военните\", заяви политологът Луис Саламанка пред \"Франс прес\". Лидерът на опозицията предложи амнистия на военните, които скъсат с 56-годишния социалистически ръководител. Според Гуайдо заради подкрепата си към венецуелския президент, когото той определя като \"узурпатор\", висшето военно командване също е нелегитмно. \"Голяма власт\" Николас Мадуро, започнал на 10 януари своя втори мандат, който бе оспорван от опозицията и от голяма част от международната общност, не престана през последните години да възнаграждава военните за лоялността им, давайки им все повече политическа и икономическа власт. По времето на покойния президент Уго Чавес (1999-2013 г.), самият той бивш военен, 25 процента от членовете на правителството също бяха военни. При Мадуро те достигнаха 43 процента през 2017 г., а след това спаднаха до 26 процента към настоящия момент, според неправителствената организация \"Граждански контрол\" (\"Контрол Сиудадано\"). От 32-ма министри девет са военни. Те заемат министерските постове на отбраната, вътрешите работи, селското стопанство и прехраната. Освен това осъществяват надзор над държавната петролна компания \"Петролеос де Венесуела\" (PDVSA), източник на 96 процента от доходите на страната, и контролират разузнавателните служби. Според президентката на \"Граждански контрол\" Росио Сан Мигел причината за това по-слабо присъствие е, че \"министерствата вече не са източници на забогатяване, както преди. Военните предпочитат да ръководят\" вноса и продажбата на субсидирани стоки. Телевизионен канал, банка, компания за автомобилостроене, строителна компания, минна компания, петролна и газова компания: тези допълнителни начинания позволиха на военните да засилят влиянието си, което, според някои анализатори, не е спряло да расте успоредно с непопулярността на Николас Мадуро. Президентът социалист разглежда армията като \"гръбнака\" на страната, която в миналото бе една от най-проспериращите в Латинска Америка, а сега се намира в дълбока икономическа криза. Венецуела (която има население от 31 милиона души) разполага с 365 хил. войници и 1.6 милиона резервисти. Парламентът, който е единствената контролирана от опозицията институция и чиито решения систематично се отменят от контролирания от властта Върховен съд, е на практика заменен от Учредително събрание, съставено на 100 процента от чависти. Според Луис Саламанка \"Мадуро разчита на военните, а военните разчитат на Мадуро за извличането на икономически ползи и за да избегнат съдебни преследвания, които ги чакат в случай на падане на режима\". \"Дяволът\" в казармите\" Въпреки усилията армията да бъде показана обединена, министърът на отбраната призна, че \"дяволът\" броди из казармите. В началото на седмицата 27 войници извършиха метеж срещу режима и призоваха улицата към въстание преди набързо да бъдат арестувани. Още повече, че сред 25-мата арестувани и обвинени в организирането на атентат срещу държавния глава на 4 август има двама генерали. Близо 180 военни, обвинени в заговор срещу правителството във връзка с този случай са били вкарани в затвора миналата година, според Росио Сан Мигел. През септември вестник \"Ню Йорк таймс\" написа, че американски служители са се срещали с бунтовни венецуелски военни, за да обсъдят свалянето на Николас Мадуро. По-късно американският президент Доналд Тръмп заяви, че венецуелският режим \"би могъл да бъде свален много бързо от армията, ако военните решат да го направят\". В тази страна, в която е трудно да се избяга от недостига на храна и лекарства, повече от 4300 войници напуснаха Националната гвардия през 2018 г., според документ на гвардията, цитиран от \"Граждански контрол\". Неправителствената организация твърди, че близо 10 000 войници са поискали да напуснат от 2015 г. Според анализатора Луис Саламанка висшите военни ръководители са в дилема между това \"да последват Мадуро с риск да потънат заедно с него\" или \"да спасяват кожата си\", предавайки се на правосъдието на други страни като Съединените щати. Вашингтон, който вече включи някои от тях в санкционните си списъци (за забрана да стъпват на американска територия и за замразяване на финансовите им авоари), заплаши да засили санкциите си. /БТА", "date": "2019.01.26", "title": "\"Дяволът е в казармите\" или защо Мадуро зависи от армията"}
{"url": "https://www.dnevnik.bg/bulgaria/2019/01/26/3380911_v_oblast_smolian_e_obiaveno_bedstveno_polojenie_zaradi/", "text": "Бедствено положение е обявено в област Смолян заради усложнената зимна обстановка, съобщи \"Фокус\" като се позова на областната управа Курортът Пампорово остана блокиран за часове, а пътят беше разчистен едва след 14 ч., съобщи за агенция \"Фокус\" директорът на \"Пожарна безопасност и защита на населението\" главен комисар Николай Николов. \"Движението е контролирано, докато се изведат почиващите и се настанят новите почиващи, така че да не се създаде хаос отново\", посочи той и заяви, че около 500 служители на горските стопанства, полицията и пожарната са ангажирани с дейностите по отстраняването на последиците от бедствието. Екипите работят с над 100 единици техника. Авария остави без ток родопски села  \"Електроразпределение Юг\" към компанията ЕВН съобщи, че е в процес на доставка на 10 мобилни генератора за най-засегнатите от снеговалежите населени места в Родопите. Четири от тях вече осигуряват електроенергия за гр. Сърница. Повече от 120 техници продължават работа на място в районите, където електрозахранването е прекъснато поради скъсани електропроводи и счупени стълбове от разпределителната мрежа. В района на Смолян електрозахранването за редица села беше възстановено като към 16.30 ч. все още се работи по аварии в района на Момчиловци и Соколовци, се казва в съобщение от компанията. Най-тежка остава обстановката в района на общини Сърница, Борино, Доспат. Причината е авария на електропровод 110 kV (киловолта) на Електроенергийния системен оператор (ЕСО). Военни помагат за разчистването  В разчистването се включиха военнослужещи от състава на 101-ви Алпийски полк, които трети ден работят в помощ на населението на областта, съобщи Министерството на отбраната. Модулът за действие в зимни условия се включи с роторен снегорин в разчистването на пътя Смолян – Пампорово – Пловдив от снегонавяванията. Полкът участва и в разчистването на пътя Смолян – Пампорово. Ситуацията там е тежка не само заради обилния сняг, но и заради падналите дървета и камъни. Жълт код за валежи от дъжд и сняг е в сила за 7 области. В областите Благоевград, Пазарджик, Пловдив и Смолян е в сила предупреждение за сняг и поледици. В Стара Загора, Хасково и Кърджали е в сила жълт код за обилни валежи, предимно от дъжд. Летището в София работи  От летището в София съобщиха, че въпреки тежкия снеговалеж тази нощ пистата за излитане и кацане е поддържана в много добро работно състояние – почиствана е 6 пъти и е пръскана с антиобледенителни вещества. Заради извършването на задължителните антиобледенителни процедури на всеки отделен самолет и многото полети в близък интервал от време е имало минимални закъснения при излитащите полети до 8 часа тази сутрин. В момента полетите се изпълняват по разписание. Столичната община увери, че машините са почиствали през нощта основните улици във всички квартали, извършени са обработки със смеси срещу заледяване, а по трасетата на градския транспорт снегът е избутан. Обработени са опасни и стръмни участъци, мостове, както и общинската пътна мрежа. Обработки са направени и на Южната дъга на околовръстен път.  Опесъчаване е направено в планината Витоша на пътищата Драгалевци – Алеко и Бояна – Златни мостове.  Започва и почистването на прилежащите пространства на спирките на градския транспорт, подходи към подлези и тротоари.  В момента градският транспорт се движи навсякъде по обичайните си маршрути. Каква е обстановката в страната Автомагистралите \"Тракия\" и \"Хемус\" са обработени и почистени, трафикът към момента не е динамичен, съобщи МВР. Водачите да се движат с повишено внимание и съобразена скорост по АМ Тракия поради вероятността от образуване на аквапланинг на някои места, предупреждава ведомството. Граждани, преминали през тунела \"Траянови врата\" на път за Пловдив следобед, съобщиха за \"Дневник\", че в тунела осветлението е много слабо, а на места .- липсва. Подаден е сигнал до агенция \"Пътна инфраструктура\". Оттам по-късно съобщиха, че заради повредата скоростта е ограничена до 70 км/ч. Проходът Петрохан е проходим при зимни условия, няма снеговалеж. Е-79 – проходим, почистени пътни платна, нормален трафик. Подбалканският път – в частта между Елин Пелин и прохода Гълъбец се опесъчава, продължава отстраняването на обледени клони, надвиснали над пътното платно; движението да е с повишено внимание; в частта от прохода Гълъбец до Пирдоп – частични заледявания и дъжд. Пътят София – Самоков - Боровец е опесъчен, проходим при зимни условия, без снеговалеж. Екипите на Пътна полиция при ОДМВР-София са в готовност за оказване на съдействие и регулиране на движението при усложняване на обстановката, уверява МВР.", "date": "2019.01.26", "title": "В област Смолян е обявено бедствено положение заради снега (допълнена в 17.32)"}
{"url": "https://www.dnevnik.bg/sport/2019/01/26/3380910_cska_shte_igrae_kontroli_sus_sparta_praga_i_dinamo_kiev/", "text": "ЦСКА осигури силни съперници за контролни срещи за  удължения си лагер в Испания . Армейците взеха решение да останат по-дълго от планираното в курорта Марбея, за да се подготвят по-добре за пролетния полусезон. От тима обявиха, че ще срещнат \"Спарта\" (Прага) и \"Динамо\" (Киев) в следващите дни. Мачът с рекордьора по титли в Чехия ще бъде на 31 януари. През миналия сезон \"Спарта\" завърши на пето място в шампионата. На 2 февруари червените ще срещнат най-успешния украински отбор \"Динамо\". \"Базата и терените, на които тренира тимът ни в Марбея, са перфектни, метеорологичните условия и климат също позволяват да се работи пълноценно\", посочват червените. Дотук ЦСКА записа победа, равенство и загуба в контролите. Червените  завършиха 1:1  с втородивизионния германски \"Бохум\",  загубиха от унгарския \"Академия Пушкаш\"  с 1:3 и победиха  \"Шанхай Шенхуа\" с 1:0 след гол на Али Соу . На 28 януари армейците ще срещнат шампиона на Чехия \"Виктория\" (Пилзен).", "date": "2019.01.26", "title": "ЦСКА ще играе контроли със \"Спарта\" (Прага) и \"Динамо\" (Киев)"}
{"url": "https://www.dnevnik.bg/detski_dnevnik/2019/01/26/3354686_edna_nosht_igrachkite_ojiviavat_i_sami_reshavat_kude/", "text": "В Италия има предание, че всяка година в нощта срещу 6 януари добрата фея Бефана прелита над покривите, яхнала метлата си, и раздава играчки и лакомства на децата. Според Джани Родари тя е \"благовъзпитана и много благородна синьора, почти баронеса\", но подарява играчките от своето магазинче само на онези деца, чиито родители са платили за тях. А малкият беден Франческо всеки ден съзерцава витрината с тъга и надежда. Една нощ играчките оживяват. Те имат собствено мнение по въпроса къде да отидат и никак даже не смятат да се подчинят на Бефана. И приключението започва. Кукли и плюшени животни, храбри оловни войници, каубои и индианци, натоварени във влакчето \"Синята стрела\", потеглят дружно напред. Войнстващ генеpал и морски капитан всяват смут и неразбории в редиците им, пилот на caмолeт paзузнaвa пътя, а началник-гарата и началник-влакът предвождат този пъстър свят. Искате ли да надникнете във влакчето? А да поемете на пътешествие заедно с обитателите му? Очакват ви безброй приключения – и смешни, и тъжни, които сполетяват играчките в реалния свят! Един от първите шедьоври на Джани Родари, \"Пътешествието на Синята стрела\", е издаден за пръв път през 1954 г. Десет години по-късно творбата е преиздадена в обновена версия под заглавие \"Синята стрела\". Следват много преиздания и вече на пазара е и новото издание на \"Колибри\".", "date": "2019.01.26", "title": "Една нощ играчките оживяват и сами решават къде да отидат"}
{"url": "https://www.dnevnik.bg/citat_na_deniia/2019/01/26/3380916_citat_na_denia_koito_kopae_okopi_mejdu_bsp_i_pes/", "text": "Това обяви президентът на Партията на европейските социалисти (ПЕС) Сергей Станишев преди началото на конгреса на БСП в НДК днес, на който трябва да се утвърди предизборната платформа на партията за евровота и да се гласуват условия за издигане на евродепутати, според които кандидатите трябва да отстояват позиция против Истанбулската конвенция. Социалисти виждат в това условие опит Сергей Станишев да бъде отстранен от евродепутатската листа. Официално листата ще се реди в средата на май, а досега евентуален водач се коментираше Елена Йончева, която след като получи обвинение за пране на пари от КТБ, обяви, че  никой не е водил разговори с нея по евродепутатския въпрос.  Днес Станишев коментира и обвинението с думите: Направи ли ви впечатление, че миналата неделя Борисов леко атакува Елена Йончева и после и повдигнаха обвинение\". Попитан как се отразяват споровете за листата на избирателния потенциал на БСП, той каза: \"Зле\". Сергей Станишев отново предупреди, че БСП може да спечели евроизборите само ако е обединена и не се занимава с вътрешни спорове. Според него победа през май на социалистите може да доведе до предсрочни парламентарни избори. По думите му ако БСП изпълни амбицията си да управлява страната, на партията е нужен партньор в Европа - ПЕС. ", "date": "2019.01.26", "title": "Цитат на деня: Който копае окопи между БСП и ПЕС, стреля в крака си"}
{"url": "https://www.dnevnik.bg/evropa/2019/01/26/3380658_otkum_italiia_i_otvutre_makron_e_obsaden_ot/", "text": "Популисти и крайно десни в Италия и Франция предприемат многостранна кампания срещу президента Еманюел Макрон, с надежда да нарушат спокойствието на неговия ценристки, проевропейски дневен ред преди изборите за Европейски парламент през май, като същевременно заздравяват собствената си база. Двамата италиански вицепремиери Матео Салвини от дясната партия \"Лига\" и Луиджи ди Майо от популисткото антисистемно Движение \"Пет звезди\", се опитаха да дразнят Макрон по множество подстрекателски въпроси.  Салвини  и  Ди Майо  изглежда смятат, че като нападат Макрон, силен еврофил, техните основни избиратели в Италия ще бъдат мотивирани. Макрон смело представи изборите за Европейски парламент  като битка  между антиимигрантските националисти и проевропейските \"прогресисти\" като него. При гласуването той се надява да спечели центъра и заедно със съюзниците си, потенциално  да изгради най-големия блок  в Европейския парламент. Крайнодесните и популистите смятат, че могат да спечелят една трета от гласовете или повече, като разтърсят традиционните източници на властта. С гласовита подкрепа от често прибягващото до насилие френско движение на \"жълтите жилетки\", и внушения, че администрацията на Макрон прокарва неоколониализъм в Африка, италианският дует пренебрегна споразумението за ненамеса в политиката на друга държава. Нарастването на напрежението показва колко решителни се очертава да бъдат изборите на 23-26 май и подсказва за размествания в европейския политически пейзаж, които напомнят на популизма в САЩ, като несъществени партии се опитват да свалят от власт центристи като Макрон. Макрон и министрите му в повечето случаи претендират за превъзходство, като пренебрегват много от обвиненията на италианските политици, а на други отговарят без емоция. Но във вторник, ядосано от обвиненията на Ди Майо, че Париж влошава бедността в Африка и насърчава миграцията към Европа, френското външно министерство направи необичайна стъпка като привика посланика на Италия. В сряда външното министерство отиде по-далеч, като отхвърли твърденията на Салвини, че Макрон е непопулярен и неговата надежда, че партията на Макрон, \"Република, напред!\" ще загуби изборите за Европарламент. \"Тези необосновани изявления трябва да се тълкуват в контекста на вътрешната италианска политика\", каза говорителят на министерството Аниес фон дер Мюл. \"Те са неприемливи\". В Националното събрание министърът по въпросите на Европа и външните работи Натали Лоазо каза, че Салвини играе за пред вътрешната публика и няма да окаже влияние върху Франция. \" Няма да бъдем въвлечени в конкурс \"кой е по-глупав \", каза тя. Попитан дали Макрон е говорил за Салвини и Ди Майо на седмичното заседание на кабинета в сряда, правителственият говорител Бенжамен Гриво отговори: \"Не, защото обсъждаме само въпроси, важни за страната\". Докато Салвини  отдавна е открит критик  на Макрон, кампанията на Ди Майо е относително нова и е знак за проблемите, което неговото Движение \"Пет звезди\" има във вътрешен план, където слиза надолу в допитванията преди вота за Европарламент. \"Пет звезди\"  търси нови съюзи  в рамките на Европейския съюз и вижда френските \"жълти жилетки\",  които казаха, че ще издигнат кандидати за изборите , като потенциален съюзник. \"Подобно на други европейски правителства, френското правителство сега е най-заинтересувано от запазване на интересите на елитите и привилегированите, а не на народа\", написа Ди Майо по-рано този месец. \"Жълти жилетки\", не се предавайте!\" Въпреки това, докато Макрон отхвърля Салвини и Ди Майо като набъркващи се външни лица, той е изправен пред подобна кампания у дома от страна на Марин льо Пен, лидер на крайно десния \"Национален сбор\", която се надява да съюзи партията си със Салвини в Европейския парламент. Льо Пен, категорично победена от Макрон на президентските избори през 2017 г., този месец предприе кампания за настройване на французите срещу  новия френско-германски договор за единство  и ангажимент към Европа. Във видеоклипове, включително един в \"Туитър\", гледан 165 хил. пъти, Льо Пен твърдеше, че договорът ще включва отстъпване на територии на Германия в граничните региони на Елзас и Лотарингия, че френските граждани ще трябва да научат немски и че Макрон обмислял поделяне на постоянното място на Франция в Съвета за сигурност на ООН с Германия. Договорът от Аахен, подписан във вторник, не включваше нищо от тези неща, но в епоха, когато социалните медии могат да имат по-голямо въздействие от официални документи, Елисейският дворец излезе с твърдо опровержение на твърденията на Льо Пен. \"НЕ, Елзас и Лотарингия няма да бъдат прехвърлени на Германия\", гласеше то и на няколко места бяха използвани главни букви\". Льо Пен, чиято партия взе заем от 9 милиона евро от руска банка и чиято активност в социалните медии често е усилвана от прокремълски сметки, изглежда цели да заздрави електоралната си база, която се тревожи за това, че Франция се отказва от суверенитета си и иска по-голямо наблягане върху националната идентичност. В някои допитвания партията на Льо Пен има незначителна преднина пред тази на Макрон по отношение на Европа. Ако гласовете за нея се съберат с тези на други крайно десни партии във Франция, те печелят с няколко пункта. Но предизборната кампания не е започнала както трябва. Макрон посвещава следващите два месеца на ръководене на  национален дебат  за \"вслушване\" във френските гласоподаватели и отговор на \"жълтите жилетки\", най-сериозното предизвикателство за неговото президентство, пред което се е изправял. За Доминик Моаси, политически консултант в института Монтен, разривът между Италия и Франция не е само във връзка с изборите през май, а е по-съществено изместване на връзките между съседи, помогнали за учредяването на европейския проект. Моаси твърди, че по-голямата близост на Франция до Германия е накарала Италия да смята, че я гледат отвисоко и това е подхранило негодувание, не само сред популистите и крайно десните, а и сред италианските елити. \"От гледната точка на Рим има много емоционално чувство към Франция, все едно тя е презряла и изоставила Италия\", написа той този месец. \"От кризата в Либия, държава, която Италия познава добре, до миграционния проблем, италианците чувстват, че на всяка крачка са съзнателно пренебрегвани от държава, която все повече и с все по-малко оправдание, ги гледа отвисоко\". Ако това е вярно, Салвини и Ди Майо може да успеят да се възползват от тези становища като удрят по Франция в подготовката за изборите през май. За Ди Майо това усилие се откроява в опитите му да застане редом до \"жълтите жилетки\". Льо Пен, която като Салвини се срещна със  Стив Банън  и се посъветва с него по това как той е проектирал президентската победа на Доналд Тръмп, поема сходен курс, макар и по различни проблеми. Според Гийом Лиеже, социолог, работил за кампанията на Макрон през 2017 г., Льо Пен и Салвини може да не сполучат, ако се съсредоточат прекалено върху имиграцията, която за Льо Пен и Салвини е опорна точка. В статия във в. \"Гардиън\" тази седмица Лиеже каза, че допитванията на неговата агенция са показали, че масовата миграция не е главната грижа на избирателите, които най-накрая искат да усетят чувство за сигурност и че се вслушват в тях. \"Големият дебат\" на Макрон може да му даде възможност да покаже, че наистина се вслушва в грижите на гласоподавателите. Вече има белези, че популярността му, която беше малко над 20 процента, е започнала отново да се качва, макар и само с няколко пункта. \"Ако популистката опасност в Европа може да бъде отблъсната, ключова част от решението не е в подтикване на антиимигрантски лозунги, а в работа за спукване на мехурите, в които хората твърде често се оказват затворени\", каза Лиеже. /БТА", "date": "2019.01.26", "title": "Откъм Италия и във Франция, Макрон е обсаден от политически врагове"}
{"url": "https://www.dnevnik.bg/kultura/2019/01/26/3380709_liza_morgenstern_-_inovativna_muzika_s_bulgarska/", "text": "По всяка вероятност ще срещаме името на българо-германската пианистка, изпълнителка и композитор Лиза Моргенстерн все по-често в музикалните сайтове. През 2013 г. тя издава албума Amphibian (Peek A Boo Magazine: \"един от най-добрите дебюти през последните години\") напоследък е част от все по-утвърдени фестивали, а тази година ще се появи дългоочакваната втора глава в дискографията й - Chameleon. Въпреки това, малко от създаденото от нея е стигало до български слушатели. Музиката й със сигурност ще направи впечатление на всички, които харесват Soap & Skin, Zola Jesus, Сюзън Съндфьор и други изпълнителки, които съчетават по минималистичен, но и експериментален начин глас и пиано, неокласика и електроника. В композициите на Лиза техническите способности не са за сметка на емоционалността. Тя е родена през 1992 г. в Заксен, а в момента живее в Берлин. Родителите й, българка и германец, са класически музиканти. \"Като дете прекарвах много време в България – в един момент бях забравила немския. Спомням си как веднъж страшно се ядосах, когато толкова много исках от баща ми да ми купи сладолед, а той просто не можеше да ме разбере. За кратко време дори ходех на училище в София. Първо се научих да пиша на български, но до ден днешен пиша на кирилица като първокласник. Тези проблеми със сигурност могат да ги разберат всички деца, израснали с два езика.\" Започва да свири на пиано, когато е на пет, но за известно време надеждите й са насочени към балета. Контузия в тийнейджърските години я отклонява от този път и след като приема ситуацията, тя се насочва изцяло към пианото. \"Най-много ми харесваха по-тъжните песни и лека-полека започнах да свиря класически репертоар\", казва Лиза. \"Често когато мама не слушаше, започвах да си измислям разни мелодии и да експериментирам с акорди. Понякога аранжирах мои варианти на песните, които ми харесваха. Така по слух научих елементарни неща за начина, по който функционира музиката. А пеенето и писането на текстове се присъединиха към това не много по-късно. От няколко години ме интересува особено модерната класика и новите течения, в които се използват и класически, и електронни инструменти.\" Надява се през тази година най-сетне да посети България – не се е връщала от единадесет години. \"Както всички тийнейджъри, имаше един момент, в който не ми се пътуваше с майка ми, а когато отново исках, вече нямах време.\" Връзката й с България остава силна най-вече на музикално ниво. \"Преди малко повече от година разбрах, че в Берлин има български хор – Bulgarian Voices Berlin. Веднага попитах дали мога да пея с тях. Когато това се случи, започнах и да говоря на български не само с майка ми.\" Откакто тя се е присъединила към хора, той е получавал златен медал на фестивал в Гърция, а по-късно тази година хорът ще гостува в Южна Корея. Планира да експериментира все повече с фолклорни елементи в музиката си. \"Миналата година аранжирах песента  ,,Притури се планината\"  за изпълненията на хора, а на концерти ми пея вариант със синтезатор.\" Досега всяко изпълнение е провокирало реакции от присъстващите. \"Песента ги вълнува, дори и без да разбират нищо от текста. Не може да се каже, че пея напълно автентично, но се интересувам от това да намеря нови пътища за народното пеене в моята музика.\" www.lisa-morgenstern.com", "date": "2019.01.26", "title": "Лиза Моргенстерн - музикална надежда отвъд етикетите"}
{"url": "https://www.dnevnik.bg/politika/2019/01/26/3380918_elena_ioncheva_shte_pokaje_razsledvane_za_korupciia_v/", "text": "Следващата седмица депутатът от \"БСП за Бълагрия\" Елена Йончева ще представи разследване, в което с документи и свидетели ще докаже корупция в най-високите етажи на властта. Това съобщи лидерът на БСП Корнелия Нинова в речта си в началото на конгреса на БСП в НДК днес. \"Става въпрос на сговор в Министерския съвет, на министри, за корупция и заличаване на нейните следи\", каза още Нинова. Тя не даде повече подробности, но каза, че разследването на Йончева ще бъде излъчено по телевизията на БСП - \"Българска свободна телевизия\". Преди дни  Йончева бе обвинена в пране на пари от КТБ , а БСП определи това като политическа репресия от страна на ГЕРБ. \"Обвинението е политически процес, а не наказателен. Това е репресия заради смелостта ѝ да изнася случаите на кражби и корупция в България при оградата на границата, \"Кумгейт\" в Хасково, строителството на пътища и да си позволи  да започне проверка вярна ли е информацията, че премиерът на България има къщата в Барселона , както и да го осъди за лъжа\", обяви Нинова. Очаква се конгресът на БСП да излезе декларация в защита на Йончева.", "date": "2019.01.26", "title": "Елена Йончева ще покаже разследване за корупция в Министерския съвет"}
{"url": "https://www.dnevnik.bg/sport/2019/01/26/3380929_hardun_produlji_seriiata_si_s_35_tochki_pri_pobeda_nad/", "text": "Джеймс Хардън записа 22-и пореден мач с 30 или повече точки, след като отбеляза 35 при победата на \"Хюстън рокетс\" над \"Торонто раптърс\" със 121:119. Действащият MVP в лигата се представи много силно в домакинството в \"Тойота сентър\". \"Хюстън\" записа своята 28-а победа от началото на сезона, като има и 20 поражения. Повече поредни мачове с 30 или повече точки има единствено легендарният Уилт Чембърлейн. Той реализира в 25 срещи през сезон 1960-1961, 31 през 1961-1962 и 1962-1963, както и 65 през сезон 1961-1962. Стрелбата от зоната за три точки отново не вървеше за лидера на \"ракетите\", но той се нагърби да пробива във важните моменти. Хардън завърши с 9 от 25 при стрелбата и само две от 13 от тройката. Той обаче реализира 15 от 15 от наказателната линия. Хардън добави седем асистенции и две борби. Ерик Гордън добави 24 точки, а Кенет Фарийд записа \"дабъл-дабъл\" в първия си домакински мач за \"Хюстън\" – 21 точки и 14 борби. За \"Торонто\" Кауай Ленърд завърши с 32 точки, пет асистенции и седем борби. Дани Грийн и Паскал Сякам добавиха по 22. Янис Антетокумбо изигра впечатляващ мач за \"Милуоки бъкс\" при победата със 108:99 над \"Шарлът хорнетс\". Лидерът на \"елените\", който ще бъде  капитан на един от двата тима в Мача на звездите , завърши с 34 точки и 14 борби. Антетокумбо реализира 14 от 21 опита за стрелба, а освен това се отчете с три откраднати топки и три чадъра. Мат Брогдън и Ерик Бледсоу добавиха по 19 и 18 точки за успеха. За \"стършелите\" Никола Батум завърши с 19, а лидерът на тима Кемба Уокър отбеляза едва 10. Драматична беше срещата между \"Далас маверикс\" и \"Детройт пистънс\", която завърши с успех на тексасците със 106:101. Новобранецът Лука Дончич се отчете с 32 точки, осем асистенции и осем борби. Словенецът поведе \"жребците\" в тежките моменти и помогна на тима си да вземе 22-а победа в 48 мача. За \"Пистънс\" силно се представи Блейк Грифин, който завърши с 35 точки и седем борби. Центърът на тима Андре Дръмънд завърши с \"дабъл-дабъл\" – 23 точки и 15 борби.", "date": "2019.01.26", "title": "Хардън продължи серията си с 35 точки при победа над \"Торонто\""}
{"url": "https://www.dnevnik.bg/bulgaria/2019/01/26/3381023_dve_durjavni_bazi_danni_za_naselenieto_davat_razlika/", "text": "Две държавни бази данни за населението дават разлика от 1.5 млн. души. Това се разбра от думите на председателя на Националния статистически институт (НСИ) Сергей Цветарски пред радио Дарик\". По думите му според Националния статистически институт броят на населението е 7.01 млн. души към края на 2017 г., а според регистъра ГРАО - с 1.5 млн. души повече. Причината е в миграцията. Освен това НСИ \"прави снимка\" на моментното състояние, а ГРАО следи само документите, уточни статистикът. В началото на 2021 г. ще се проведе поредното преброяване на населението, както е в целия ЕС. Критичната дата ще е 22 януари, а общо работата по преброяването ще продължи до 15 февруари. Ще има възможност хората да отговорят на въпросника по електронен път, но след това ще бъдат посетени от сътрудник на НСИ, за да потвърдят, че са го направили. Анкетираните ще имат правото да самоопределят пола и възрастта си. Но дори да излъжат, каквито случаи е имало в практиката на анкетьорите, служителят няма право да спори. Институцията обаче може да свери обявеното с информацията, например за възрастта, в други регистри. . Глобата за неотговорилите на въпросите е 160 лв.", "date": "2019.01.26", "title": "Две държавни бази данни за населението дават разлика от 1.5 млн. души"}
{"url": "https://www.dnevnik.bg/sport/2019/01/25/3380568_vitosha_zimen_fest_ochakva_ljubitelite_na_planinata_v/", "text": "В неделя  \"Витоша зимен фест\"  ще предизвика любителите на зимните спортове и планината. Събитието ще отбележи Световния ден на снега. Акцентът в програмата са състезанията по спускане с колело и паралелен слалом. Спортният празник ще започне в 10.30 ч., като записването за надпреварите е половин час по-рано пред х. \"Алеко\". Цената на дневната лифт карта за всички участници в събитието и деца под 14 години ще бъде 1 лев. В 11.30 ч. започва най-атрактивната дисциплина в събитието - планинското колоездене, което ще се организира за трети път. Стартът е пред х. \"Алеко\", като трасето ще е дълго 800 метра с много виражи, скокове и възможности за трикове, а финалът е пред долна станция на Романския лифт. Програмата включва още състезания по ски алпинизъм и ски бягане. Организаторите предвиждат много демонстрации, планинарски песни, игри и викторини. ", "date": "2019.01.26", "title": "\"Витоша зимен фест\" очаква любителите на планината в неделя"}
{"url": "https://www.dnevnik.bg/sport/2019/01/26/3381022_ojie_zapazi_krehuk_avans_pred_nyovil_predi_posledniia/", "text": "Световният шампион Себастиен Ожие води с 4.3 секунди пред Тиери Ньовил след 11 етапа в рали \"Монте Карло\", първи кръг от новия сезон в Световния рали шампионат (WRC). Френският пилот на \"Ситроен\"  започна съботния ден с аванс от две секунди  пред звездата на \"Хюндай\", като го удвои в четирите скоростни отсечки. Ожие, който спечели надпреварата в полите на Алпите в последните пет години, се класира пред Ньовил в два от съботните етапи. В отсечките, в които губеше от белгиеца обаче пасивът му беше минимален. След съботния ден двамата остават основни претенденти за победата, като следващите ги са на близо две минути, като единствено при технически дефект или отпадане ще имат шанс за успех. \"Четири секунди е минимален аванс, така че не може да се каже нищо. Утре може да стане всичко, условията да се променят, затова трябва да сме внимателни. Със сигурност ще е интересно и всичко ще се реши в последните етапи\", каза Ожие. Съперникът му Ньовил обяви, че е карал на ръба във всеки един етап от деня, като не е успял да извлече нищо повече от колата си. Съботният ден включваше по две преминавания на Корп и Ла Бати Ньов, като общата дължина на етапите беше 93.38 километра. И четирите етапа спечели От Танак, който отново доказа забележителната си скорост. Пилотът на \"Тойота\", който спука гума в петък и загуби повече от две минути, е спечелил пет от общо 11 етапа в тазгодишното рали. В сутрешните отсечки имаше мъгла и ниски температури, докато следобяд се появи слънце и това доведе до повече скорост и сцепление за пилотите. При второто минаване на Корп Танак свали повече от минута от най-доброто си постижение, а в Ла Бати Ньов разликата беше около 20 секунди. Много силно през деня се представиха и другите двама пилоти на \"Тойота\" Крис Мийк (три втори места) и Яри-Мати Латвала (втори в десетия етап). Зад първите двама в генералното класиране, е много оспорвана битката за третата позиция. За момента тя се заема от Себастиен Льоб, който изостава на 1:58 минути зад Ожие. Разликата между деветкратния световен шампион и петия Танак обаче е само 17.3 секунди. Между тях е Латвала, който е на 2.3 секунди зад Льоб. Денят беше белязан от две отпадания. Елфин Еванс с \"М-Спорт Форд\" се удари в дърво и счупи заедното си окачване. Пилотът на \"Хюндай\" Андреас Микелсен също имаше удар, който беше в самия край на деветия етап. Той изпусна контрола и счупи задното си ляво колело, което се откъсна изцяло от моста. Това доведе до отпадането на движещия се трети норвежец. Във втори пореден проблем имаше и Есапека Лапи със \"Ситроен\". Съотборникът на Ожие спря около 4 км след началото на първата отсечка заради повреда в двигателя. В неделя предстоят последните четири етапа – две минавания на Пиера Кава и Кол де Брау. Общата дължина на четирите отсечки е 63.98 километра.", "date": "2019.01.26", "title": "Ожие запази крехък аванс пред Ньовил преди последния ден в рали \"Монте Карло\""}
{"url": "https://www.dnevnik.bg/sport/2019/01/26/3381019_kralev_nujni_sa_poveche_hora_sus_sredno_specialno/", "text": "Няма нужда от толкова много висшисти, колкото от хора със средно специално образование. Това заяви министърът на младежта и спорта Красен Кралев по време на конференцията \"Развий потенциала си в България\", която се провежда във Варна. Той посочи, че оценява българското образование като добро. Според него има пропуски в синхронизирането на нуждите на пазара и образователната система. Кралев смята, че трябва да се обърне внимание на нуждите на бизнеса. \"В България няма достатъчно специалисти в сектори, които да удовлетворят потребностите на инвеститорите. Няма нужда от толкова много висшисти, колкото от хора със средно специално образование. Например - един завод за автомобили има нужда от поне 5000 квалифицирани кадри, които в момента обаче липсват\", посочи Кралев, цитиран от пресслужбата на ММС. По думите му е необходим задълбочен анализ за това от какви професии се нуждае всеки район в страната, за да знаят младите хора как да планират кариерата си. \"Oбразователната система трябва да е гъвкава спрямо непрекъснато променящата се среда за младите хора. Защото според последни данни два милиарда от съществуващите работни места ще изчезнат до 2030 година, а 65% от децата в началните училища ще имат работни места, които все още не съществуват\", каза Кралев. Той даде Министерството на младежта и спорта за положителен пример. \"Чували ли сте израза, че работодателите търсят да назначат млади хора до 25 години, но с 30 години трудов стаж. Трябва да променим това – аз го направих в администрацията на Министерство на младежта и спорта. От 180 служители в ММС 120 са новоназначени, като 50 човека от тях са млади и активни хора до 35 години. Eто това е пример за реално включване на младите\", обясни Кралев. Министърът добави и личен пример, като разказа как е имал възможност да отиде в САЩ, но се е отказал и е продължил образованието си в България. \"Кандидатствах за лотарията за Зелени карти за Америка и спечелих. Но не отидох в посолството да си подам документите и отново реших да преследвам мечтите си в България\", добави той. В речта си  Кралев заяви, че се смята за \"един от най-образованите и подготвени министри в моята област в Европа\" .", "date": "2019.01.26", "title": "Кралев: Нужни са повече хора със средно специално образование отколкото висшисти"}
{"url": "https://www.dnevnik.bg/photos/2019/01/26/3380986_fotogaleriia_paradut_za_denia_na_republikata_v_indiia/", "text": "С парад Индия отбеляза Деня на републиката. Празникът почита влизането в сила на индийската конституция на 26 януари 1950 г.", "date": "2019.01.26", "title": "Фотогалерия: Парадът за Деня на републиката в Индия"}
{"url": "https://www.dnevnik.bg/politika/2019/01/26/3380999_viziiata_na_bsp_elementi_ot_istanbulskata_konvenciia/", "text": "След като цяла година водеше кампания против ратификацията на Истанбулската конвенция, днес БСП обяви, че документът съдържа приемливи елементи за борба срещу насилието над жени и деца, които партията споделя. Решението бе записано в т.нар. Визия за България, чийто краен вариант конгресът на социалистите утвърди днес с голямо мнозинство. \"Обективно преценено Истанбулската конвенция съдържа приемливи елементи за борба срещу насилието над жени и деца, които ние споделяме. Но както показват изразените от експерти и обществото мнения, тя противоречи на българската традиция и семейство и това беше отчетено от Конституционния съд\", обяви социалистът Драгомир Стойнев последната редакция на документа.", "date": "2019.01.26", "title": "Визията на БСП: Елементи от Истанбулската конвенция са приемливи, но евродепутатите да бъдат против нея"}
{"url": "https://www.dnevnik.bg/zelen/2019/01/26/3381041_germaniia_se_otkazva_ot_vuglishtata_prez_2038_g/", "text": "Германска правителствена комисия постигна споразумение страната да спре до края на 2038 г. използването на въглища за производство на електроенергия, предаде БТА като се позова на вътрешни източници, цитирани от ДПА. Комисията се събра вчера сутринта в столицата Берлин на заседание, което продължи 21 часа. Целта бе да бъде договорена дата за спиране на използването на въглища за производство на електроенергия и обсъдено компенсирането на ресорните компании. Комисията само може да прави предложения. Прилагането на нейните решения е от компетенциите на властите в отделните германски провинции и на федералното правителство, отбелязва ДПА. Германия иска да спре да използва въглища, за да постигне целите си в областта на опазването на околната среда. Четвърта икономика в света и голяма промишлена сила, страната освен това предвижда да затвори всичките си атомни електроцентрали до края на 2022 г., припомня ДПА. \"Със споразумението за излизане от въглищната епоха Германия — шеста в света по въглеродни емисии и с най-мощна въглищна индустрия в Европа, показва, че преход към възобновяема енергия е възможен и неизбежен. Така водещата европейска сила застава редом до Великобритания (2025 г.), Нидерландия (2029 г.), Италия (2025 г.), Дания (2030 г.), Финландия (2029 г.) и други, които вече имат заложени дати за преустановяване употребата на въглища [5]. Едновременно с това плановете на Германия да затвори всичките си атомни електроцентрали до края на 2022 г. остават\", коментира \"Грийнпийс\" — България. Какви са плановете в България  В  българския Интегриран национален план за климата и енергетиката до 2030 година, с хоризонт до 2050 година,, чието обществено обсъждане продължава, е записано, че страната няма да затваря мощности в комплекса Марица изток, включително мините, до 2030 г., както и че \"при спазване на екологичните изисквания те осигуряват ресурс за производство на електрическа енергия за следващите 60 години\". Преди дни държавната ТЕЦ \"Марица-Изток\" 2 получи от държавата и безсрочна от завишените норми, които ЕС прие през април 2017 г. \"В момента България остава единствената страна в ЕС, зависима от въглищата, която отказва да реформира сектора и не предприема програми за преход. Резултатът от това бездействие ще е бъдещ крах за въглищните региони като Бобов дол например, които ще бъдат оставени да посрещнат края на въглищната ера без никакви политики, които да смекчат удара. България постоянно се оправдава, че няма богатството на Германия, за да осъществи преход към нисковъглеродна икономика, но налива стотици милиони годишно в постепенно затъващата въглищна индустрия. Същевременно финансира нерентабилни и създаващи предпоставки за зависимост газови и ядрени проекти, които ще тежат на джоба на поне още едно поколение в бъдеще,\" коментира Генади Кондарев от екологично сдружение \"За Земята\".", "date": "2019.01.26", "title": "Германия се отказва от въглищата през 2038 г."}
{"url": "https://www.dnevnik.bg/sport/2019/01/26/3381045_albert_popov_bulgarite_mojem_video/", "text": "Алберт Попов описа като страхотно класирането си в топ 10 от старт в Световната купа по ски алпийски дисциплини. Българският скиор, който е само на 21 години,  завърши девети в слалома в Кицбюел , като се нареди пред именити състезатели като Феликс Нойройтер. \"В първия манш постигнах пето място и направо не можах да повярвам.Опитах се да остана концентриран. Второто спускане успях да го направя. И влязох в топ 10. Много съм доволен. Публиката тук е страхотна. Топ 10 - много съм щастлив. Българите можем\", каза Попов. За него деветото място е рекордно в Световната купа. За трети път през сезона той влезе в точките, след като беше 16-и в Мадона ди Кампилио през декември и 20-и в Леви в първия слалом за сезона. За първи път от 1986 г. насам български скиор се класира в топ 10 в старт от Световната купа по ски алпийски дисциплини. Тогава в Парпан, Швейцария Петър Попангелов завърши 10-и. Иначе легендарният български скиор, който през 2019 г. ще навърши 60 г., се класира втори именно в Кицбюел през 1978 г.", "date": "2019.01.26", "title": "Алберт Попов: Българите можем (видео)"}
{"url": "https://www.dnevnik.bg/sport/2019/01/26/3381051_dortmund_razgromi_hanover_i_povede_s_devet_tochki_pred/", "text": "Борусия\" (Дортмунд) взе втора победа след подновяването на Бундеслигата, като разгроми с 5:1 на своя \"Сигнал Идуна парк\" предпоследния \"Хановер\". Съперникът нямаше никакви шансове в двубоя, като интрига имаше през първата част, докато резултатът беше 1:0. Жълто-черните постигнаха своята 15-а победа дотук през сезона. За пръв път в историята си \"Борусия\" събира 48 точки след първите си 19 шампионатни мача. Тимът на Люсиен Фавър поведе с 9 точки пред най-близките си преследвачи \"Борусия (Мьонхенгладбах) и \"Байерн\" (Мюнхен). Баварците обаче са с мач по-малко, като в неделя приемат \"Щутгарт\". На \"Сигнал Идуна парк\" много силен мач направи Марко Ройс, който се отчете с един гол и две асистенции. Левият бек Ашраф Хакими се разписа и също даде асистенция. Добре се представи Джейдън Санчо, който подаде за два от головете. С гол и асистенция се отчете и Рафаел Герейро. \"Борусия\" откри след само 24 минути игра, когато завърши атака отляво. Хакими размени двойно подаване с Герейро, след което стреля с десния си крак и порази целта от около 20 метра. Това беше и единствения гол преди почивката, когато \"Хановер\" все още оказа някакъв отпор. Гостите имаха два добри шанса, но не се възползваха от тях, а през втората част \"Борусия\" не допусна никакви грешки. Час след началото на мача Марко Ройсе разписа. Хакими открадна топката около наказателното поле на гостите и намери Ройс, който се разписа. Само две минути по-късно резултатът беше 3:0. Марио Гьотце, който започна на върха на атаката се разписа след подаване на Санчо. Англичанинът излъга цялата защита и намери отлично Гьотце. В 67-ата минута ситуацията се повтори, но този път Ройс проби и намери Герейро, който не сгреши. След като вече беше 4:0 футболистите на \"Хановер\" действаха без никакво желание и съпротива. Те оставяха прекалено лесно домакините да стигат до голови положения и като по чудо се разминаха с още по-голям разгром. До края на мача \"Борусия\" пропусна още няколко отлично шанса. В 86-ата минута \"Хановер\" намали с точно изпълнение Бакалорж, а в добавеното време Аксел Витсел оформи крайния резултат 5:1.", "date": "2019.01.26", "title": "\"Дортмунд\" разгроми \"Хановер\" и поведе с девет точки пред \"Байерн\""}
{"url": "https://www.dnevnik.bg/sport/2019/01/26/3381053_siti_stigna_osminafinalite_v_kupata_na_angliia_sled/", "text": "Манчестър сити\" продължава със силното си представяне от началото на 2019 г. и стигна осминафиналите във ФА къп след победа с 5:0 над \"Бърнли\". \"Гражданите\" използваха доста от основните си играчи срещу съперника от Висшата лига, но не показаха никакво отпускане. Точни за успеха на \"Етихад\" бяха Габриел Жезуш, Бернардо Силва, Кевин Де Бройне и Серхио Агуеро, а Кевин Лонг си отбеляза автогол. \"Сити\" постигна осма поредна победа във всички турнири с успеха си над \"Бърнли\". За последно съставът на Пеп Гуардиола загуби точки на 26 декември (Боксинг дей), когато отстъпи с 1:2 срещу \"Лестър\". В шести пореден двубой \"гражданите\" не допускат гол, а в същото време в тези срещи са вкарали 28 попадения (4.6 средно на мач). От началото на 2019 г. тимът на Гуардиола е получил само един гол при успеха над \"Ливърпул\" на 3 януари. \"Гражданите\" запазват вратата си суха вече 566 минути. Гуардиола даде почивка на Аймерик Лапорт, Лерой Сане, Рахийм Стърлинг, Давид Силва и Серхио Агуеро, но съставът на \"гражданите\" пак беше много силен. Последните двама дори се появиха през втората част. До почивката падна само един гол, чийто автор стана Жезуш. Бразилецът се разписа след подаване на своя сънародник Данило. След паузата \"Сити\" действаше лежерно и можеше да си изпати, като Матей Видра пропусна отличен шанс да изравни. Той остана сам срещу Едерсон и дори го преодоля, но после не уцели вратата. Това стресна \"гражданите\" и те вдигнаха оборотите. В 53-ата минута Бернардо Силва завърши след хубаво подаване на Де Бройне и удвои. Само осем минути по-късно белгицът се разписа на свой ред с удар отдалеч. В 73-ата минута Лонг си вкара автогол, като нямаше как да се намеси при удар на \"гражданите\", а четири минути преди края на редовното време се разписа и Агуеро. Аржентинецът вкара от дузпа. След четири дни \"гражданите\" се изправят срещу \"Нюкасъл\" на \"Сейнт Джеймсис парк\" в мач от Висшата лига. Тимът все още е в битката на всички фронтове, като се класира за финал в Купата на Лигата и е на осминафинал в Шампионската лига.", "date": "2019.01.26", "title": "\"Сити\" стигна петия кръг във ФА къп след нова убедителна победа"}
{"url": "https://www.dnevnik.bg/sport/2019/01/26/3381035_iohanes_byo_vze_peta_poredna_pobeda_v_biatlona/", "text": "Йоханес Тингес Бьо спечели преследването в италианския център Антхолц-Антерселва, част от Световната купа по биатлон. Норвежецът надделя в дистанцията на 12.5 километра и макар да направи три грешки в стрелбата, сломи съперниците си с отлично бягане. Бьо взе пета поредна и общо 11-а от началото на сезона. Той вече има 33 успеха в Световната купа, като се изравни с германеца Свен Фишер на петото място във вечната ранглиста. Пред него са Оле Ейнар Бьорндален (95), Мартен Фуркад (76), Рафаел Поаре (44) и Емил Хегле Свендсен (38). Единадесет победи в рамките на един сезон са имали Бьорндален през 2002-03 и 2006-07, както и Поаре (2003-04). С по-добри постижения са отново Бьорндален (2004-05), когато печели 12 старта и Фуркад, който взе 14 победи през 2016-17. В последните девет състезания в от Световната купа Бьо взе осем победи и веднъж завърши на второ място. От началото на сезона норвежецът пропусна да се качи на подиума само в индивидуалния старт в Поклюка и при преследването в Хохфилцен. Бьо допусна две грешки при стрелбите си от позиция легнал, като до третата стрелба се движеше наравно с Антонен Гигона. Французинът беше с две чисти стрелби от легнал, но допусна една грешка от прав, докато Бьо не трепна и така поведе убедително. При последното отиване на стрелбището норвежецът водеше с огромна разлика и дори третата му грешка не го лиши от успеха. Гигона финишира на 34.8 сеунди зад Бьо със само една грешка. Подиумът допълни друг французин Кентен Фийон Майе с изоставане от 40.6 секунди. Той победи с фотофиниш сънародника си Симон Дестьо. Мартен Фуркад остана едва пети. В топ 10 влязоха още Арнд Пайфер, Александър Логинов, Симон Едер, Лукас Хофер и Ларс Хелге Биркеланд. В надпреварата участие взеха трима българи, като най-напред се класира Владимир Илиев. Макар че допусна четири грешки той се класира 25-и с изоставане от 2:54 минути. Антон Синапов завърши 45-и, а Красимир Анев се отказа след стрелбите от позиция легнал. След 14 старта при мъжете начело за Световната купа е Бьо с актив от 782 точки. Втори е Александър Логинов с 527, а Фуркад има 511. Норвежецът води във всички класирания и за малките глобуси, с изключение на индивидуалната надпревара. При дамите победата грабна представителката на домакините Доротея Вирер. Италианката взе своя първи успех в дисциплината преследване. Вирер впечатли с невероятно бягане и допусна само две грешки. Това ѝ позволи да финишира с време 29.20 минути, като изпревари само с шест секунди Лаура Далмайер. Трета на подиума се нареди друга италианка – Лиза Витоци, която изостана с 16.2 секунди. В генералното класиране Вирер остава начело с 592 точки, а Витоци е втора с актив от 568. Трета вече излезе Анастасия Кузмина с 485, като има само с осем повече от Марте Олсбу Ройзеланд.", "date": "2019.01.26", "title": "Йоханес Бьо взе пета поредна победа в Световната купа по биатлон"}
{"url": "https://www.dnevnik.bg/bulgaria/2019/01/26/3380915_kriminalistika_kato_po_filmite_i_2000_lv_globa_za/", "text": "Работата, координацията и организацията в МВР по предотвратяване и пресичане терористични действия, освобождаване на заложници, задържане или обезвреждане на особено опасни престъпници, осигуряване на зона за безопасност срещу потенциални атаки чрез снайперисти, обезвреждане на взривни устройства и други не е достатъчно добра и ефективна. Не са предвидени достатъчно законови гаранции за правилното и ефикасно осъществяване на експертно-криминалистичната дейност. Няма законови гаранции, че в МВР няма да бъдат назначавани хора при установена зависимост или злоупотреяващи с наркотици. Това се разбира от мотивите, с които вътрешното ведомство предлага промени в закона за МВР. Поправките са качени за съгласуване на сайта за правителствени консултации. За да запълни дупките, МВР предлага създаването на нова структура на МВР - Тя ще обедини Специализирания отряд за борба с тероризма и дирекция \"Жандармерия\" на Главната дирекция \"Национална полиция\". Ще е юридическо лице като другите главни дирекции в МВР и ще \"осъществява дейности, които пряко се отнасят до защита на националната сигурност на страната и опазване на обществения ред\". Отделно от това обаче МВР иска да замени специализираният отряд за борба с тероризма, който досега беше към МВР с поделения и по места, със които да са из различните дирекции и в областните структури на МВР. Предвижда се в новата дирекция, както и в структурите на тези за борба с организираната престъпност, полицията и граничните служби, а и в областните дирекции на МВР, да могат да се създават специализирани звена за \"реагиране при критични ситуации в следствие на престъпна дейност и за участие в специални операции с висока степен на риск\". Те ще бъдат задействани с писмена заповед на директора на съответната дирекция, но и устно в \"неотложни случаи\". Тези полицаи ще използват \"специални защитни средства, гарантиращи тяхната лична безопасност и прикритие на самоличността им\". МВР предвижда също да преобразува Научноизследователския институт по криминалистика и да създаде на негово място Национален институт по криминалистика, като преназначи и преобразува служебните правоотношения на работещите в него. Същото ще стане и с института по психология. Ще се минава нова оценка дали хората отговарят на изискванията на закона за МВР за държавен служител на ведомството. Според министерството така ще се преодолеят сериозните проблеми и доста на тези експертизи, които са ключови за разследването. А също и на доказването на престъплението в съда, отбелязват от МВР. Тези проблеми проличаха около разследването на убийството в Русе на телевизионната водеща Виктория Маринова. Тогава  главният прокурор Сотир Цацаров критикува  работата на института за прекалената му \"научност\", а премиерът Бойко Борисов обеща  \"да го направим като по филмите\" .  Сега от МВР предлагат със структурирането на национален институт по криминалистика, който да извършва всички етапи по криминалистичната дейност и внедряването на нови технологии в сферата, да подобрят тази дейност. Отделно бъдещият Институт по психология ще прави анализ на поведението, психо експертизи, ще прави психоподготовка на служителите, ще може да прави изследвания, да дава консултации. Записва се специална разпоредба, според която в МВР не се назначават хора при или техни аналози. Както и при отказ да бъдат изследвани за зависимост или злоупотреба с наркотици. В мотивите се посочва, че досега не е имало подобна забрана или ред за проверка. От ведомството са установили и друг законов пропуск – липса на възможност за санкциониране на хора, които обаче не са извършили престъпление спрямо тези служители. Предлага се всеки, който наруши \"физическата неприкосновеност на полицейски орган или на орган за пожарна безопасност и защита на населението чрез употреба на физическа сила или предмет, ако извършеното не съставлява престъпление\", да се наказва с глоба от 2000 лв. Между 200 и 2000 лв. ще е глобата при неизпълнение на полицейско разпореждане. Попълва се и законова празнота около изплащането на обезщетения за роднините на загинали служители на МВР. Дава се възможност средствата за адвокатска защита на служители на МВР, срещу които е образувано наказателно производство във връзка с техните правомощия, да могат да се плащат от бюджета на МВР. Промените ще дадат възможност на полицаи да съпровождат чужденци, търсещи международна закрила, по отношение на които е издадено решение за настаняване в център от затворен тип.", "date": "2019.01.26", "title": "\"Криминалистика като по филмите\" и 2000 лв. глоба за допир на полицай предлага МВР"}
{"url": "https://www.dnevnik.bg/intervju/2019/01/26/3380812_sam_djefurs_predi_izbori_horata_reshavat_kusno_i/", "text": "Who Targets Me анализира анонимните данни за реклама във \"Фейсбук\", които се събират с помощта на безплатен софтуер, който може да бъде инсталиран за браузърите Chrome и Firefox. Няколко дни след инсталирането програмата предоставя персонализирана информация за политическите реклами, които потребителите виждат в своя профил, и информация за това защо са таргетирани с конкретната реклама. При анализирането на данните проектът си сътрудничи с изследователи от институции като Оксфордския университет и Лондонското училище по икономика. До момента над 10 000 доброволци в над 42 държави са инсталирали софтуера. Джефърс бе в София за медийния семинар  \"Година на избори: Дезинформацията като инструмент за влияние\",  организиран от Бюрото на Европейския парламент в България. - Създадохте Who Targets Me преди две години. Какво е най-важното, което научихте за това време? - Започнахме, защото искахме да разберем по-добре изборите във Великобритания през 2017 г. Работата на кампаниите е доста специфична: имаме множество малки избирателни райони, но малко от тях са важни, затова има тенденция много пари се харчат за едно място, а на останалите – не. Първата ни цел беше да разберем дали се харчат пари на места, които пресата не е забелязала. Мисля, че открихме интересни примери. Самите избори завършиха с много странен резултат, така че не всичко беше толкова ясно, колкото очаквахме. (Бел. ред.  Предсрочните избори , които премиерът  Тереза Мей  обяви с желанието да увеличи мнозинството на торите в парламента, завършиха с Пирова победа – сега консервативната партия управлява в правителство на малцинството и разчита на подкрепата на  северноирландските юнионисти. ) Но поне получихме идея как да използваме рекламите, които хората виждат, за да разберем съвременните избори; не само употребата на социални медии, на данни, на различни послания и микротаргетиране, а всъщност как партиите водят кампаниите си. Това е нещо, което се опитваме да внесем навсякъде, където започваме проекта – Германия, Австрия, Бразилия, САЩ и т.н. Целта е да разберем как всички тези неща сработват заедно. - Да, надяваме се, че скоро ще бъдем на линия във всички държави, където има избори за Европейски парламент тази година. Имаме възможност просто да помогнем на хората в Европа да разберат как рекламите се използват на мястото, на което се намират. (...) Ефектът е добър, когато хората поемат контрола над данните и започнат да задават въпроси. - Да. - Беше много трудно, все още е така, макар \"Фейсбук\" да направи публични много неща. Все още не може да се разбере кой стои зад конкретна фейсбук страница. Събирането на много данни позволява да се търсят шаблони за координация, общи послания, дори съвместна употреба на данни, такива неща, които позволяват да се разследва какво се случва зад кулисите. \"Фейсбук\" и всички други социални мрежи носят отговорността да помагат на хората да разберат кой стои зад политическата реч. - Граждански инициативи, журналисти, научни изследвания, дори регулатори биха могли да говорят с нас и да опитат да разберат какво се случва. - Прекалено рано е да се каже. В много малък брой страни виждаме някои партии, дори не бих искал да го казвам категорично, но има тенденция десни антиевропейски партии, поне така показва инстинктът ми, да рекламират по-отрано, отколкото останалите. Но е рано да се каже. Много хора твърдят, че тези неща са най-ефективни в последните три дни на кампанията. Голяма част от работата преди това е \"подготвяне на почвата\", но преди да се стигне до последните три дни, не се знае какъв ще бъде ефектът от това. - Защото хората взимат решение късно и не помнят послания дълго. - В ролята на \"Фейсбук\" бих казал, че социалните мрежи като цяло водят до масова демократизация на общуването. Нова е идеята, че всеки може да започне своя дезинформационна кампания. Преди държавната власт бе най-добра в това или имаше най-ресурси да го направи. Сега, ако съм партия или кандидат, е сравнително лесно да разпространя клюки сред много хора за малко време с немного големи разходи. Мисля, че това променя цялата динамика. Предполагам, че един от аргументите в полза на повечето прозрачност, е, че това ще възстанови доверието и да върне старите методи на отчетност срещу същите фалшификации, но все още има много път дотогава. - Нямаме добър отговор на това. Но може да се погледне колко хора казват, че вярват на видяното във \"Фейсбук\" - те намаляват. Хората не са толкова склонни да го приемат като още един източник, а като нещо, което четат с едно наум. Не вярваш непременно на всичко, което четеш. Мисля, че тези числа са се променили. Един от интересните въпроси, далеч извън обхвата на нашата работа, е какъв тип реч намираме за полезна за демокрацията, как я стимулираме и каква роля играят социалните медии. Сега всички те имат мнения за това какво значи \"качествен разговор\" и \"безопасен разговор\" и такива неща. Забелязах, че WhatsApp ограничава броя на хората, с които можеш да споделиш нещо, за да намали разпространението на дезинформация. Факторите трябва дасе комбинират: първо, трябва да се дефинира какво е добро, и после самите платформи трябва да помислят как да тласнат потребителите си в тази посока. - Има много въпроси, на които още търсим отговори. Някои хора инстинктивно обявяват социалните мрежи за лоши. В крайна сметка, въпреки обещанията, те се оказаха лоши и не помагат. От друга страна, има реален риск така да се потиснат гледни точки, които иначе никога не биха били чути. Много рационален отговор би бил този, че хората би трябвало да дебатират във всяко пространство. Мисля, че трябва да стигнем до момента, в който... Не ми е приятно да го кажа, защото невинаги съм на това мнение, но ако с времето стигнем до момент, в който разбираме по-добре качеството на информацията, която ни се предоставя, така че да има... Ако не преподаваме това в образованието, или не обучаваме хората в медийна грамотност, или по други програми, водени от други хора, може би отговорът е повече интервенции в начина, по който хората консумират информация, така че да им се помогне да оценят качеството ѝ и да разберат какви алтернативни гледни точки има на нещо абсолютно нелепо. - Фокусът ни е върху изборната регулация. Добрата изборна регулация може да постигне много. Във Великобритания има много развита система – разходите и произходът на парите са строго контролирани и публични, самите кампании са кратки и интензивни, така че изборната регулация е добър инструмент за осигуряване на справедливи условия. Мисля, че е трудно на други места, където разходите са неограничени и различни групи се координират и се опитват да пробутат един и същ дневен ред, но не са задължително регулирани по различен начин, където медиите не са толкова свободни. Тогава нещата стават трудни, защото става въпрос за дълготрайни усилия да променят възприятията на хората за вярно и невярно, правилно и грешно. - Може би. Но дори този отговор значи, че трябва да направим нещо. Кои са младите? Тези под 40 години? Значи ли това, че трябва да се готвим за 40 години на хаотични избори в политическата сфера? Отговорът вероятно е, че чакането не е добро решение.", "date": "2019.01.26", "title": "Сам Джефърс: Преди избори хората решават късно и помнят малко"}
{"url": "https://www.dnevnik.bg/sviat/2019/01/26/3381057_oficialen_karakas_othvurli_evropeiskiia_ultimatum_kato/", "text": "В ООН днес Венецуела отхвърли категорично ултиматума на няколко европопейски страни, които й дадоха 8 дни, за да свика избори, заплашвайки, че ако не го направи, ще признае властта на опозиционера Хуан Гуайдо, предаде Франс прес. \"Никой няма право да ни поставя срокове, нито да ни казва дали трябва да има избори или не\", заяви венецуелският министър на външните работи Хорхе Ареаса. \"Кои сте вие, че да поставяте ултиматум на едно суверенно правителство? Това е намеса, инфантилна намеса\", каза той по време на заседание на Съвета за сигурност. С искането в осемдневен срок Венецуела да организира избори се ангажираха официални представители на Франция, Германия, Великобритания, Испания и Холандия, а също и външнополитическият представител на Европейския съюз Федерика Могерини. Руското външно министерство заяви, че исканията на европейските страни се дирижират от САЩ, съобщи БТА. Ситуацията във Венецуела предизвика ожесточени дебати в Съвета за сигурност на ООН днес. Държавният секретар на САЩ Майк Помпейо призова всички страни да подкрепят венецуелския народ в опита му да се освободи от това, което той нарече \"незаконна мафиотска държава\" на Николас Мадуро, предаде Асошиейтед прес.  Помпейо обвини Русия и Китай, че се опитват \"да удържат на повърхността Мадуро, докато той е в отчаяно положение. Според постоянния представител на Русия пред ООН Василий Небензя обаче САЩ искат да въвлекат Съвета за сигурност в мръсните си игри по дестабилизацията на Венецуела и да сменят властта в страната. ", "date": "2019.01.26", "title": "Официален Каракас отхвърли европейския ултиматум като инфантилен"}
