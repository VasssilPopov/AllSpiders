{"url": "http://www.dnevnik.bg/bulgaria/2017/08/01/3014082_gdbop_vodi_edno_razsledvane_za_hakerska_ataka/", "text": "Осем месеца, след като на Главна дирекция \"Борба с организираната престъпност\" (ГДБОП) бяха предоставени повече правомощия, свързани с разследване на хакери или т.нар. компютърни престъпления, почти всички разработки на дирекцията са за порнографски материали или интернет блудство. Това се разбира от отговор на МВР до \"Дневник\". След последните изменения в Закона за МВР,  които са в сила от средата на октомври 2016 г.  на дирекцията бяха възложени разследванията по компютърните престъпления, които са регламентирани в специална глава в Наказателния кодекс. Десет от тях са по чл. 155а, според който се наказва всеки, който чрез информационна или съобщителна технология предоставя или събира информация за непълнолетен, за да се установи контакт с него с цел блудство, полово сношение, проституция, за създаване на порнографски материал или за участие в порнографско представление. По чл. 159 ГДБОП е започнала 16 разследвания. Според текста в закона наказателна отговорност ще носи този, който създава, излага, представя, излъчва, предлага, продава, дава под наем или по друг начин разпространява порнографски материал. Антимафиотите разследват и десет случая на деяния по чл. 212а (компютърна измама - бел.ред.), при което с цел облага, извършителят заблуждава жертвата си като внася, изменя или заличава компютърни данни. Престъплението според закона може да бъде извършено и чрез използване на чужд електронен подпис. От 41-те разследвания, 38 се водят срещу един извършител, а три са срещу организирана престъпна група по посочените вече състави на Наказателния кодекс. От отговора на МВР се разбира, че ГДБОП има само една разработка по същинските компютърни престъпления, регламентирани в глава \"девет а\" на закона. Тя е по чл. 319а, който предвижда наказание за всеки, който копира, използва или осъществи достъп до компютърни данни в компютърна система без разрешение. Вътрешното министерство отговаря още, че две от всички разследвания на ГДБОП са приключили с изготвяне на обвинителен акт. Нито едно засега не е прекратено заради недостатъчно събрани доказателства. Т.е. останалите разследвания все още продължават От полицията през годините са заявявали, че имат проблем с набирането на ИТ- специалисти, тъй като не могат да осигурят заплати, съответни на частния пазар. През юни тази година пък за обществено обсъждане бяха публикувани  промени в Наказателния кодекс , които целят осъвременяване на уредбата за компютърни престъпления. Целта на промените, според мотивите на вносителите на законопроекта, са за съответствие на законовата уредба с развиващата се действителност. ", "date": "2017.06.01", "title": "ГДБОП води едно разследване за хакерска атака"}
{"url": "http://www.dnevnik.bg/sviat/2017/08/01/3016673_kak_avtomivka_se_prevrushta_v_orujie_i_drugi/", "text": "Хакери демонстрираха, че могат да проникнат в системата на автомивка и да я накарат да \"атакува\" колите на клиентите. Това беше само една от множеството впечатляващи презентации по време на  коференцията за киберсигурност  Black Hat, проведена през уикенда в Лас Вегас, САЩ. Експертите в областта Били Риос и Джонатан Бътс са успели да пробият защитата на автоматична автомивка, управлявана електронно. За целта те използвали широко познати бъгове в операционната ѝ система. Успели да налучкат и използваната парола \"12345\". В презентацията си двамата експерти показват как са накарали вратите на автомивката да се затворят, а четките за измиване на тавана да слязат много по-ниско, отколкото е предвидено, и така да премажат колата. Компанията собственик на автомивките по-късно заяви, че веднага ще разследва твърденията. Риос и Бътс обаче настояват, че са я уведомили за пропуските в сигурността още през 2015. На конференцията също беше показан робот, който отваря висококачествен сейф за 15 минути. Сейфът има 1 милион възможни комбинации, но след като го разучил, създателят на робота успял да ги сведе до около хиляда. Така работата на робота – който ги изпробва една по една – се скъсява от четири месеца до четвърт час. Друг хакер показа как са пробили в сигурността на \"умен\" пистолет с помощта на най-обикновени магнити. Пистолетът има предпазител, който се освобождава само при сигнал от специален часовник – така може да стреля само \"истинският\" притежател на оръжието. Хакерът установил, че може да имитира сигнала с магнит, и така пистолетът спира да е \"умен\". На конференцията също беше показано как може да се пробие сигурността на ветрогенератори, сензори за радиоактивност и индустриални помпи.", "date": "2017.06.01", "title": "Как автомивка се превръща в оръжие, и други постижения от конгреса на хакерите"}
{"url": "http://www.dnevnik.bg/detski_dnevnik/2017/08/01/3016641_godina_sled_nachaloto_na_reformata_v_obrazovanieto/", "text": "Година след началото на реформата в училищното образование, която се прокарва по инициатива на ГЕРБ с влезлия в сила от 1 август 2016 г.  нов закон за предучилищното и училищното образование , основно образование вече се завършва в седми клас,  изпитите след него се оценяват с точки , а не по шестобалната система; училищата вече смениха имената си, а част от основните избраха да съкратят един клас и да предлагат обучение до седми клас. От новата 2017/2018 учебна година реформата ще обхване и учениците от втори, шести и осми клас, които също ще учат по нови програми. Очакванията са  новите учебници, за оценяването на 139 от които учителите имат седем дни, да се забавят със седмица-две . От \"БСП за България\" искат държавата да одобрява един учебник за всеки предмет за всеки клас, т.е. учителите да имат избор само за допълнителните помагала. Тази година оценки по шестобалната система няма да получават не само първокласниците, но и учениците от втори клас. Догодина ще отпаднат и оценките за трети клас. Освен това учениците, които имат слаби резултати, няма да повтарят учебната година. Учителите сами ще решават как да \"оценяват\" резултатите. Все пак възможните категории са \"отлично представяне\", \"много добро\", \"добро\", \"задоволително\" и \"слабо\". За всяка една оценка ще трябва да има аргументация пред целия клас. Социалистите искат оценките и повтарянето на годината да бъдат върнати. От 2018 г. държавно финансиране ще могат да получават и частните училища и детски градини. Субсидията ще се отпуска, при условие че обучението в тези заведения стане безплатно за поне 20% от децата. В тази група обаче задължително ще влизат учениците със специални образователни потребности, както и даровитите деца. Заради това условие част от частните училища и детски градини няма да се възползват от държавните пари, твърдят от асоциацията им. Опозицията от \"БСП за България\" иска възможността за държавно финансиране на частните учебни заведения да отпадне.", "date": "2017.06.01", "title": "Година след началото на реформата в образованието: нови учебни програми и без оценки до 4 клас"}
{"url": "http://www.dnevnik.bg/sviat/2017/08/01/3016708_podzemni_gradove_i_raketi_dostigashti_izrael_-_kak_se/", "text": "Иран разработи през последните години голяма балистична програма с много ракети с различен обсег, която тревожи САЩ и някои страни в региона, особено Израел. \"Франс прес\" обобщава усилията за въоръжаване на страната. Различни видове ракети Иран разработи наскоро повече от 40 вида ракети. Най-мощните, \"Гадр Еф\" и \"Седжил 2\" с обсег от около 2000 километра, могат да достигнат Израел, както и всички американски бази в региона. Техеран изпробва и ракетите \"Гадр Ейч\" и \"Имад\" с 1700-километров обсег. Последната бе тествана в края на 2015 г. след  ядреното споразумение  с големите сили, подписано през юли същата година. Това коства на държавата санкции, наложени от САЩ през януари 2016 г. Страната разработи и високоточни ракети с обсег между 100 и 700 километра, включително ракетата \"Зулфакар\", използвана през юни, за да удари позиции на джихадистката групировка  \"Ислямска държава\"  в Сирия в отговор на атентатите срещу иранския парламент и  мавзолея на имам Хомейни  в Техеран. Произведени бяха и ракети земя-вода и земя-въздух, последната от които, \"Сияд 3\", е с радиус на действие от 120 километра и е способна да взима на прицел изтребители, ракети или дронове. Подземни градове През октомври 2015 г. иранската телевизия показа кадри от \"подземни градове\" с десетки ракети, складирани в огромни тунели, които могат да бъдат изстреляни от подземни силози. През май Корпусът на гвардейците на ислямската революция - елитната армия, отговаряща за балистичната програма - разкри, че в Иран се изгражда трети подземен завод за ракети. Според представители на гвардейците Техеран притежава три \"подземни града\" за ракети с възможност да бъдат използвани в много кратък интервал. През последните години Иран разработи и твърдо гориво, което дава възможност за по-бързо използване на ракетите, и двустепенни ракети с по-голяма точност. Руски противоракетни системи \"Ес-300\" Към ракетите иранско производство трябва да прибавим руската противоракетна система \"Ес-300\", с която Иран се сдоби след  ядреното споразумение  от юли 2015 година. Неотдавна тя бе приведена в оперативна готовност, главно за защита на ядрените обекти. Техеран разработва и своя собствена противоракетна система \"Бавар 373\", която според ирански представители е технологично \"по-напреднала от Ес-300\". Иран съобщи в четвъртък, че е изпробвал ракета носител, способна да извежда 250-килограмови сателити на височина от 500 км, и че в провинция Семнан е открит първият ирански център за изстрелване на изкуствени спътници. САЩ, Франция, Обединеното Кралство и Германия осъдиха в петък този тест и заявиха, че той нарушава резолюция 2231 на Съвета за сигурност на ООН, приета през юли 2015 г. за одобряване на ядрената сделка с големите сили. Те смятат, че резолюцията забранява на Иран да изпробва ракети и че технологията, използвана в ракетите спътникови носители, е идентична с тази в балистичните ракети. Резолюция 2231 \"призовава Иран да не извършва осем години никакви дейности, свързани с разработването на ракети, проектирани да пренасят ядрени глави\". Техеран отхвърли тези обвинения и каза, че ракетите не са \"проектирани\" да пренасят ядрени глави и че страната няма намерение да произвежда атомни бомби, както заяви в петък ръководителят на иранската дипломация Мохамад Джавад Зариф. /БТА", "date": "2017.06.01", "title": "Подземни градове и ракети, достигащи Израел - как се въоръжава Иран"}
{"url": "http://www.dnevnik.bg/evropa/zemedelie/2017/08/01/3016705_mladite_fermeri_mogat_da_kandidatstvat_za_225_mln_evro/", "text": "Младите земеделски производители ще имат възможност да кандидатстват с проекти по програмата за развитие на селските райони от август като за целта ще бъдат отделени 22.5 млн. евро, става ясно от публикувано съобщение на земеделското министерство. За първи път по схемата ще се кандидатства изцяло онлайн. Според публикувания индикативен график на земеделското министерство приемът на проекти по схемата \"Стартова помощ за млади земеделски производители\" ще стартира в последната седмица на август и ще продължи малко повече от месец. Проекти могат да подават производители до 40 години като приоритетните сфери са секторите животновъдство, биологично земеделие и производство на плодове и зеленчуци. Бюджетът на схемата е 22.5 млн. евро като помощта за един проект е 25 хил. евро, които ще бъдат изплатени на два транша. От август трябва да стартира прием и на проекти за инвестиции в земеделски стопанства на малки производители, както и за консултантски услуги на стопанства в селскостопанския и горския сектор.", "date": "2017.06.01", "title": "Младите фермери могат да кандидатстват за 22.5 млн. евро еврофинансиране"}
{"url": "http://www.dnevnik.bg/bulgaria/2017/08/01/3015778_borisov_i_zaev_shte_potvurdiat_obshtata_si_istoriia_s/", "text": "След дългогодишно отлагане от политици в София и Скопие премиерът Бойко Борисов и македонският му колега Зоран Заев ще подпишат Договор за добросъседство, който трябва да прекрати периода на напрежение между двете държави. С него те официално признават, че имат \"обща история\", а според Борисов той трябва да сложи край и на  антибългарската пропаганда  в Македония. Подписването се договори при посещението на Заев в София през юни. Месец по-късно външният министър  Никола Димитров , който беше част от македонската делегация, обяви, че  е постигнат компромис , от който София и Скопие са \"еднакво доволни и недоволни\". Първоначално се предвиждаше  договорът да се подпише на 2 август , навръх Илинден, но се наложи  датата да се промени  заради форум на Адриатическата група в Черна гора, на който Македония трябваше да е домакин (но отказа да приеме срещата заради политическата си криза) и на който ще участва и вицепрезидентът на САЩ Майк Пенс. Борисов ще бъде посрещнат с почести около 13 ч. българско време, а около час и половина по-късно се очаква и подписването на Договора. Междувременно двете делегации ще проведат съвместно междуправителствено заседание, като от българска страна освен премиера ще участват министърът на външните работи Екатерина Захарева, министърът на енергетиката Теменужка Петкова, транспортният министър Ивайло Московски и министърът на отбраната Красимир Каракачанов. Какво променя договорът - прилики и разлики Македония и България публикуваха  текста на договора  миналата седмица, след като политиците в Скопие седмици наред обвиняваха правителството на Заев, че държи документа в тайна. Всъщност текстът много напомня за  Декларацията за добросъседство , подписана през 1999 г. Освен въвеждането на понятието   ключова разлика е, че в новия документ съществува изразът   на Република България и Република Македония\". Тази фраза беше посрещната с недоволство от опозиционната ВМРО-ДПМНЕ, управлявала в Скопие близо десетилетие. Сред най-активните критици на проекта беше бившият външен министър Антонио Милошоски, според когото правилният надпис би трябвало да е \"българският и македонският народ\". Той многократно обвиняваше кабинета на СДСМ, че подготвяният документ ще навреди на интересите на Македония. Милошоски, който през 1999 г. е част от екипа на правителството, подписал декларацията, не отговаря на продължителни запитвания за коментар от \"Дневник\". Друга промяна на декларацията отпреди 18 години е  . От една страна е т.нар. \"Съвместна мултидисциплинарна експертна комисия на паритетен принцип по исторически и образователни въпроси\", която трябва да \"допринесе за обективното, основаващо се на автентични и основани на доказателства исторически извори за научно тълкуване на историческите събития.\" Отделна \"Съвместна междуправителствена комисия\" ще се среща веднъж годишно, за да провери дали и как се прилага договорът и как ще се решават възникнали между България и Македония въпроси, свързани с него. Документът същевременно повтаря клаузата, с която Македония \"потвърждава, че нищо от нейната Конституция не може и не трябва да се тълкува, че представлява или някога ще представлява основа за намеса във вътрешните работи на Република България, с цел защита на статута и правата на лица, които не са граждани на Република Македония.\" В декларацията София  . Прилика е и че същата клауза предизвика недоволството на опозицията от декларацията от 1999 г. Тогава обаче подписалият от македонска страна беше бившият премиер и лидер на ВМРО-ДПМНЕ Любчо Георгиевски, а противниците бяха същите социалдемократи, чийто председател сега подписва договора. Реакции и последици Българският парламент  подкрепи единодушно  проектодоговора, след като ГЕРБ и БСП се разбраха депутатите да гласуват  обща декларация . В съседна Македония все още е под въпрос парламентарната подкрепа, която документът ще получи за ратификация, тъй като социалдемократите на Заев разполагат с крехко мнозинство от няколко депутати. В общо изявление посолствата на Съденинените щати в България и Македония  приветстваха  решенията на правителствата да одобрят проектите на договора за добросъседство и определиха стъпката като пример \"за укрепване на политическата стабилност и засилване на икономическото развитие на Западните Балкани.\" Имаше и негативни реакции. Освен от ВМРО-ДПМНЕ те дойдоха и от няколко македонски организации, в чието  отворено писмо  се казва, че документът създава неравнопоставеност чрез асиметрични текстове за двете държави и \"създава механизми, чрез които България може да оценява и да поставя условия на Македония в процеса на нейната евроинтеграция.\" Според тях договорът ще създаде \"истинска омраза срещу България на мястото на въображаемата, от която сега се оплаква София.\" Сред българските националисти също имаше недоволство заради твърдението, че България признава \"македонския език\", позволявайки договорът да се подпише на него като конституционен за Република Македония. Всъщност досега подписваните документи между двете страни винаги са били в екземпляри на двата езика. Очаква се договорът да даде тласък и на други съвместни проекти - знак за това беше и  меморандумът за транспортно сътрудничество , който ще доведе до построяване на железопътна линия между София и Скопие. Тя трябва да бъде завършена през 2027 г. - 99 години след първия проект за изграждане на подобно трасе между двата града.", "date": "2017.06.01", "title": "Борисов и Заев ще потвърдят \"общата си история\" с Договора за добросъседство"}
{"url": "http://www.dnevnik.bg/sviat/2017/08/01/3016793_fondaciiata_na_djordj_kluni_shte_dade_nad_2_mln_dolara/", "text": "Фондацията на американския актьор Джордж Клуни планира да даде 2.25 млн. долара за откриване на седем училища за 3000 сирийски деца бежанци в Ливан, съобщава БТА. Клуни и съпругата му Амал заявиха, че фондацията иска да не позволи хиляди млади хора да станат част от едно бъдещо \"изгубено поколение\". \"Те са жертви на географията и обстоятелствата, но това не значи, че няма надежда. С тази инициатива ние целим да помогнем за осигуряване на образование за сирийските деца бежанци и за това да могат да станат бъдещите лидери, от които отчаяно се нуждае тяхното поколение\", заявиха в своя декларация Джордж и Амал Клуни. Освен фондацията на актьора в проекта участват компаниите \"Гугъл\" и \"Хюлет-Пакард\". Детският фонд на ООН (УНИЦЕФ), който ръководи проекта, каза, че подкрепата на звездната двойка е \"инвестиране в бъдещето на целия регион\". Според УНИЦЕФ Ливан вече е оценил добрите намерения на семейство Клуни. Ливанският министър на образованието Маруан Хамаде заяви, че страната е \"дълбоко признателна\" за помощта.", "date": "2017.06.01", "title": "Фондацията на Джордж Клуни ще даде над 2 млн. долара, за да изпрати 3000 бежанци на училище"}
{"url": "http://www.dnevnik.bg/sviat/2017/08/01/3016671_kaleniiat_v_bitki_djon_keli_shte_vnese_red_i_loialnost/", "text": "Пенсионираният генерал от морската пехота Джон Кели е кален в битки командир. Като нов началник на кабинета на Доналд Тръмп, той ще влезе в обзетия от вълнения Бял дом с опита си, свързан с военен ред и дисциплина. Работата на Кели като министър на вътрешната сигурност и ветеран от три мисии в Ирак, както и преживяна семейна трагедия, сочи, че той ще е лоялен мениджър за Тръмп на новия си пост, който поема днес. (Междувременно в понеделник вечер местни медии написаха, че тъкмо по искане на Кели президентът на САЩ  Доналд Тръмп освободи Антъни Скарамучи  от поста директор на комуникациите в Белия дом само 10 дни след като го назначи - бел. ред.) \"Той е истинска звезда на администрацията ми\", туитна президентът в петък, обявявайки назначението на министъра на вътрешната сигурност на новата му длъжност и напускането на досегашния титуляр  Райнс Прибъс . Тръмп нарече Кели \"велик лидер и велик американец\". Уволненияt след шест бурни месеца Прибъс той нарече \"добър човек\". Като министър на вътрешната сигурност Кели пое водеща роля по някои от най-спорните политики на Тръмп, включително указите му за преустановяване на приема на бежанци и временна забрана за влизане в САЩ на гражданите на няколко страни с мюсюлманско мнозинство. Изпълнението на тези укази бе временно спряно от няколко съдилища, а наесен за тях ще се произнесе Върховният съд. Хора, които познават Кели, казаха, че той не е бил запознат с подробностите в първоначалните укази почти до момента, в който Тръмп ги е подписал. Броени дни след встъпването му в длъжност обаче му се е наложило да ръководи министерството, докато то се справя с хаоса и объркването, които последваха по летища в САЩ и по света. Той защити указите пред журналисти и конгресмени и настоя, че действително е участвал в процеса на вземане на решения. Кели даде отпор на Конгреса - още нещо, което Тръмп може да хареса у него. През април Кели рязко предизвика членове на Конгреса, които критикуваха агресивния подход на администрацията на Тръмп към  имиграционната политика , като им каза Кели обаче си спечели уважението на конгресмени и от двете партии със забележителната си военна кариера. През 1970 г. той се записва в морската пехота и си изгражда репутация на високо уважаван, но често пъти откровено говорещ командир, който може да предизвика бурни дебати и да издаде непопулярни заповеди по различни въпроси - от участието на жени в бойни действия до отношението към задържаните в затвора в залива Гуантанамо в Куба. Кели бе петият човек, оглавил министерството на вътрешната сигурност, в което влизат службите за охрана на президента, реакцията при бедствия, прилагането на законите за имиграцията, защитата на бреговете на Америка и сигурността на пътуванията по въздух. Изборът му за министър засили безпокойствата за нарастване на влиянието на военните в Белия дом на Тръмп. Кели държи и един мрачен рекорд. Той е най-висшият офицер, загубил дете в  бойни действия в Ирак или Афганистан . Синът на Кели, лейтенантът от морската пехота Робърт Кели, е убит през ноември 2010 г. в Афганистан. Кели се уволни от военна служба миналата година след три години начело на Южното командване на САЩ, през които се водиха остри дебати за провалилия се в крайна сметка опит на администрацията на Обама да закрие затвора в Гуантанамо. На последната си пресконференция в Пентагона Кели говори за \"Да загубиш дете е. . . не мога да си представя нищо по-лошо от това. Преди, когато отивах на посещения във военномедицинския център \"Уолтър Рийд\", на погребения, заедно с министри на отбраната, си мислех, че мога да си представя какво е\", каза Кели. Обаче, добави той, \"когато загубите дете в бойни действия, това според мен е придружено от някаква гордост, че не му се е налагало да е там и да прави това. Искал е да е там. Отишъл е доброволно\", каза Кели. Той заяви, че понякога получава писма от семейства, загубили дете в бойни действия, в които го питат \"Струваше ли си?\" \"Винаги отговарям така: Няма значение. Не е наша работа като родители да задаваме този въпрос. Този млад човек е решил, че си струва и това е единственото мнение, което има значение\", каза Кели. /БТА", "date": "2017.06.01", "title": "Каленият в битки Джон Кели ще внесе ред и лоялност в Белия дом"}
{"url": "http://www.dnevnik.bg/sport/2017/08/01/3016773_los_andjelis_poiska_olimpiiskite_igri_prez_2028_g_i/", "text": "Лос Анджелис официално поиска да приеме олимпийските игри през 2028 г. Американският град отстъпи в съревнованието с Париж за 2024 г. и прие да изчака четири години. Двата града останаха единствените желаещи да организират най-големия спортен форум през 2024 г., след като  Будапеща , Хамбург, Бостън и Рим оттеглиха кандидатурите си. Очакванията бяха Париж и Лос Анджелис да получат домакинствата един след друг след игрите в Токио 2020, като потвърждението вече изглежда формалност. \"Горд съм да обявя, че олимпийските игри се завръщат обратно в САЩ\", каза кметът на Лос Анджелис Ерик Грасети пред медиите. \"МОК приветства това решение на Лос Анджелис\", заяви президентът на Международния олимпийски комитет Томас Бах. Сега се очаква официалният ход - за първи път МОК да обяви едновременно домакините на две олимпиади. Париж и Лос Анджелис лобираха силно за това да спечелят домакинството през 2024 г. Френската столица беше по-настоятелна, като заради проблем със земята в Сен Дени, където ще е олимпийското село, се разбра, че не може да се кандидатира през 2028 г. Лос Анджелис отстъпи и ще бъде компенсиран от МОК с 1.8 млрд. долара. Сумата може да се увеличи и до 2 млрд. долара, посочва \"Файненшъл таймс\". Лос Анджелис два пъти е приемал летни олимпийски игри - през 1932 и 1984 г. Париж също очаква да организира форума за трети път след 1900 и 1924 г. За последно САЩ бяха домакини през 1996 г. в Атланта. Президентът на САЩ Доналд Тръмп заяви: \"Уверен съм, че летните игри в Лос Анджелис ще са пример за олимпийския идеал и за американския дух\". До момента общо четири града - Будапеща, Бостън, Хамбург и Рим, по различни причини се отказаха от надпреварата, въпреки че заявиха участие. Това остави единствено Лос Анджелис и Париж в битката за домакинство. Проектът Agenda 2020, включващ 40 реформи , свързани с намаляването на цената, размера и сложността на домакинства, на практика изглежда провален. Общо осем кандидатури за игрите през 2022 и 2024 г. бяха оттеглени. За зимния форум това се случи с Осло, Стокхолм, Краков и Лвов. Към тях могат да бъдат добавени Мюнхен и Сен Мориц, където се проведоха референдуми и жителите им отхвърлиха идеята.", "date": "2017.06.01", "title": "Лос Анджелис поиска олимпийските игри през 2028 г. и отвори вратите за Париж 2024"}
{"url": "http://www.dnevnik.bg/sviat/2017/08/01/3016792_pri_nulev_estestven_prirast_naselenieto_na_es_se_e/", "text": "През миналата година населението на Европейския съюз се е увеличило с 1.5 млн. души и вече достига 511.8 милиона. Това се дължи основно на имигрантите, които идват да живеят на Стария континент. Данните са на статистическия институт на ЕС - Евростат, цитирани от БТА. През 2016 г. броят на родените и на починалите в Европа е бил на практика равен, така че естественият прираст на населението е равен на нула, което означава, че увеличението се дължи на пристигналите от чужбина 1.5 милиона нови европейски граждани. Водещи в статистиката са трите най-големи страни в съюза - Германия с население от 82.8 милиона души (увеличение от 625 000 души), Франция с население от 67 милиона (увеличение от 270 000 души) и Великобритания с население от 65.8 милиона (прираст от 425 000 души). Същевременно известен спад е отчетен в Латвия, Литва, Естония, Румъния, Хърватия, Португалия и Италия. Много вероятно е спадът в тези държави да има отношение към вътрешната миграцията в ЕС и да се явява фактор за увеличените показатели в най-развитите в икономическо отношение страни в съюза, уточнява се в изследването.", "date": "2017.06.01", "title": "При нулев естествен прираст населението на ЕС се е увеличило с 1.5 млн. души за година"}
{"url": "http://www.dnevnik.bg/gradska_sreda/2017/08/01/3015151_kak_niama_da_bude_nadstroen_grand_hotel_bulgariia/", "text": "В началото на миналата седмица собственикът на \"Гранд хотел България\" в София изпрати в районната община \"Средец\" проект,  който остави впечатление, че сградата-паметник на културата  ще бъде надстроена. Това обаче съвсем не е така, казва пред \"Дневник\" архитект Цветан Петров, чието студио \"Иво Петров Архитекти\" е изготвило проекта. Петров казва че, намесата им е свързана с реконструкция на съществуващите две гипсови постройки на покрива на хотела, като \"абсолютно деликатно\" се промени вида им, но без да се надстрояват. Според архитекта те са били използвани като спални помещения за персонала в годините, в който хотелът е функционирал. \"Това, че са прибрани по-назад от линията на фасада и се виждат само от небето, показва, че проектантите на сградата не са ги смятали за важна част от нея\", каза Петров. Да върнем блясъка Сградата на \"Гранд хотел България\" е построена през 30-те години на ХХ век по проект на архитектите Станчо Белковски и Иван Данчов и е в стил \"Баухаус\". \"За нас, архитектите, това е много значима сградата, защото е символ на модерния стил в България и няма да съм аз този, който ще я развали\", уверява Цветан Петров. По думите му голямото желание на собственика - Мирослав Печев, който го купи през 2016 г., е \"Гранд хотел България\" да заработи отново, \"с онзи блясък, с който е бил известен\". \"Хотелът трябва да получи 5 звезди, колкото заслужава\", казва Петров и обяснява, че за тази цел той трябва да се сдобие с още поне 20 стаи, съществуващите да бъдат разширени, както и да бъде направен паркинг. \"Ако само реконструираме хотела, той ще получи най-много 3 звезди или ще бъде хостел\", пояснява архитектът. Какво се предвижда Проектът на \"Иво Петров Архитекти\" обхваща целия парцел на \"Гранд хотел България\", в който попадат сградата на хотела, концертната зала \"България\", по която няма да се прави нищо, и празния терен до нея. Фасадата на хотела ще бъде почистена, интериорът запазен и реновиран с оригинални елементи. Виенската сладкарница, ресторантът и бирхалето в подземието ще бъдат възстановени. Задната страна и двора на хотела също ще бъдат ремонтирани, защото в момента са в изключително тежко състояние, обяснява Цветан Петров. В незастроения към момента терен от към улица \"Аксаков\" ще бъде построена 5-етажна сграда, в която ще има 20 стаи за постоянно настаняване. Построяване на тази сграда се предвижда от действащия подробен устройствен план за парцела, одобрен преди няколко години и възложен от Столичната община. По думите на Цветан Петров тя ще в \"духа на сградите около нея\" като ще \"изглежда максимално много като хотела, за да може да се прави визуалната връзка с него\". Под нея ще има паркинг за автомобили на две нива. Кой бърза да каже \"не\" Срещу проекта за реконструкцията се обявиха  кметът на София Йорданка Фандъкова  и  министърът на културата Боил Банов . И двамата споделят мнението, че надстрояване не трябва да се допуска, а намесата по сградата трябва да бъде \"възможно най-консервативна\". Според Цветан Петров и се дължат на факта, че \"в България институциите и гражданите са изключително изплашени\" от многото лоши намеси по сгради-паметници на културата, като например  съборената през април \"Двойна къща\" , и \"осветени от медиите примери за корупция\". По тези причини сега институциите сякаш казват \"спираме да правим каквото и да е\", още преди проектите да са били представени пред обществото, обяснява Петров. Според него по този начин се стига до настоящия момент, в който \"очевидно в София е по-лесно да събориш една сграда-паметник на културата и да построиш нещо на нейно място, отколкото да направиш каквото и да било друго по нея\".", "date": "2017.06.01", "title": "Как няма да бъде надстроен \"Гранд хотел България\""}
{"url": "http://www.dnevnik.bg/bulgaria/2017/08/01/3006565_zapochvat_bogorodichnite_posti/", "text": "От днес започват Богородичните пости, които продължават две седмици и свършват на 15 август, когато е големият християнски празник Успение на Пресвета Богородица. Богородичният пост е един от четирите многодневни периоди на молитва и въздържание през годината. В първия ден от поста в храмовете се прави водосвет, а от 1 до 13 август на вечерните служби се отслужва Богородичен параклис. По отношение на въздържанието от храна, Богородичният пост е по-лек от  Великия  (Великденския), но е по-строг от Петровите и  Рождественските  (Коледните) пости. Най-строг е постът в понеделник, сряда и петък, когато църквата препоръчва консумацията само на сурови плодове и продукти и неготвена храна. Във вторник и четвъртък - варени без олио/масло гозби, а в събота и неделя се разрешава храна с растително масло (олио, зехтин) и вино. На Преображение Господне се разрешава риба. Ако Успение Богородично се падне в сряда или петък, се консумира риба. Божията майка се почита като покровителка на семейството, на децата и на раждаемостта. Затова в деня на нейния празник жените украсяват иконата ѝ с цветя, поставят пред нея дарове - кърпи, ризи и пари.", "date": "2017.06.01", "title": "Започват Богородичните пости"}
{"url": "http://www.dnevnik.bg/photos/2017/08/01/3016554_fotogaleriia_stroejut_na_metroto_pod_bul_patriarh/", "text": "До началото на юни столичният булевард \"Патриарх Евтимий\" бе затворен за движение за повече от година заради строежа на станция на метрото от третия лъч. Той ще свърже кварталите \"Левски\" и \"Горна баня\", като за целта ще бъдат изградени 12 нови метростанции. Третата линия ще бъде с дължина от 16 км. Снимките са направени от Джонатан Вахсен в рамките на кампанията #investEU, която промотира положителните резултати от еврофондовете.", "date": "2017.06.01", "title": "Фотогалерия: Строежът на метрото под бул. \"Патриарх Евтимий\""}
{"url": "http://www.dnevnik.bg/sport/2017/08/01/3016857_sharapova_se_zavurna_s_pobeda_sled_kontuziiata/", "text": "Рускинята Мария Шарапова се завърна успешно в игра след контузията си. Тя победи с 6:1, 4:6, 6:0 американката Дженифър Брейди в първия кръг в Станфорд. Във втория кръг нейна съперничка ще е украинката Леся Цуренко. Това беше първата среща за Шарапова от май. Заради  контузия в лявото бедро пропуска целия сезон на трева . Рускинята, която е на 30 години, се върна на корта през април след изтърпяното 15-месечно наказание за употреба на забранено вещество и участва на турнирите в Щутгарт, Мадрид и Рим, преди контузия в бедрото да я извади от сезона на трева. \"Последните две години бяха по-тежки, отколкото очаквах. Моята страст към играта никога не е намалявала, но ми беше тежко да гледам отстрани. Смятам, че през това време заобичах още повече тениса и желанието ми за игра се увеличи\",  заяви Шарапова наскоро .", "date": "2017.06.01", "title": "Шарапова се завърна с победа след контузията"}
{"url": "http://www.dnevnik.bg/bulgaria/2017/08/01/3016838_ako_sum_na_miastoto_na_cecka_cacheva_shte_hvurlia/", "text": "Лидерът на БСП Корнелия Нинова заяви, че ако е на мястото на Цецка Цачева, щяла \"да хвърли всичко\" след изказването на премиера Бойко Борисов, че  ГЕРБ не са искали да спечелят президентските избори . Именно настоящият министър на правосъдието беше кандидатът на партията на вота, но загуби на балотаж от претендента на левицата Румен Радев. \"Този човек (бел. ред. Бойко Борисов) издигна Цачева с унижение. Тя беше подложена на много груба атака през цялата кампания и издържа. Сега тя е може би най-важният министър. С подобно изявление казваш на цялата съдебна система, че начело на тях стои човек, който той може да мести, където поиска\", уточни Нинова. Според нея думите на премиера са били провокирани от неумението му да губи. Тя добави, че това е било първото голямо поражение на Борисов и той все още не може да го преживее. Изказването му пък нанасяло негативни последици на партията, които никой друг не можел да направи. \"По този начин казваш на избирателите си, че си употребил гласа им. Казваш на народа си, че си загубил нарочно едни избори, за да предизвикаш други такива и да похарчиш милиони. Интересно ми е дали Цветан Цветанов (бел. ред. дългогодишен председател на предизборните щабове на ГЕРБ) е знаел за тази загуба\", каза още лидерът на БСП. Нинова добави, че в проекта на антикорупционния закон,  публикуван вчера вечерта от Министерството на правосъдието за обществено обсъждане , се предлага всички отговорни звена да се обединят и да се запази съставът им, въпреки че до сега не е била свършена никаква работа. По думите ѝ се цели изпълнителната власт, където се генерира най-много корупция, да контролира себе си. Лидерът на левицата предложи звеното в Държавна агенция \"Национална сигурност\" (ДАНС), занимаващо се с корупцията по високите етажи на властта, да бъде извадено и да стане самостоятелен орган, като  неговият директор да се назначава от държавния глава.  За да не се наруши Конституцията, това можело да се уточни, че промяна в закона.", "date": "2017.06.01", "title": "Ако съм на мястото на Цецка Цачева, ще хвърля всичко, обяви Нинова"}
{"url": "http://www.dnevnik.bg/bulgaria/2017/08/01/3016827_sujuzut_na_sudiite_kum_prezidenta_vurnete_i_dvata/", "text": "Съюзът на съдиите в България, който е и най-голямата активно действаща професионална организация на съдии, изпрати две обръщения до президента Румен Радев да наложи вето на току-що приетите Сред мотивите е посочено, че и в двата закона има и противоконституционни разпоредби. Както и такива, които накърняват права на страните в наказателния процес, без да го ускоряват, каквато е официално обявената цел, а напротив, ще го утежнят и усложнят. Посочен е текстът в ЗСВ за кариерния бонус предвиден за членовете на Висшия съдебен съвет, поставящ в неравностойно положение спрямо тях всички останали магистрати, които се явяват на конкурси за да заемат пожелана от тях длъжност. И двата проекта бяха приети в спешен режим с гласовете на ГЕРБ, Обединени патриоти и ДПС, без обсъждане, като бяха игнорирани възраженията на експерти, и без разбираеми мотиви за бързината. В обръщенията на ССБ се предлага във връзка с екстрения законодателен режим да се помисли върху въпроса: \"Необяснимата и непрозрачна прибързаност на законодателния процес, която неизбежно доведе и до липса на широко обществено обсъждане и на оценка на въздействието на законопроекта, свързана ли е с предстоящия избор на председател на Върховния административен съд от членовете на ВСС, които получават предварително обещание за привилегии? - пита се риторично в обръщението до президента за ЗСВ. - към този въпрос приканват президента да размисли от Съюза на съдиите. \"Прозира връзката между кариерната привилегия в ЗСВ и приетите изменения на НПК, с които се изземва част от компетентността на Софийския градски съд по наказателни дела за престъпления, извършени от висши представители на държавната власт, и се предоставя на Специализирания наказателен съд. Самото допускане на възможността законодателната дейност да представлява прикрита политическа корупция е обществено нетърпимо и изисква категорична държавническа реакция\", се казва в обръщението до президента. - такъв въпрос произтича от аргументите на обръщението до президента. \"Самата идея висшите представители н държавните власти да бъдат съдени от специализирания по организирана престъпност съд, наред с организаторите и участниците на организирани", "date": "2017.06.01", "title": "Съюзът на съдиите към президента: Върнете и двата съдебни закона (допълнена)"}
{"url": "http://www.dnevnik.bg/na_put/2017/08/01/3016345_kamion_za_meditacii_predlaga_niakolko_minuti_dzen_v/", "text": "Да откъснат десетина минути от натовареното си ежедневие, за да медитират в камион – това предлага инструкторката Кристин Уестбрук на забързаните нюйоркчани. Уестбрук е превърнала автомобила си в студио за медитации, разказва агенция \"Ройтерс\". Спрян до парка \"Брайънт\", той дава на минувачите възможност за няколко минути почивка. \"Абсолютен рестарт\", казва 55-годишната Сюзан, която е влязла вътре за кратка сесия. \"Колкото и да си стресиран, ще се успокоиш, ще си припомниш да дишаш\". Студиото Calm City побира до деветима души едновременно. Уестбрук се надява да започне да организира корпоративни събития и да разшири бизнеса си с още автомобили. Инструкторката на два пъти се е борила с рак по време на стресиращата си работа като креативен директор в Манхатън. Поуките от тези преживявания са я подтикнали да отвори мобилното си студио за медитация. \"Исках да е удобно като да си купиш храна от улицата – отбиваш се за десетина минути спокойствие и се връщаш на работа, без да се налага да отделяш много време или да пътуваш\", казва тя. \"Обожавам това, че хората идват и медитират. Изразът на лицето им е съвсем различен, когато си тръгват. Отпускащо е и пречистващо. Те просто наминават и си казват \"А, я да видим какво има тук\".", "date": "2017.06.01", "title": "Камион за медитации предлага няколко минути дзен в сърцето на Ню Йорк"}
{"url": "http://www.dnevnik.bg/sviat/2017/08/01/3016852_trus_raztursi_ostrov_krit/", "text": "Земетресение с магнитуд 5.3 беше регистрирано днес в Средиземно море край бреговете на гръцкия остров Крит, предаде ТАСС, като се позова на Геофизичния институт на САЩ. Епицентърът на труса е бил на около 43 км от южното крайбрежие на Крит, на дълбочина 16 км. Няма информация за пострадали хора и разрушения, нито за опасност от цунами. Наскоро трусове засегнаха друг гръцки остров - Кос. Те бяха усетени в турските курорти, близо до които се намира гръцкият остров.", "date": "2017.06.01", "title": "Трус разтърси остров Крит"}
{"url": "http://www.dnevnik.bg/bigpicture/2017/08/01/3014363_nai-dobrite_snimki_na_dnevnik_prez_juli/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Георги Кожухаров, Велко Ангелов, Надежда Чипева, Цветелина Белутова и Николай Дойчинов. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2017.06.01", "title": "Най-добрите снимки на \"Дневник\" през юли"}
{"url": "http://www.dnevnik.bg/bulgaria/2017/08/01/3016901_jivko_martinov_se_chuvstva_smachkan_i_psihicheski_e/", "text": "Вече бившият депутат от ГЕРБ Живко Мартинов се чувствал смачкан, а състоянието му в момента не било добро, тъй като е психически сринат. Това обявиха пред Би Ти Ви адвокатите му Виктор Михайлов и Христо Ботев, които уточниха, че той вече няколко пъти е минал на преглед при психолог. Доскорошният народен представител  напусна парламента преди близо седмица , след като главният прокурор Сотир Цацаров поиска имунитетът му да бъде свален. Мартинов беше обвинен в самото начало, че е упражнявал натиск с цел определени облаги, сред които и получаване на 4 тона суджуци, като за целта е използвал името на премиера Бойко Борисов при опитите си да изиска от определени бизнесмени месните деликатеси. Вчера специализираното звено \"Антикорупция\" при Софийската градска прокуратура  повдигна обвинения по шест отделни престъпления  на бившия депутат. На Мартинов беше определена мярка за неотклонение \"парична гаранция\" в размер на 45 хил. лв., която трябва да бъде внесена в 10-дневен срок. Сумата вече е била обжалвана. Адвокатите му уточниха, че на този етап все още не са им предоставени доказателствата по обвинителния акт. Не са видели и черно на бяло свидетелските показания. \"За Мартинов всичко това е едно огромно недоразумение. Не може в четвъртък прокуратурата да внася обвинителен акт за КТБ, а в петък главният прокурор да говори за суджуци. Това е несериозно\", заяви Христо Ботев. От своя страна Виктор Михайлов добави, че начинът, по който се води разследването, е обърнат и Живко Мартинов е бил обявен за престъпник, преди да е приключило досъдебното производство.", "date": "2017.06.01", "title": "Живко Мартинов се чувства смачкан и психически е сринат, обявиха адвокатите му"}
{"url": "http://www.dnevnik.bg/photos/2017/08/01/3016369_fotogaleriia_nai-turseniiat_somaliiski_ulichen_hudojnik/", "text": "Прозяващи се лъвове, гигантски тонколони и тлъсти наргилета - семейните магазинчета и дюкяни в Могадишу искрят в пъстри цветове на фона на по-безличната и обрана корпоративна реклама. ", "date": "2017.06.01", "title": "Фотогалерия: Най-търсеният сомалийски уличен художник"}
{"url": "http://www.dnevnik.bg/sport/2017/08/01/3016815_fotogaleriia_ekstremniiat_skok_ot_stari_most_kum/", "text": "Лоренс Листо скача от Стари мост в Мостар във водите на река Неретва по време на състезанието, провеждащо се за 451-ви път.", "date": "2017.06.01", "title": "Фотогалерия: Екстремният скок от Стари мост към славата"}
{"url": "http://www.dnevnik.bg/photos/2017/08/01/3016921_fotogaleriia_makedonskiiat_grad_s_80_albansko/", "text": "Тетово е един от важните за македонската икономика градове - място, където се харчат парите на македонската албанска диаспора. През последните години парите, пратени или инвестирани в Македония от работещите в Западна Европа емигранти, имат все по-важна роля за икономиката. Ако Южна Македония е тази, която произвежда, северната част, доминирана от албанското население, е тази, която потребява все повече и повече.", "date": "2017.06.01", "title": "Фотогалерия: Македонският град с 80% албанско население, който крепи икономиката"}
{"url": "http://www.dnevnik.bg/razvlechenie/2017/08/01/3016958_hakerska_ataka_v_hbo_zastrashava_neizlucheni_seriali/", "text": "Сценарий на \"Игра на тронове\" и неизлъчвани епизоди на други сериали на HBO като \"Играчи\" и Room 104 са изтекли след хакерска атака срещу телевизионния канал, съобщи американското списание Wired. Хакерите, нарекли се \"HBO Falling\", твърдят, че притежават терабайт и половина конфиденциални данни и предстои да разпространят още материали, включително епизоди на хитовото шоу. След инцидент с кибер-сигурността на HBO информация, собственост на канала, беше компрометирана, съобщиха от HBO, без да конкретизират изтеклите материали. \"Незабавно започнахме разследване и работим с органите на реда и експерти по кибер сигурност. Защитата на данните ни е наш приоритет и приемаме тази отговорност много сериозно\", гласи изявлението на компанията. За разлика от други подобни случаи хакерите твърдят, че са разбили самата система на HBO, а не тази на трети страни. \"Успешно проникнахме в огромната система на HBO и взехме най-важните файлове, филми и сценарии и така нататък\", хвалят се хакерите пред Wired, обещавайки да пуснат пълни епизоди на \"Игра на тронове\" и цели филми.", "date": "2017.06.01", "title": "Хакерска атака в HBO застрашава неизлъчени сериали, включително \"Игра на тронове\""}
{"url": "http://www.dnevnik.bg/sport/2017/08/01/3016944_boian_petrov_za_gasherbrum_ii_tozi_vruh_go_useshtah/", "text": "Алпинистът Боян Петров заяви, че \"през цялото време е треперил\" при изкачването на Гашербрум II (8035 м). Българинът стъпи на върха от втория опит, след като през 2009 г. се наложи да се върне от точка на 40 м под върха заради липсата на въже и партньор. \"Този път всичко беше изключително ненадеждно. През цялото време съм треперил. Последните метри преди върха бяха най-лесни заради липсата на цепнатини\", каза Петров пред \"Нова телевизия\". \"През цялото време ме стягаше, като примка го усещах тоя връх\", добави той. Алпинистът призна, че вероятно е подценил повторния опит за изкачване. \"Не очаквах, че ще ми причини такива мъки и трудности.\" Петров стъпи на Гашербрум II единадесет месеца след като заедно с еколога Андрей Ковачев пострадаха тежко в Кресненското дефиле, където двамата бяха блъснати от румънски шофьор, докато преброяваха животните в района. Недостатъчното възстановяване беше причината Петров да промени първоначалните си планове за изкачване на Еверест тази година. \"Не знаех дали ще се върна в играта, дали съм се върнал в играта. Оказа се, че самите травми не ми направиха никакъв проблем, не ги усещах, не ги мислех. Просто обаче си мислех: \"Ей, 11 месеца след такава тежка катастрофа пак съм в планината\", така че се надъхах още повече.\" Гашербрум II е деветият осемхилядник на българския алпинист, който е част от проекта му \"Българин на 14х8000\".", "date": "2017.06.01", "title": "Боян Петров за Гашербрум II: Този връх го усещах като примка"}
{"url": "http://www.dnevnik.bg/skorost/2017/08/01/3014213_test_draiv_nai-funkcionalnoto_reno_megan/", "text": "Карах  \"Рено Меган\" като хечбек . Тествах го като  седан . Бях зад волана и на най-спортната за момента версия  \"Меган\" GT . Въпреки това не устоях на изкушението да опитам и модификацията комби. Бях воден основно от любопитството. Питах се какво повече може да даде тя. Отговорът е практичност, гъвкавост и повече място за багаж. Но за това после. Първо държа да отбележа,че колата е красива и в този си силует. Изглежда динамично, балансирано, стилно... Присъства и нужната доза елегантност, която да те кара да и хвърляш по един прощален поглед всеки път, когато я паркираш. При този поглед всеки път се възхищавах на хромираната линия, преминаваща под линията на прозорците и нагоре към задния четвърт панел с гланцирано черно покритие. Нужната доза премиум излъчване идва и от матовите алуминиеви релси на покрива. Луксът в дигиталната ера В сравнение със своя предшественик новият \"Меган\" комби е добавил 4.5 см към дължината (до 4.63 м), като същевременно са взети почти 6 сантиметра от височината (вече 1.45 м). Междуосието е увеличено с близо сантиметър и е 2.71 м. В салона няма изненади, като той е идентичен с този на хечбека и седана. След третата ми среща с централния дисплей с размер 8.7-инча (22 см) бързо успях да конфигурирам началния на екран, така че на един пръст разстояние да са ми настройките на радиото и климатизацията, управлението на навигацията и режимите на шофиране, като същевременно постоянно следя и качеството на заобикалящия колата въздух. През екрана се управляват още телефонът, асистиращи системи и се правят всички настройки по колата. Приборното табло е дигитално с пет различни оформления, като при всяка акцентът е върху различни показатели – скорост, обороти, икономичност и т.н. В най-високото нивото на оборудва цялостното излъчване на \"Рено Меган\" комби е премиум, като заслуга за това имат качествената кожена тапицерия, алуминиевите акценти, приятните на допир материи и осветлението във вратите, покрива и централната конзола, което може да е в пет цвята по избор. Предните седалки са много удобни, с добра странична опора, като шофьорската беше и с масаж в три режима – тонизиращ, релаксиращ и лумбален. На волана са изнесени копчета за управление само на свързаните с шофирането функции – круиз контрол и телефон. Аудиосистемата се командва от превключватели зад кормилото – нещо типично за \"Рено\". Задните седалки също са много удобни, с оптимален наклон на облегалките, удобен подлакътник, ако пасажерите са двама, и предостатъчно място в областта на раменете и коленете. Багажник пълен с изненади Обяснимо, най-голям интерес за мен представляваше багажника, който изненадва приятно с модулност и хитроумни решения. Подът му е на две нива. При високата позиция на панелите се образува равен под, когато облегалките на задните седалките са сгънати, което може да стане и чрез дръжки от двете страни на багажника. В тази конфигурация под пода е налично допълнително отделение за съхранение 55 литра. Свалянето на панела на подвижния под в по-ниска позиция създава максимален товарен обем в зоната откъм седалките, като тази откъм вратата е отделена с нещо като праг заради нишата, в която е поставена резервната гума. Това решение е удачно, защото се предотвратява търкалянето на товарите. Освен това по този начин тежките предмети не се плъзгат към задната част на багажника, когато автомобилът е в движение. Подвижният панел на пода, който е по-близо до входа на багажника, пък е снабден с вдигаща се преграда, спираща евентуално изпадане на неща от него при отварянето на петата врата. В товарната зона присъстват още странични кошове за съхранение от двете и страни, куки за закачане на пазарски чанти и изход за 12 волта, в който може да се включи хладилна чанта например. Минималният багажен обем на \"Рено Меган\" комби е 580 литра, като той може да се увеличи повече от три пъти при сгъване на облегалките на задните седалки. Благодарение на възможността за падане напред на облегалката на седалката до водача в колата влизат товари с дължина до 2.7 метра, което е без аналог в сегмента. Меката покривна щора на багажника може лесно да се сгъне, за да се улесни товаренето, а под пода има специално място, предназначено за нея, когато трябва да се махне, за да се ползва пълният товарен обем Това, което ми липсваше в комбито на \"Меган\", беше тунел в средното място, което е удобство при превоз на тесни, но дълги предмети, електрическо задвижване на задната врата и отварянето й без ръце. Дизел с технологии от Формула 1 Купувачите на \"Рено Меган\" комби могат да избират между бензинови двигатели с мощности 115 и 130 конски сили и дизели с 90, 110 и 130 коня. Тестовата колата разчиташе на най-мощния дизел, комбиниран с механична скоростна кутия с шест предавки. Ако търсите вариант дизел с автоматик, то ще трябва да заложите на мотора със 110 конски сили, който единствен се предлага в комбинация с трансмисия с двоен съединител. Агрегатът в тестовата колата беше с обем 1598 куб. см и е базиран на архитектура, вдъхновена от опита на \"Рено\" във Формула 1. Той предлага въртящ момент от 320 Нм. Още от 1500 оборота моторът поема отлично и доставя удоволствие не само с пъргавината си, но и с приятния звук, идващ до голяма степен през тонколоните благодарение на специално разработена програма. С най-мощния дизел \"Меган\" комби се ускорява до 100 км/ч за 10 секунди, което е напълно достатъчно за семеен автомобил. Отличното доускорение прави колата подходяща и за по-динамично шофиране. Що се отнася до разхода, при 64 от 100 точки за икономично каране той се оказа 5.7 л/100 км в смесен цикъл, включващ поравно градско, извънградско и магистрално шофиране. Обещанията на производителя са за 4 л/100 км. Комфорт като в по-висок клас автомобил На всички, които се наслаждават на шофирането, препоръчвам снабдяването на колата с опционалната технология MULTI-SENSE, позволяваща промяна в настройките на твърдостта на волана, реакцията на двигателя и работата на автоматичната трансмисия. В спортен режим воланът е достатъчно тежък и прилично директен, а моторът издава вече споменатият приятен звук. Освен това педалът на газта реагира на всяко докосване. Работата на окачването не се променя, но за мен то предлага отличен баланс между комфорт и пътно поведение. Неравностите се предават максимално щадящо към пътниците, а наклонът в завой на каросерията не достига до плашещи нива. \"Рено Меган\" комби демонстрира сериозна еволюция по отношение и на акустичния комфорт, като сериозно са намалени звуците от вятъра, мотора, гумите. Дори при 130 км/ч в салона е приятно тихо, което наред с комфорта на возене създава усещане за пътуване в по-висок клас автомобил. Сигурност от най-висша класа Нормално за семеен автомобил, \"Рено Меган\" комби може да се екипира с куп асистиращи системи. В тестовата кола присъстваха всички подобни, като най-полезните, поне за мен, бяха сигнализацията за превозно средство в мъртвата зона на огледалата, предупреждението за опасно приближаване към предната кола, адаптивният круиз контрол и индикацията за последния забелязан ограничителен знак. На разположение е също и аларма при напускане на избраната лента на движение. Колата разполагаше и с полуавтономната система за паркиране, при която водачът има грижата да включи на подходящата предавка и да контролира движението с газта и спирачката, докато управлението на волана е поверено на електрониката. Заслужава отбелязване, че има възможност за паралелно, перпендикулярно и диагонално паркиране. Тествах системата и тя работи доста добре, но при успоредното паркиране приема за подходящи места с поне метър по-големи от дължината на колата, докато шофьор с опит, би я вкарал и в доста по-компактни паркоместа. Кой \"Меган\" да избера В заключение мога да кажа, че \"Рено Меган\" комби е със сигурност е най-универсалната версия на модела, като покупката му в никакъв случай не е компромис. И колата вече има своите фенове, като за три дни видях поне пет различни представителя на този автомобил. Цените в България започват от 31 290 лв. с ДДС, а с оборудване като на тестовата кола сумата стига до малко над 52 хиляди лева.", "date": "2017.06.01", "title": "Тест драйв: Най-функционалното \"Рено Меган\""}
{"url": "http://www.dnevnik.bg/biznes/2017/08/01/3016954_koncesionerut_na_letishteto_v_sofiia_shte_razshiriava/", "text": "Концесионерът на \"Летище София\" ще трябва или да модернизира терминал 1, или да построи терминал 3. Това казва в интервю за \"24 часа\" министърът на транспорта Ивайло Московски. Летището е отесняло като възможности на терминалите, но не и пистата, която може да приема 10 млн. пътници годишно при трафик от 5 млн. сега, уточнява министърът. Той изразява надежда през 2018 г. да бъде сключен договорът за концесия на летището, за който безплатен консултант е Европейската инвестиционна банка. Московски потвърждава, че настоява за задължително авансово плащане в размер на 224 млн. лв., колкото е разрешената от Брюксел държавна помощ. Набирането на оферти ще продължи 6 месеца. Новите влакове Министърът описва нова схема за финансиране на дълговете на БДЖ след като заради  действия на служебния кабинет  концесионирането не летището се отлага и на приходите оттам държавата в този момент не може да разчита. Според Московски Министерството на финансите би могло да разреши безлихвен заем, БДЖ да се разплати с облигационерите (сумата е 150 млн. лв.), а след като концесията на летището стане факт, държавата да си върне парите. Търгът за нови влакове ще бъде пуснат през октомври и ще е на обща стойност 350 млн. лв., казва Московски. \"Всяка година държавата дава по 35 млн. лв. за ремонт и модернизация на подвижния състав. Идеята е да ги съберем за 10 г. напред, ако финансовият министър ги увеличи, ще е по-добре, и да обявим процедура за нови влакове\", пояснява министърът и уточнява, че те ще бъдат изплащани в продължение на 10 г. Наземната железница ще се свърже с метрото Московски разказва, че в София има идея жп влаковете да се срещат с метрото на входовете на града, вместо всички пътници да се стичат към Централната гара. \"Да има рингови гари, които да дават възможност хората от влака да се прекачват на метрото\", казва той и дава пример със зоната Божурище, до която ще се стига с влак, но с прекачване непосредствено от спирката на метрото \"Обеля\".", "date": "2017.06.01", "title": "Концесионерът на летището в София ще разширява терминалите"}
{"url": "http://www.dnevnik.bg/biznes/2017/08/01/3016933_izlishukut_v_bjudjeta_dostiga_19_mlrd_lv_v_kraia_na/", "text": "В края на юли 2017 г. на касова основа салдото по консолидираната фискална програма (КФП) е положително в размер на 1.961 млрд. лв. (2.0 % от прогнозния БВП), сочи прогноза на Министерството на финансите. Месец по-рано размерът му беше 1.74 млрд. лв. Приходите и помощите по КФП към юли 2017 г. се очаква да бъдат в размер на 20.471 млрд. лв. (57.8 % от годишния разчет). Изпълнението на данъчните и неданъчните приходи се очаква да бъде 59.8% от разчета за годината, като съпоставени със същия период на предходната година нарастват с 1.237 млрд. лв. (6.7%). Постъпленията от помощи са по-ниски спрямо същия период на 2016 г., като изпълнението спрямо годишните разчети за 2017 г. се очаква да бъде 32.9 %.", "date": "2017.06.01", "title": "Излишъкът в бюджета достига 1.9 млрд. лв. в края на юли"}
{"url": "http://www.dnevnik.bg/citat_na_deniia/2017/08/01/3016932_citat_na_denia_bezrabotica_ima_za_tezi_koito_ne_iskat/", "text": "Това заяви премиерът Бойко Борисов по време на официалната церемония по откриването на  нов завод за автомобилни части на германската фирма \"Костал\" в Пазарджик , съобщава \"Фокус\". Той определи компанията като \"поредния добър партньор на България\". Думите на министър-председателя идват след обявената от Агенцията по заетостта статистика, че безработицата в страната за юни е 6.8%. Броят на регистрираните безработни в бюрата по труда през месеца е 224 167. \"Трябва много бързо през техникумите, през дуалното обучение да образоваме повече, да повишаваме квалификацията. Инвеститорите са тук, а ние не можем да им отговорим с високопроизводителна и квалифицирана работна ръка. Мога да се обзаложа, че след септември, след изборите в Германия много по-голям интерес ще има към България\", каза още премиерът.", "date": "2017.06.01", "title": "Цитат на деня: Безработица има за тези, които не искат да работят"}
{"url": "http://www.dnevnik.bg/zelen/2017/08/01/3016955_obshto_51_leshoiadcheta_v_iztochnite_rodopi_se_uchat/", "text": "Общо 51 лешоядчета излетяха в района на Източните Родопи, съобщиха от Българското дружество за защита на птиците (БДЗП) равносметката от редовния мониторинг на единствената естествена популация на белоглав лешояд. От дружеството са посетили всички гнездови колонии на вида в Родопите, където тази пролет загнездиха 89 двойки. Малките лешояди се излюпват в края на март и началото на април. Близо четири месеца родителите се грижат непрестанно за новото поколение. Толкова време е необходимо, докато потомството порасне достатъчно, за да започне първите летателни опити. Всъщност в средата на лятото малките са вече напълно развити и тежат колкото възрастите им родители – около 7 кг, а понякога и повече. \"Тази година гнездовият успех на популацията е по-нисък в сравнение с предходната. Вероятната причина са големите и продължителни застудявания през януари и началото на февруари, което съвпада с периода на снасянето на яйцата. Всяка двойка лешояди снася само едно яйце и минусовите температури могат да причинят изстиване и загиване на зародиша още в ранните етапи на развитие\", коментира Добромир Добрев от БДЗП. Първите летателни уроци Първите уроци са най-трудни, защото малките са все още неопитни. Затова и докато придобият достатъчно опит, родителите им са неотлъчно до тях. През първите седмици младите птици не се отдалечават много от гнездата и не изминават големи разстояния. Те усъвършенстват летенето и се научават как умело да използват крилете си за да улавят въздушните течения, и как да навигират полета с помощта на опашката. Всъщност това е периодът, в който може да се види недотам типично поведение за лешоядите, които обикновено се реят в небето. Малките често може да се окажат на земята в резултат на неуспешно завършил полет и се налага да се катерят пеш до висока скала или друго удобно за излитане място. С всеки следващ полет те придобиват увереност и усвояват нови умения.", "date": "2017.06.01", "title": "Общо 51 лешоядчета в Източните Родопи се учат да летят"}
{"url": "http://www.dnevnik.bg/analizi/2017/08/01/3016311_kak_stalin_progoni_bulgarite_ot_krim/", "text": "През пролетта на 1944 г. Сталин и Берия подготвят тотално етническо прочистване на Крим, жертви на което стават и над 12 хил. българи. Повечето от тях никога не се завръщат по родните си места. Изследванията на престъпленията на болшевизма определят масовите екзекуции, терора и останалите репресии като най-важния инструмент за завземането и задържането на властта от комунистическите номенклатури в засегнатите от бедствието страни. Машината за налагане на страх и пълно подчинение пред тоталитарната държава, подобно на месомелачка, постоянно трябва да поглъща \"неприятели\" от всякакъв калибър – империалисти, капиталисти, кулаци, интелигенция, духовенство, \"врагове с партиен билет\". Несъмнено апогеят в болшевишката параноя е обявяването на цели етнически общности за \"народи-предатели\". През февруари 1944 г. в Кремъл започват да обсъждат как да бъдат колективно наказани всички народи и етнически малцинства на територията на СССР, които са \"сътрудничели\" на нацистката окупация. Публикуваните по време на тъй наречената \"перестройка\"( от близкия помощник на Михаил Горбачов - Александър Яковлев) архивни документи на КПСС описват в детайли мотивите и начините за наказание на \"народите-предатели\", населяващи освободения през пролетта на 1944 г. Кримски полуостров. Заедно с татарите, арменците и гърците към \"враговете на народа\" са причислени всички 12 075 представители на българското малцинство в Крим. Без никакви доказателства за колаборация дясната ръка на Сталин, Лаврентий Берия, на 29 май 1944 г. пише до господаря си, че \"през периода на германската окупация значителна част от българите активно са съдействали на германците за събиране на храни за германската армия и за залавянето на съветски бойци и партизани\". Берия вменява на кримските българи престъплението, че са организирали реда и охраната на своите селища и едва ли не доброволно са отивали на работа в Германия. В доноса няма нито един факт, който да подкрепя истинността на твърденията за колаборационизъм или да потвърждава \"доброволното\" събиране на храни и работна сила за германците. Сталин веднага одобрява прогонването на кримските българи и още на 2 юни 1944 г. Държавният комитет за отбрана определя местата за заточението им в суровите краища на Урал, Западен Сибир и Средна Азия. На 27 юни части на НКВД обкръжават 11 компактно заселени с българи райони в Крим и с насочени оръжия дават на обитателите им няколко часа да си приготвят багажа за дългия път на североизток. 254 българи са незабавно арестувани и изпратени в изолаторите на НКВД. Едновременно с това са уволнени от Червената армия и изпратени към местата за \"специално\" заселване 582-мата офицери и войници с български произход, биещи се на фронта срещу германците. На 4 юли Берия докладва на Сталин, че решението за етническото прочистване на Крим е изпълнено. Съветската пропаганда не коментира прогонването на кримските българи и представя случая като част от кампанията по \"изобличаването\" на най-големия \"народ-предател\" в болшевишка Русия – кримските татари, пише историкът Сергей Громенко. Условията за живот в каторгите за българите и останалите прогонени кримски народи са ужасяващи: от 225 хил. заточеници само за пет години умират 33 хил. души, а смъртността е 7 пъти по-висока от раждаемостта. Година след смъртта на Сталин от \"душегубките\" са освободени едва няколкостотин кримски българи. Дори официалното разобличаване на престъпленията на \"вожда и учителя\" не носи утеха за страдалците. Формално те са освободени от местата на заточение, но съветската власт им забранява да се върнат в Крим или да бъдат компенсирани за конфискуваното имущество и отнетите домове и градини. За целта през 1956 г. дори е издадено специално постановление, което отчита притесненията на \"новодомците\" – предимно етнически руснаци, завзели имотите на българите и останалите бивши кримски народи. Несгодите им се появили заради факта, че пристигащите от местата на заточение бивши обитатели на Крим си търсели правата. Историкът Радослав Симеонов, който проучва съдбата на българската диаспора в Украйна, е на мнение, че засилената след войната русификация на Крим е пряко следствие от насилственото прогонване на българите и останалите малки народи. В резултат на войната и сталиновите депортации за пет години населението на полуострова се стопява трикратно. \"Макар че русификацията не е поставена като задача от Сталин и Берия, тя е пряко следствие от престъпните им действия. \"Не по-малко трагична е и съдбата на намиращата се на север от Крим общност на таврийските българи\", изтъква Симеонов. Все още малко се знае за жестоката участ на около 2000 наши сънародници от Таврия (област в Източна Украйна – б.а.), които през войната се завръщат в България и стават пълноправни нейни граждани. След окупацията на страната от Червената армия подчинените на Кремъл превратаджии и тяхната народна милиция предават в ръцете на НКВД всички наши сънародници от Украйна, които не успяват да се укрият и избягат. Съдбата на върнатите насилствено в СССР българи е почти неизвестна, защото в редица случаи те преминават през ада на ГУЛаг\", припомня Симеонов.", "date": "2017.06.01", "title": "Как Сталин прогони българите от Крим"}
{"url": "http://www.dnevnik.bg/analizi/2017/08/01/3016923_prichinite_bnt_i_bnr_da_se_obediniat_da_poluchat_mnogo/", "text": "Посред лято, когато на хората не им е до много сериозни неща, се разгорещи спорът кой ще оглави Българската национална телевизия. Кандидатите са деветима мъже. Това може би е единственият начин мъж да оглави БНТ, защото явно ако се кандидатира жена, тя без съмнение ще спечели конкурса. Изглежда, някаква тайнствена инициатива за равенство между половете се е намесила в зародиша на изборната процедура. И, съвсем не неочаквано, в единствената публикувана концепция (на Иван Гарелов - бел.ред.) още в третото изречение се мъдри изразът \"като в белите страни\". Добре поне, че сегашното състояние на телевизията не е определено като \"циганска работа\", която има нужда от мъжка ръка, за да сложи нещата наред. Евтини националистични баналности естествено не липсват. Конкурсът пое в познатия жанр \"всичко да е ново, но нищо да не се променя\". Наистина ценени от мен хора подкрепиха порива с писмо. Добре е обаче конкурсът да се отложи. Причината е, че Тя е наследила ред проблеми от десетилетия, много отпреди 1989 година, които си стоят загнездени в нея и я обричат на посредствен живот независимо от безспорния професионализъм и усилия на немалко хора, които работят там. Съществуват два основни проблема, подходът към които трябва да реши и съдбата на БНТ: Фалшивите новини са тежка напаст. От това как рак се лекува с отвара от теменужки, през смъртта на Слави Трифонов до безобразията, на които се подлага българската и световната история от наемни и доброволни хибридчици, българинът е залят с глупости, които няма кой да опровергае. Проблемът е много по-сериозен, отколкото изглежда на пръв поглед. Потопът от фалшиви новини създава среда за масирани тролови атаки срещу национални институции, манипулация на избори, силно изкривяване на гражданския контрол над обществени решения и драматичен спад в доверието към медиите и към обществените институции. Неграмотността е другият сериозен проблем. Той само отчасти се решава с реформи в образователната система. Националните медии играят важна допълваща и компенсираща роля. Образованието трябва да стана основна задача на медиите, издържани от данъкоплатеца. Защо хазната да харчи пари просто за още една телевизия, ако тази телевизия не изпълнява ясно отличаваща се обществена мисия? Шоу програми, Homeland и House of Cards, на кафе с този и онзи могат да си текат много успешно по комерсиалните телевизионни канали. Преди всичко двете национални медии, БНТ и БНР, е разумно да се слеят. Те би трябвало да имат една обща мисия, която да е свързана с надеждна информация и обществено образование. Обединената национална медия е добре да се очисти от реклами и всякакви други спонсорирани дейности и да отдели комерсиалната си дейност в самостоятелно търговско дружество, което да не се омесва с програмата в ефир. И, разбира се, тази дейност трябва да се финансира сериозно. Би Би Си има бюджет от 3.7 милиарда лири. Освен това комерсиалните й дейности докарват още 1.3 милиарда, сума от космически порядък за капацитета на националната българска медия. Би Би Си успява да е онова, което е, с 5 милиарда лири годишен бюджет. Това са 11 милиарда лева. Далеч съм от мисълта да предлагам БНТ и БНР да получават по 11 милиарда лева на година. Ако вземем обаче предвид разликата в стандартите на България и Великобритания и разликите в аудиторията и намалим тази сума, да речем, с 20 или дори 30 пъти, ще получим сума между 350 и 500 милиона лева. Сега радиото и телевизията получават субсидия общо от около 110 милиона лева. Обединяването на двете национални медии и бюджет в долната граница на този диапазон би увеличило ресурса, с който националните медии разполагат, около 4 пъти. Вероятно това е необходимо, за да може България да получи една обществена медийна компания, която да задава стандарт за вярна информация и да изпълнява сериозна образователна функция. Българската национална медия има да решава значително по-сериозен проблем от това, с което се занимава Би Би Си. Добре вложените много повече пари в националната медия ще се върнат през по-добре функциониращата икономиката. Ниската езикова и математическа грамотност, крайно ограничената финансова грамотност, свитата обща образованост, оскъдните знания за демократичните институции, липсата на дебати за строителството, околната среда, туризма и ред други сфери са тежко бреме за икономиката на страната. Образоваността и проверката на фактите са постоянна битка. И винаги ще бъдат. И националната медия трябва да й се посвети. Естествено много повече пари, сливане на БНТ с БНР и ясен нов фокус ще изискват законодателни промени, но и много сериозно, енергично и високопрофесионално управление. За да си осигури това сериозно управление, националната медийна компания ще има нужда от сериозен управител. Затова би било разумно Няма нищо трагично компанията да бъде оглавена и от чужденец, ако той или тя успеят да убедят данъкоплатеца, че ще им осигури най-доброто медийно обслужване за многото повече пари. Ако Българската народна банка беше управлявана от чужденец (както е например английската национална банка), може би българинът нямаше да се изръси на 4-5 милиарда лева на вятъра за КТБ. Накратко, формулата би трябвало да е радикална реформа и сливане на националните медии, много повече пари и отворен конкурс за мъже и жени от България и света, които имат и достатъчно усет, за да не употребяват в концепциите си изрази от типа на \"в белия свят\".", "date": "2017.06.01", "title": "Причините БНТ и БНР да се обединят, да получат много повече пари и да си търсят директор отвън"}
{"url": "http://www.dnevnik.bg/sport/2017/08/01/3016974_antoniia_grigorova_se_hvurli_v_nadprevara_s_vremeto_po/", "text": "Състезателката в планинските бягания Антония Григорова започна екстремното си предизвикателство \"Пътят Ком - Емине 600\". Тя опитва да стане първата жена, пробягала разстоянието между връх Ком и нос Емине. Заедно с треньора й Наталия Величкова си поставиха за цел 600-те километра да бъдат изминати за по-малко от 6 дни. \"За повечето от нас звучи невероятно, може би дори малко лудо. За Антония Григорова и нейната треньорка Наталия Величкова това е страст и предизвикателство, пред което решиха да се изправят преди една година\", пише в информацията на  сайта, посветен на опита . В интервю за \"Дневник\"  миналата есен Григорова и Величкова разказаха, че идеята се родила спонтанно и споделено . \"Аз й казах: \"Знаеш ли какво си мисля за догодина?\" Тя довърши изречението: \"Ком - Емине.\" Така го решихме. Видяхме се в понеделник, обсъдихме стратегията, във вторник в 4.30 часа я събудих и й казах, че след 15 минути искам да е готова за тренировка. Отидох, взех я и бяхме на стадиона. Оттогава насам всичко е подчинено на проекта за следващата година. Затова го кръстихме \"Пътят\", каза Величкова. \"Това не е само пробег с изминаване на 600 км. Това е пътуване. Най-ценното на Ком - Емине е, че ние имаме да извървим не 600 км, а над 500 дни\", добави треньорът на състезателката. Бягането на Григорова  може да бъде проследено онлайн . Рекордът за изминаването на Ком - Емине се държи от Кирил Николов-Дизела. Състезателят по ориентиране  пробяга 600-те километра за 4 дни и 13 часа при втория си опит през 2015 г . С това той подобри с 21 часа  постижението на Божидар Антонов , записано няколко седмици по-рано.", "date": "2017.06.01", "title": "Антония Григорова се хвърли в надпревара с времето по Ком - Емине"}
{"url": "http://www.dnevnik.bg/bulgaria/2017/08/01/3016966_borisov_i_radev_lichno_se_dogovorili_za_noviia/", "text": "Премиерът Бойко Борисов отхвърли  обвиненията на лидера на БСП Корнелия Нинова , че не иска президентът да назначава ръководителя на бъдещия независим антикорупционен орган. По думите му той лично се е договорил с Румен Радев как ще бъде изградена структурата му. Изказването му дойде по време на официалната церемония по откриването на нов завод за автомобилни части на германската фирма \"Костал\" в Пазарджик, съобщиха от правителствения пресцентър. На събитието министър-председателят обяви, че предстои откриване на завод и в Плевен, който щял да осигури близо 8000 работни места. \"С Радев разговаряхме и се договорихме, че дирекция \"Антикорупция\" в Държавната агенция \"Национална сигурност\" (ДАНС) ще отиде към бъдещия антикорупционен орган. Ръководителят на цялото звено ще се избира и назначава от парламента и така то ще е равно отдалечено. Сега тя (Корнелия Нинова - бил. ред.), чула-недочула, коментира\", заяви Борисов. Вчера правосъдното министерство разпространи  проекта на антикорупционния закон . Предстои той да премине през обществено обсъждане, преди да влезе в пленарна зала. Борисов разкритикува Нинова, че при управлението на БСП се е стигнало до  фалита на КТБ , а от стенограмите на заседанията за бъдещето на банката се виждало, че той най-яростно е искал някой да поеме отговорност за случващото се. Премиерът каза още, че левицата не е спечелила президентските избори, тъй като е подкрепила независимата кандидатура на Радев. Минути след изказването на министър-председателя Нинова му отговори чрез публикация в профила си във \"Фейсбук\". Според нея \"слуховете говорят различни неща за фалита на КТБ\". \"Единственото официално, институционализирано решение е докладът на Специализираната прокуратура. Там се казва, че  има облагодетелствани политици.  От какво Ви е страх този списък да се публикува? Да не би да сте вътре?\", пише Нинова. Лидерът на БСП уточнява, че е на едно мнение с Борисов, че членовете на независимия антикорупционен орган трябва да се избират от Народно събрание. Според нея обаче премиерът искал да назначи директора му. \"Ние предлагаме  президентът да го назначава,  за да има взаимен контрол между властите\", пише още Нинова.", "date": "2017.06.01", "title": "Борисов и Радев лично се договорили за новия антикорупционен орган"}
{"url": "http://www.dnevnik.bg/biznes/2017/08/01/3016994_bankite_zavurshiha_purvata_polovina_na_2017_g_s_dobra/", "text": "Повече заеми за домакинствата, т.е. нов бизнес, ръст на постъпленията от такси, съчетани с по-малко разходи за обезценки в година без стрес тестове, носят силни печалби на банките за първото полугодие на 2017 г., пише  \"Капитал Daily\"  в днешния си брой. На пръв поглед числото за шестмесечието се свива, но реално плюсът е дори по-голям от миналата година, ако се извади бонус постъплението от продажбата на Visa. Депозитите също са със стабилен годишен ръст въпреки почти нулевите лихви, показват излезлите в понеделник данни на БНБ, пояснява изданието. За полугодието печалбата на банковия сектор е 660 млн. лв. Това е със 113 млн. лв. по-малко от миналата година. Причините са две: извънредният доход през миналото лято от картовата организация Visa, оценен от БНБ на 186 млн. лв., както и свиващият се нетен лихвен доход заради ниските лихви по кредити. За цялата година очакванията на банкери са за 1 млрд. лв. печалба, а за догодина – 1.1 млрд. лв. В последното десетилетие такава висока печалба банките отчетоха през 2008 г. - 1.39 млрд. лв. Тогава тя беше резултат от свръхактивност – нарастването на кредитите беше с над 50%. Продължава тенденцията за свит нетен лихвен доход. Към края на юни 2017 г. той е 668.4 млн. лв., като е съизмерим с този през първото тримесечие на годината. Нетният доход от лихви обаче е с 6% е по-нисък през второто тримесечие на тази година спрямо година по-рано, като общо за полугодието е по-нисък с близо 5.2%. Увеличава се доходът от такси и комисиони спрямо първото тримесечие. За периода април - юни е 256.6 млн. лв. (при 231.6 млн. лв. за предходното тримесечие). На годишна база събраното също е малко повече: общо за полугодието доходът от такси и комисиони е 488 млн. лв., като е по-висок с 9.3% от този в края на юни 2016 г. По-съществено перо за компенсация на свитите приходи са намалените разходи за обезценки по лоши заеми, които се свиват драстично в сравнение с миналата година по това време – с 27.6%. От началото на тази година обемът им е 236 млн. лв. (при 326 млн. лв. за първото полугодие на 2016 г.).", "date": "2017.06.01", "title": "Банките завършиха първата половина на 2017 г. с добра печалба"}
{"url": "http://www.dnevnik.bg/sviat/2017/08/01/3016967_sasht_nalojiha_sankcii_na_maduro_brjuksel_ne_priznava/", "text": "САЩ наложиха финансови санкции на венецуелския президент Николас Мадуро след спорните избори за Учредително събрание. Те включват замразяване на всякакви негови авоари под американска юрисдикция и забрана американски физически и юридически лица да влизат в делови отношения с него. \"Мадуро е диктатор, който не зачита волята на венецуелския народ\", каза финансовият министър Стивън Мнучин. \"С налагането на санкции на Мадуро САЩ ясно показват своята позиция към политиките на неговия режим и подкрепата си за народа на Венецуела, който се стреми да върне своята страна към пълна и процъфтяваща демокрация\", заяви той. САЩ не въвеждат санкции срещу нефтения сектор на Венецуела, но подобни мерки се обмислят, казаха запознати източници, включително от американския Конгрес. Президентът отвърна, че \"не приема заповеди от империята\" в телевизионно обръщение. \"В САЩ може да станеш президент с 3 млн. гласа по-малко от тези на опонента си. Колко невероятна демокрация!\" Мадуро намеква, че Хилъри Клинтън  спечели повече гласове от Тръмп , но системата на електорите осигури победата за него. \"Мадуро не е просто лош лидер. Сега той е диктатор\", заяви съветникът по националната сигурност  Хърбърт Макмастър . \"Скорошните му действия, които кулминираха в заграбването на абсолютната власт чрез фалшивите избори за Национално учредително събрание, са много сериозен удар върху демокрацията в нашето полукълбо.\" Арести в опозицията Агенти на службата за разузнаване на Венецуела арестуваха рано тази сутрин двама от най-видните опозиционери,  Леополдо Лопес  и  Антонио Ледесма , които досега бяха под домашен арест, съобщиха семействата им, цитирани от агенция \"Франс прес\". \"Току-що отведоха Леополдо от дома му. Не знаем къде се намира, нито къде са го отвели\", написа в \"Туитър\" съпругата му Лилиан Тинтори. Децата на Ледесма, Виктор и Ванеса, също казаха, че службите са отвели баща им. През последните дни и двамата опозиционери призоваваха съгражданите си да се включат в протестите. Лопес бе поставен под домашен арест през юли, след като прекара три години в затвора заради ролята си в антиправителствените улични протести през 2014 година. Ледесма, който от 2015 г. е под домашен арест, също лежа в затвора по обвинения, че е бил начело на заговор за сваляне на президента. Венецуелската опозиция, която има мнозинство в парламента, увери днес, че ще продължи да заседава, въпреки че Учредителното събрание трябва да започне работа в същата сграда в сряда, предаде \"Франс прес\". \"Ние сме тук не защото са ни направили подарък, а защото представляваме гласът, който не е имал нито един парламент в историята на Венецуела и това трябва да се уважава\", заяви на пресконференция председателят на Националното събрание Хулио Борхес. Учредителното събрание се очаква да ръководи страната неопределено време. То би трябвало да заседава в парламента, където от миналата година опозицията има мнозинство. Това събрание стои над всички видове власти, включително президентската, и трябва да изработи нова конституция, която да замени обнародваната през 1999 г. от тогавашния президент - покойния днес Уго Чавес. В интервю за АФП бившият външен министър Делси Родригес вчера каза, че се предвижда процес на съжителство на парламента и Учредителното събрание. Между двете институции обаче все още няма никаква комуникация, отбеляза днес председателят на парламента Борхес. Няма нито съжителство, нито съвместно съществуване или нещо подобно. Не можеш да съжителстваш с разбойник в дома си, отбеляза опозиционният депутат Енри Рамос Алуп, който беше председател на парламента преди Борхес. Реакции Испания обяви, че няма да признава решенията, които ще взема Учредителното събрание, и ще проучи със съюзниците си допълнителни мерки за възстановяване на демокрацията в тази страна, предаде агенция \"Франс прес\". Това отхвърлено от опозицията събрание \"не представлява волята на мнозинството венецуелци и не е решението на сериозните проблеми с политическите сблъсъци и хуманитарната помощ, които измъчват страната. Поради тази причина Испания няма да може да признае, нито ще смята за валидни юридическите актове на това Учредително събрание\", посочи в комюнике испанското външно министерство. Вижданията на Мадрид по въпроса съвпадат с тези на Брюксел. Говорител на Европейската комисия изрази дълбоки съмнения относно признаването на резултата. \"Европейската комисия изразява сериозни съмнения дали може да се признае резултатът от изборите\", каза говорителка на ЕК в Брюксел. \"Едно Учредително събрание, избрано при съмнителни обстоятелства, често пъти съпроводени с насилие, не би могло да е част от решението\", заяви Мина Андреева, която изрази безпокойство за \"съдбата на демокрацията\" във Венецуела. \"Правителството на Венецуела носи отговорността да гарантира спазването на върховенството на закона и основните права като свободата на словото и правото на мирно събиране\", добави тя. Председателят на Европейския парламент Антонио Таяни заяви, че институцията \"няма да признае тези избори\" за Учредително събрание и осъди \"антидемократичната природа\" на венецуелското правителство.", "date": "2017.06.01", "title": "САЩ наложиха санкции на Мадуро, Брюксел не признава изборите"}
{"url": "http://www.dnevnik.bg/zelen/2017/08/01/3017005_desetki_sdrujeniia_poiskaha_veto_na_prezidenta_vurhu/", "text": "Двайсет и седем неправителствени организации внесоха  искане до президента на България Румен Радев да наложи вето върху измененията в Закона за опазване на околната среда  (ЗООС), приети миналата седмица. С измененията се премахва втората съдебна инстанция по делата за обжалване на одобряване на оценка за въздействието върху околната среда (ОВОС) на т.нар. обекти от национално значение. Поправката беше прокарана скоросно от ГЕРБ с подкрепата на Обединените патриоти. Обжалвания в момента бавят във времето инвестиционни проекти за магистрали, национални и природни паркове. Такива са например  строителството на автомагистрала \"Струма\" през Кресненското дефиле , инвестиционните намерения за ново строителство над Банско в Национален парк \"Пирин\".  Правозащитници предупреждават, че промените ще отслабят съдебния контрол върху законосъобразността на мегапроектите в областта на преноса на газ и нефт, автомагистралите, ТЕЦ-овете, ядрената енергетика. В писмото до държавния глава се припомня, че поправката е приета без да бъде проведено изискваното от закона обществено обсъждане, и без да го разгледа правната комисия. Според изпратеното до държавния глава искане, с приетия закон се накърнява правото на защита, прогласено с чл. 56 от Конституцията във връзка с правото на здравословна околна среда (чл.55), и правото на гражданите и юридическите лица да обжалват административните актове, които ги засягат (чл.120, ал.2). В нито една държава - член на Европейския съюз, такива дела не се разглеждат само от една съдебна инстанция, е друг аргумент. \"Тъкмо някои от обектите с национално значение станаха нарицателни през годините като пример за лошо управление, безотговорно разпиляване на публични средства и дори корупция\", пишат неправителствените организации. \"Това е известно например за проектите АЕЦ \"Белене\", \"Южен поток\" и др.\" Освен това, с редица решения на Върховния административен съд (ВАС) при разглеждане в две съдебни инстанции бяха отменени административни актове, с които се одобрява ОВОС на проекти, застрашаващи околната среда, здравето и живота на хората. Според Конституцията в 15-дневен срок от приемането на закона държавният глава следва да го обнародва или да го върне на Народното събрание за ново обсъждане. Писмото е подписано от програма \"Достъп до информация\", няколко сдружения, работещи за развитието на туризма и опазването на околната среда, Националната мрежа за децата, Центъра за култура и дебат \"Червената къща\", дружеството \"Архитектурно наследство\" към Съюза на архитектите, Българския център за нестопанско право, Форум гражданско участие и други.", "date": "2017.06.01", "title": "Десетки сдружения поискаха вето на президента върху ограниченията за обжалване на екооценки"}
{"url": "http://www.dnevnik.bg/detski_dnevnik/2017/08/01/3016978_vuzrastov_bjuletin_razkazva_na_mladite_roditeli_za/", "text": "Само 2% от децата на 4-5 месеца са били изключително кърмени преди 10 години, показват данни на Националния център по обществено здраве и анализи (НЦОЗА) от 2007 г. В рамките на Световната седмица на кърменето, която се провежда от 1 до 7 август, онлайн платформата  \"Дневникът на мама и татко\"  представя възрастов бюлетин с успешни практики от международно сертифицирания консултант по кърмене Христина Янева-Хедра. На платформата младите родители могат да намерят информация по възрасти и градове. \"Дневникът на мама и татко\" призовава и към провеждането на ново национално представително изследване за кърменето. От 10 години не е правено подобно проучване.", "date": "2017.06.01", "title": "Възрастов бюлетин разказва на младите родители за бебето им"}
{"url": "http://www.dnevnik.bg/photos/2017/08/01/3016879_fotogaleriia_tuneli_ot_vtorata_svetovna_voina_pod/", "text": "Огромна мрежа от тунели са разположени в скалите под малтийската столица Валета. В тях се помещават множество избледнели карти, изобразяващи местоположението на ключови битки през Втората световна война. Малта е започнала да възстановява тунелите, които са общо 28 хил. кв.м. Очаква се съвсем скоро да отворят врати за посетители.", "date": "2017.06.01", "title": "Фотогалерия: Тунели от Втората световна война под столицата на Малта"}
{"url": "http://www.dnevnik.bg/razvlechenie/2017/08/01/3017012_forinur_shte_sviriat_v_ruse_prez_2018_g/", "text": "Американската група Foreigner (\"Форинър\") ще свири отново в България през 2018 г., но концертът ще бъде в \"Булстрад Арена\" в Русе, съобщиха мениджърите на залата в крайдунавския град и Loud Concerts. Събитието ще е на 8 май 2018 г., два дена след празника на града. На шоуто Foreigner ще изсвирят най-известните си песни от последните 40 години -\"Juke Box Hero\", \"Feels Like The First Time\", \"Urgent\", \"Head Games\", \"Hot Blooded\", \"Cold As Ice\", \"Dirty White Boy\", \"Waiting For A Girl Like You\" и големият си хит \"I Want To Know What Love Is\". Англо-американската група е основана в Ню Йорк през 1976 г. и дори в момента е една от най-продаваните на всички времена. У нас досега са идвали 2 пъти, като последният бе през юни 2016 г.", "date": "2017.06.01", "title": "\"Форинър\" ще свирят в Русе през 2018 г."}
{"url": "http://www.dnevnik.bg/sviat/2017/08/01/3016996_broiat_na_horata_s_chujdo_poteklo_v_germaniia_stigna/", "text": "Броят на хората от имигрантски произход в Германия се е увеличил с 8.5% и е достигнал рекордните 18.6 млн. души през 2016 г., показва националната статистика. Над 1/5 от населението – 22.5%, са  първо или второ поколение имигранти , като поне един от родителите им не е бил роден с германско гражданство, гласят данните, цитирани от агенция \"Ройтерс\". 2.3 млн. души са свързани по семейна линия с Близкия изток, като броят им е скочил с 51% от 2011 г. насам. Хората с африкански корени също са се увеличили – сега те са 740 000, с 46% повече от 2011. Мнозинството хора от чужд произход обаче са свързани с други европейски държави. Данните идват по-малко от два месеца преди  парламентарните избори , на които  канцлерът Ангела Меркел  ще се бори за  четвърти мандат . Решението ѝ да  отвори границите  за стотици хиляди мигранти, останали в безизходица в Унгария през 2015 г., удари тежко имиджа ѝ тогава и увеличи популярността на крайнодясната партия  \"Алтернатива за Германия\". Меркел обаче си възвърна народната подкрепа и сред серия  успешни местни избори  през пролетта, сега нейният Християндемократически съюз има  двуцифрена преднина  пред социалдемократите.", "date": "2017.06.01", "title": "Броят на хората с чуждо потекло в Германия стигна нов рекорд"}
{"url": "http://www.dnevnik.bg/biznes/2017/08/01/3017026_izidjet_zapochva_da_leti_mejdu_sofiia_i_edinburg/", "text": "Нискотарифната авиокомпания \"Изиджет\" (easyJet) открива нов маршрут между София и столицата на Шотландия Единбург. Новите полети започват на 16 декември 2017 г. и ще се изпълняват през зимния сезон с тарифи, започващи от 15 евро. Маршрутът ще бъде изпълняван със самолет \"Ербъс\" 320 два пъти седмично (вторник и събота) до 14 април 2018 г. Компанията очаква да превози около 10 000 пътници през първата зима по този маршрут. Билетите са в продажба от днес. Минималната цена е 15 евро за еднопосочен полет на пътник (при условие, че пътуват двама души с една резервация). Директорът за британския пазар Али Гейуд коментира, че новите полети ще предложат по-голям избор на шотландските ски туристи да прекарат зимните си ваканции в българските зимни курорти, както и на българските пътници да посетят една от най-атрактивните европейски столици, известни със своето наследство, култура и фестивали. ЕasyJet започна дейността си в България през 2007 г. и новият маршрут ще бъде шести в нейната мрежа до и от България. Авиокомпанията извършва целогодишни полети от София до лондонските летища \"Гетуик\" и \"Станстед\" и Манчестър, а отскоро свърза и летище Варна с летище \"Гетуик \" и берлинското \"Шьонефелд\".", "date": "2017.06.01", "title": "\"Изиджет\" започва да лети между София и Единбург"}
{"url": "http://www.dnevnik.bg/detski_dnevnik/2017/08/01/3017023_chii_e_nai-dobriiat_videoblog/", "text": "Започна международният конкурс за деца от 6 до 16 години \"Влогни\", в който до 19 септември могат да се включат както начинаещи влогъри, така и всички, за които това е било досега само мечта. Конкурсът, организиран от  детския телевизионен канал Cartoon Network  и с подкрепата на  Националния център за безопасен интернет , цели да стимулира децата да развият своите умения за създаване на видеоблогове, креативния си потенциал. Това не само намалява рисковете онлайн, но и ги подтиква да станат активни дигитални граждани и творци. Национално представително изследване  на Центъра за безопасен интернет сред деца от 9 до 17 години показа, че макар че 80% от тях да могат да създадат видеосъдържание, в действителност едва 23% наистина са го правили. Посланик на \"Влогни\" е влогърът Крис Захариев, който ще бъде ментор на начинаещите видеоблогъри и ще им помага със съвети как да направят канала си успешен, как да развиват творческия си потенциал и как да избягват капаните, които мрежата поставя пред тях. В рамките на месец и половина децата, които се включат в конкурса със съгласието на родителите си, ще участват в предизвикателства, които ще бъдат обявявани на  официалния сайт на състезанието . Видеоблоговете могат да бъдат качвани на сайта или чрез Youtube URL, ако участникът вече има канал. Сайтът на състезанието ще съдържа съвети и ръководство за създаване на влогове. Представените видеоклипове ще бъдат модерирани и оценявани по персонален подход, остроумие и умения, които показват децата. Те трябва да вземат участие в най-малко две предизвикателства, за да имат възможността да се класират за втория (финален) кръг. След първите 4 задачи жури ще избере тримата най-добри, които ще имат възможността да участват във видеоуъркшоп с Крис Захариев, а един от тях ще стане официален гостуващ влогър на Cartoon Network. Той ще бъде промотиран във Facebook и Youtube каналите на Cartoon Network и ще получава информация от извора за всички нови проекти на телевизионния канал.", "date": "2017.06.01", "title": "Чий е най-добрият видеоблог"}
{"url": "http://www.dnevnik.bg/sport/2017/08/01/3017002_ludogorec_vze_polski_poluzashtitnik_za_15_mln_evro/", "text": "Ден преди преди  реванша от третия предварителен кръг на Шампионската лига  срещу \"Апоел\" (Беер Шева) \"Лудогорец\" подписа с полския дефанзивен полузащитник Яцек Горалски. 24-годишният футболист е преминал медицински прегледи, като договорът му с българския шампион е за три сезона. По информация на \"Дневник\" трансферът е на стойност 1.5 млн. евро. Полякът ще получава по 20 хил. евро, което е пет пъти повече спрямо досегашната му заплата. Горалски ще бъде представен на \"Лудогорец арена\" преди двубоя с \"Апоел\" в сряда. Шампионите имат трудната задача да заличат пасива след загубата с 0:2 в първия мач. \"Лудогорец\" представи футболиста като национал на Полша. Горалски има един мач за полския отбор - в приятелската среща срещу Словения на 14 ноември 2016 г. От 2011 до 2015 г. Горалски е част от \"Висла\" (Плоцк).  В последните два сезона играчът носеше екипа на \"Ягелония\", като за 61 мача има три гола и пет асистенции. Този сезон халфът изигра три двубоя в квалификациите за Лига Европа за \"Ягелония\". Горалски е третият футболист, който \"Лудогорец\" привлича през лятото. Шампионите подписаха с  вратаря Хорхе Емануел Браун  и са се уговорили със  защитника Матийо Соние , струващ 1 млн. евро. Трансферът на бранителя обаче още не е завършен, тъй като се изчаква дали \"Лудогорец\" ще се класира за групите на някой от двата европейски клубни турнира. \"Лудогорец\" се раздели с шестима футболисти през това лято.  Хосе Луис Паломино  беше продаден на \"Аталанта\", Браян Ангуло на мексиканския \"Пуебла\",  Милан Борян  подписа с \"Цървена звезда\", а Цветелин Чунчуков, Йордан Минев и Витиня напуснаха, след като договорите им изтекоха.", "date": "2017.06.01", "title": "\"Лудогорец\" взе полски полузащитник за 1.5 млн. евро"}
{"url": "http://www.dnevnik.bg/sviat/2017/08/01/3017085_velikobritaniia_se_e_otpravila_kum_bedstven_brekzit/", "text": "Великобритания се е отправила към бедствен Брекзит, който може да хвърли страната в невиждан хаос, освен ако финансовият министър Филип Хамънд не успее да осигури по-лек изход от Европейския съюз. Това заяви бившият лидер на торите  Уилям Хейг , цитиран от агенция \"Ройтерс\". Бъдещето на Брекзит е под въпрос, след като премиерът  Тереза Мей изгуби мнозинството  си в парламента в зле обмислени предсрочни избори, които сама обяви. Министрите в кабинета ѝ са в конфликт по основни параметри за излизането от ЕС, а двугодишният срок вече тече. Хейг, който е и бивш външен министър, заяви, че някои привърженици на Брекзит подценяват опасността от рязко икономическо забавяне и дори от възможното  протакане на преговорите . \" Брекзит  може да се превърне в най-голямата икономическа, дипломатическа и конституционна бъркотия в съвременната история на Великобритания, като доведе до неизвестни последствия за страната, правителството и самия проект за напускане\", писа Хейг в консервативния \"Дейли телеграф\". Според него е необходим подход, който да опрости преговорите, да намали необходимостта от бързо въвеждане на нови закони, да успокои бизнеса и да включи  оставането в единния пазар  в преходния период. Хейг, който агитираше за оставане в ЕС, подкрепи позициите на Хамънд, който е най-проевропейски настроеният министър на Мей. \"Отдавнашните привърженици на напускането виждат това като \"мека\" позиция или като даване на отстъпки. Но в действителност това е план, който да спаси Брекзит от приближаващото се бедствие\", пише Хейг. Идеите на Хамънд е да се избегнат  сътресения за бизнеса  при напускането на ЕС и да има преходен период, който да позволи на икономиките да се адаптират към промените. Той иска през март 2019 г., когато е крайният срок за Брекзит, да няма резки промени в  правилата за имиграцията  и търговията, а преходният период да продължи до 2022 г., когато ще бъдат следващите редовни избори. Хамънд обяви още, че Великобритания няма намерение да намаля данъчните си ставки под средното за Европа, за да бъде конкурентоспособна. В интервю за в. \"Монд\", той каза: \"Често се говори, че Лондон обмисля нечестна конкуренция в полето на фискалната регулация. Ние нямаме такива планове или визии за бъдещето.\" \"Събираме данъци, които, измерени като процент от БВП, влизат в средното за Европа и мисля, че ще останем на това ниво. Дори след като напуснем ЕС, Обединеното кралство ще запази разпознаваемо европейски социален, икономически и културен модел.\"", "date": "2017.06.01", "title": "Великобритания се е отправила към бедствен Брекзит, предупреди бивш лидер на торите"}
{"url": "http://www.dnevnik.bg/sport/2017/08/01/3017069_vuv_futbola_absoljutno_vsichko_e_vuzmojno_zaiavi/", "text": "Треньорът на \"Лудогорец\" Георги Дерменджиев се уповава на твърдението, че \"във футбола абсолютно всичко е възможно\", преди мача с \"Апоел\". Българският отбор  загуби с 0:2 в Израел  и има много трудна задача в търсене на място в плейофите на Шампионската лига, с което да си гарантира дълго европейско участие този сезон. \"Ще ви дам пример - знаете мача със \"Звезда\". Тук беше 2:2, в Белград поведоха с 1:0, стигна се до продължения и ние продължихме успешно. Това е футболът\", каза Дерменджиев. \"Резултатът е негативен за нас. Направихме доста сериозен анализ на играта и трябва наистина да променим нещо, за да имаме краен успех.\" На въпроса какво трябва да се промени, за да има успех отборът му, той отговори: \"Тази промяна трябва да бъде на базата на анализа, който сме направили.\" По думите му футболистите знаят каква е цената на мача и мотивацията им е пределна. \"Има опасност мотивацията да бъде на такова ниво, че да има нервност поне в началото на двубоя, но в крайна сметка мисля, че рутината, която имаме в международните мачове, ще си окаже влияние.\" В състава на разградчани има двама играчи, които са с проблеми - Сисиньо и Джоди Лукоки. Треньорът очаква да разбере състоянието им. Дерменджиев смята, че отборът му е готов за всичко, което може да се случи. Мачът в Разград е в сряда от 21.30 часа.", "date": "2017.06.01", "title": "Във футбола абсолютно всичко е възможно, заяви Дерменджиев преди мача с \"Апоел\""}
{"url": "http://www.dnevnik.bg/sviat/2017/08/01/3017018_pet_organizacii_othvurliha_pravilata_na_italiia_za/", "text": "Пет хуманитарни организации, които спасяват мигранти в Средиземно море, отказаха да подпишат кодекса за поведение на правителството на Италия. Три други обаче подкрепиха новите правила, съобщи агенция \"Ройтерс\". Хуманитарни лодки прибират над една трета от  всички мигранти , стъпили на европейските брегове. През 2014 г. те спасяваха по-малко от 1% от мигрантите, показват данните на италианската брегова охрана. Рим обаче се бои, че те стимулират  трафика на хора от Северна Африка  и окуражават мигрантите да поемат опасния път към Европа. Правителството състави кодекс на поведение от 12 точки, към които иска организациите да се придържат. Вътрешното министерство предупреди, че тези, отказали да подпишат документа, остават \"извън организираната система на морските спасявания, с всички конкретни последствия\" от това. Представителите на  \"Лекари без граници\" , която е участвала в спасяването на около 95 000 мигранти, бяха на срещата, но отказаха да подпишат кодекса. Организацията възразява на изискването лодките ѝ само да извозват мигрантите до безопасни пристанища, вместо да ги прехвърлят на други плавателни съдове. Този начин на действие позволява на малките лодки да останат в района и да търсят още хора. \"Плавателните ни съдове често са затрупани от големия брой  мигрантски лодки . Животът и смъртта са въпрос на минути в морето\", заяви директорът на \"Лекари без граници\" в Италия Габриел Еминенте. \"Спасете децата\"  обаче подкрепи кодекса и отбеляза, че вече спазва повечето от правилата. \"Не бихме подписали, ако дори една точка пречеше на ефективността ни. Случаят не е такъв, нито една от тях няма да попречи на дейностите ни\", заяви директорът на организацията в Италия Валерио Нери. Базираната в Малта Migrant Offshore Aid Station (MOAS) и испанската Proactiva Open Arms се съгласиха на условията за разлика от германските Sea-Watch, Jugend Rettet и Sea-Eye, както и френската SOS Mediterranee.", "date": "2017.06.01", "title": "Пет организации отхвърлиха правилата на Италия за спасяване на мигранти в морето"}
{"url": "http://www.dnevnik.bg/kultura/2017/08/01/3017061_plovdivskata_galeriia_otnovo_pokazva_starinnite_si/", "text": "Пловдивската художествена галерия отново ще извади на показ колекцията си от старинни гравюри от периода XVIII - началото на XX век. Най-представителната част от нея ще бъде изложена на втория етаж на залата за съвременни изложби на ул. \"Княз Александър I\" №15 от 3 до 31 август, съобщават оттам. Повечето от произведенията са гравюри върху мед, създадени в ателиетата на Лувъра (Chalcografie de Louvre). Друга част са правени при братята Кюнцли, от Дардоаз – Париж, от Кадарт и Шевалие – Холандия и Франция, и при Сгрили – Италия. Сюжетите са разнообразни: с митологичен и библейски характер, портрети, пейзажи, битови и дворцови сцени. Творбите са наследство от музея на някогашния Френски колеж \"Свети Августин\", съществувал в Пловдив до 1948 година. Цялата колекция \"100 гравюри - съхранената художествена памет на един френски колеж в България\" се състои от над 100 оригинални френски, немски и италиански творби. Към нея има каталог с азбучен показалец на всички художници и гравьори. За създаването на този значим културен продукт Градска художествена галерия - Пловдив, беше удостоена със Специална грамота от почетния консул на Република Франция в Пловдив г-жа Теофана Брадинска. Проектът беше реализиран с помощта на Министерството на културата и в партньорство с Общински институт \"Старинен Пловдив\".", "date": "2017.06.01", "title": "Пловдивската галерия отново показва старинните си гравюри"}
{"url": "http://www.dnevnik.bg/sport/2017/08/01/3017017_neimar_shte_podpishe_s_psj_do_dni_pishe_ekip/", "text": "Нападателят на \"Барселона\" Неймар ще подпише с ПСЖ до дни, съобщава френският \"Екип\". Според информацията трансферът ще бъде представен в началото на другата седмица. Сагата около привличането на бразилеца в състава на ПСЖ продължава с пълна сила, докато играчът е в Азия. Той пътува до Китай заради ангажименти, свързани със спонсорски договор. Медии в Испания и Франция писаха преди ден, че Неймар ще пристигне в Дубай днес, за да мине прегледи. Според \"Екип\" медицинските тестове на играча ще са в края на седмицата. Каталунският \"Мундо депортиво\" съобщи, че бразилският нападател вече е казал на съотборниците си, че отива в ПСЖ. Клубът от Париж вече е избрал къде ще представи Неймар, като е получи одобрение от властите в града това да стане на площад в центъра. \"Барселона\"  обмисля възможността да сезира УЕФА, ако трансферът се осъществи . Каталунците са готови да поискат да се направи разследване дали с плащането на 222 млн. евро парижани не нарушават финансовия феърплей.", "date": "2017.06.01", "title": "Неймар ще подпише с ПСЖ до дни, пише \"Екип\""}
{"url": "http://www.dnevnik.bg/bulgaria/2017/08/01/3017082_strelba_vuv_vuzduha_i_ranen_policai_pri_opit_da_budat/", "text": "Предупредителни изстрели във въздуха, яростна съпротива при арест и ранен полицай. Всичко това се е разиграло рано тази сутрин в района на столичния кв. \"Подуяне\", съобщиха от пресцентъра на МВР. Около 9 ч. в полицията е получен сигнал за кражба на кабели и метални части от хале в квартала. Аналогичен сигнал бил подаден и снощи, като той бил за крадци в съседно помещение, намиращо се на ул. \"Майчина слава\". При пристигането си на мястото на престъплението тази сутрин оперативната група на столичната полиция извършила оглед и отцепила района. При обиколката си в квартала автопатрул на Пето районно управление забелязал две каруци, които се движили по ул. \"Стоян Попов\" и били натоварени с метални отпадъци и кабели. В тях пътували голяма група мъже и жени. Те започнали да хвърлят метални предмети по полицаите и патрулката, след като видели, че се приближават до тях. При оказаната съпротива единият от полицаите е бил ранен в ръката, като е получил медицинска помощ. По време на инцидента и в опит да спрат разрастването му полицаите произвели два предупредителни изстрела във въздуха със стоп патрони. Тогава част от пътуващите в каруците хора успяла да избяга. Все пак служителите на реда успели да задържат шестима души на възраст между 20 и 30 години, като всички те са криминално проявени. Единият от арестуваните също е пострадал и е получил медицинска помощ. Той е с 95 регистрации и е осъждан, уточняват от МВР. По случая е образувано досъдебно производство. В момента се издирват останалите участници в престъплението.", "date": "2017.06.01", "title": "Стрелба във въздуха и ранен полицай при опит да бъдат арестувани крадци на кабели и метални части"}
{"url": "http://www.dnevnik.bg/razvlechenie/2017/08/01/3017104_holivudskiiat_rejisyor_ted_kochev_shte_predstavi/", "text": "Холивудският режисьор с български корен, а вече и българско гражданство Тед Кочев пристига отново у нас, за да представи автобиографията си \"Моят живот в киното: Режисьорска версия\", съобщават издателите му от \"Колибри\". Срещата ще бъде на 11 август в 19 ч. в градината на заведението Bookies в София, ул. \"Доспат\" 37. Книгата е част от поредицата \"Амаркорд\", в която излизат мемоарите на известни режисьори. В нея Кочев, чиито родители емигрират от България преди раждането му, разказва за своите над 3 десетилетия в киното и за работата си със звезди като Грегъри Пек, Ингрид Бергман, Джийн Хекман, Силвестър Сталоун и Джейн Фонда. Роден в Торонто, Онтарио, през 1931 г. и израснал в бедните години на Депресията, без кинообразование, Кочев успява да впечатли и Холивуд, и Кан, и да работи в десетки държави. На него принадлежи първият австралийски филм на кинофестивала в Кан, \"Да се събудиш в страх\", един от най-важните филми в историята на Канада - \"Обучението на Дуди Кравиц\" със \"Златна мечка\" и номинация за \"Оскар\", хитове като \"Купон с Дик и Джейн\" и разбира се, холивудската екшън класика \"Рамбо: Първа кръв\". Преди година Кочев  бе специален гост  на \"София филм фест\", като дойде в България да търси своите корени. Тогава режисьорът  получи и българско гражданство.", "date": "2017.06.01", "title": "Холивудският режисьор Тед Кочев ще представи лично мемоарите си в София"}
{"url": "http://www.dnevnik.bg/sport/2017/08/01/3017103_levski_se_e_razbral_s_grant_za_rekordna_zaplata_tvurdi/", "text": "\"Левски\" се е разбрал с Аврам Грант, който ще е новият треньор на сините, съобщава израелският сайт sport1.maariv.co.il. Според информацията специалистът ще получава рекордна за българския футбол заплата. Твърдението е, че Грант ще подпише договор за две години, като ще взима по 800 хил. евро годишно. В сумата не са включени бонусите за постигане на успехи като спечелване на титлата и купата. Бившият мениджър на \"Челси\"  беше в София в понеделник, като се срещна със собственика на \"Левски\" Спас Русев . На преговорите присъстваха още финансовият директор Красимир Иванов и бившият изпълнителен директор Диана Иванова. Никой от тях  не говори пред българските медии . Израелският сайт цитира Иванова: \"Вчера се разбрахме с Аврам Грант. \"Левски\" има голямо желание да го привлече за треньор. Всичко е готово за подписването на договора и очакваме официалното обявяване.\" Според изказването Грант ще се върне в София в четвъртък. Все още начело на \"Левски\" е Николай Митов. Треньорът даде да се разбере след победата с 2:0 срещу \"Витоша\", че  не е наясно какво ще е бъдещето му .", "date": "2017.06.01", "title": "\"Левски\" се е разбрал с Грант за рекордна заплата, твърди израелски сайт"}
{"url": "http://www.dnevnik.bg/sport/2017/08/01/3017029_jusein_bolt_e_genialen_kato_mohamed_ali_kaza_sebastian/", "text": "Президентът на Международната федерация по лека атлетика (IAAF) Себастиан Коу сравни влиянието на Юсейн Болт в леката атлетика с това на Мохамед Али в бокса. Според Коу ямаецът е незаменим заради своя характер и индивидуалност. \"Юсейн Болт е гениален. Той е най-добрият спринтьор за всички времена. Не мога да се сетя за друг освен Мохамед Али, който да има такова влияние в своя спорт, а също и извън него. В петък вечер в пъба може да има спорове кой е най-великият футболист или тенисист, но не и за този човек в спринта\", каза Коу. Болт има осем златни медала от олимпийски игри и 11 от световни шампионати. 30-годишният ямаец ще сложи край на своята впечатляваща кариера след световното първенство по лека атлетика в Лондон, което ще се проведе от 4 до 13 август. \"Не бива да стоим тук и да казваме, че ще намерим друг като Болт. Той е незаменим заради своята доминанта личност не само в леката атлетика, а и като цяло в спорта. Ще ни липсва неговият характер. Хубаво е, когато има някой със собствена гледна точка и пълни стадионите с хора\", допълни Коу. Според него от първостепенно значение е задържането на Болт в близост до спорта и след края на състезателната му кариера. По думите му обсъждането на темата е започнало.", "date": "2017.06.01", "title": "Юсейн Болт е гениален като Мохамед Али, каза Себастиан Коу"}
{"url": "http://www.dnevnik.bg/biznes/2017/08/01/3017084_godishniiat_rastej_v_evrozonata_se_uskori_do_21/", "text": "Брутният вътрешен продукт в еврозоната и в целия Европейски съюз нараства с по 0.6% през второто тримесечие на 2017 г. спрямо предходното, сочи експресната оценка на \"Евростат\". През първото тримесечие растежът и в двете зони беше с по 0.5%. Спрямо второто тримесечие на 2016 г. БВП нараства с 2.1% в еврозоната и с 2.2%в 28-те членки на ЕС общо. През първото тримесечие \"Евростат\" беше отчел годишен растеж от съответно 1.9% и 2.1%. Националният статистически институт ще оповести експресната си оценка за БВП на България на 16 август. В пролетната икономическа прогноза на Европейската комисия за тази година в еврозоната е предвиден растеж от 1.7%, а за догодина - 1.8%. За ЕС Еврокомисията прогнозира растеж от по 1.9% за тази и следващата година.", "date": "2017.06.01", "title": "Годишният растеж в еврозоната се ускори до 2.1%"}
{"url": "http://www.dnevnik.bg/bulgaria/2017/08/01/3017106_bivshiiat_direktor_na_fonda_za_lechenie_na_deca_otiva/", "text": "Специализираната прокуратура внесе в Специализирания наказателен съд обвинителен акт срещу четирима доскорошни служители на Център \"Фонд за лечение на деца\", сред които е и бившият директор на институцията Павел Александров. Още  през април 2016 г. те бяха обвинени  за участие в престъпен сговор за незаконно присвояване и неправомерно разходване на средства от бюджета на фонда, за прехвърляне на задължения на фонда към здравната каса, както и за длъжностни престъпления. На Александров са повдигнати шест обвинения . Срещу главния експерт във фонда Катерина Котева обвиненията са 5. Тя неправомерно е била определяна от Александров за негов заместник, което е от компетенциите на здравното министерство. В негово отсъствие Котева продължавала престъпната му дейност, твърдят от прокуратурата. Старши експертът \"икономист, организатор на труда\" Татяна Радева и главният експерт \"специалист обработка на данни\" и контрольор на дейността на фонда Станислава Горанова са обвинени за участие в престъпното сдружение, като с подписите си са оформяли документи, с които неправомерно са изплащани суми от бюджета на институцията. Според доказателствата по делото през септември 2014 г. Павел Александров лично мотивирал тримата си колеги да участват в престъпната група, като подписват и узаконяват неправомерното изразходване на средства от бюджета на фонда. Бившият директор на фонда е сключвал договори с фирма за съдействие при лечението на деца в чужбина, главно в турската болница \"Аджъбадем\". Договорите са сключвани без провеждане на обществени поръчки, като на тяхно основание от бюджета на фонда са изплатени 223 252 лв. през 2014 г., а през 2015 г. – 230 096 лв. Плащанията към фирмата са продължили и след указание на здравното министерство да бъдат спрени. Освен това Александров е взимал еднолични решения за изпращане на деца за лечение в чужди болници по неясни критерии и без да е посочена спешна необходимост. Със средства на фонда е било финансирано и двегодишно обучение по английски и немски език на служители на фонда, при положение че в длъжностната им характеристика е записано изискването за владеене на съответния чужд език. Доказателствата по делото сочат, че участниците в престъпната група са прехвърляли плащания на фонда към бюджета на здравната каса. Без да разполагат с правомощия за това, Александров и Котева са попълвали формуляри, с които са задължавали НЗОК да плаща на болници в чужбина за лечението на деца, изпратени там от фонда. С цел да се прикрият извършваните престъпления във фонда не е бил извършван адекватен и ефективен финансов контрол в съответствие с нормативно установения ред, установила прокуратурата. Обвинителният акт е от 500 страници и се основава на множество събрани писмени доказателства, свидетелски показания и експертизи.", "date": "2017.06.01", "title": "Бившият директор на Фонда за лечение на деца отива на съд по шест обвинения"}
{"url": "http://www.dnevnik.bg/politika/2017/08/01/3017094_ot_dnes_bulgariia_e_oshte_po-goliam_priiatel_na/", "text": "От днес Република България е още по-голям приятел на Република Македония, наш съюзник в евроатлантическата перспектива, каза македонският премиер Зоран Заев на церемонията, на която той и колегата му Бойко Борисов подписаха Договора за добросъседство на церемония в Скопие. Двамата отказаха да говорят за \"отстъпките\", които София и Скопие са направили, за да подпишат документа, и изразиха желание да \"гледат напред\", за да се уверят, че и Македония, и Западните Балкани имат европейска перспектива. Договорът се подписва след дългогодишно отлагане, а с него двете страни официално признават, че имат \"обща история\". Според Борисов той трябва да сложи край и на  антибългарската пропаганда  в Македония. На събитието присъства  делегация от министри , част от които подписаха два документа за сътрудничество в  транспорта  и енергетиката. \"Знам, че моят другар и колега Бойко Борисов има искрено намерение да помогне на Македония в процеса на евроатлантическата интеграция, защото и за нас алтернатива на Европейския съюз няма,\" каза Заев. Той обърна внимание на възможността България да включи разширяването на ЕС към Западните Балкани в председателството, което започва на 1 януари. \"Заедно изпратихме послание за подкрепа и отворихме път за разбирателство в балканския регион. Затворихме въпроси, с които лансирахме добросъседство и межднародно сътрдничество. Нека този договор бъде пример за целия регион... Затова този договор между Република Македония и Република България е знак към ЕС и НАТО, че страните в региона и Югоизточна Европа се държат европейски и заслужават европейските и евроатлантическите перспективи.\" \"Договор с такова хубаво име\" Подписаният документ е \"договор с толкова хубаво име,\" каза на свой ред Борисов. \"Този договор има смисъл. Преди 20 години на Балканите такива нещастия се случваха - да видим сега реакцията в ЕС на този договор, тя ще бъде положителна. Не знам дали е за първи път - две държави, без да ги напътстват, стигат до извода, че мирът и добросъседството е по-важно от всичко останало.\" \"Неслучайно хората са казали: гледайки назад, ще се спънеш и ще паднеш. Затова ние решихме да гледаме напред и аз съм сигурен, че след 10 години резултатите от нашата среща ще бъдат видни... Терминът \"заедничка история\" е термин, който обединява и дава перспектииви, а не разделя,\" завърши премиерът изложението си, имайки предвид използваното от Македония словосъчетание за \"обща история\". \"С Груевски бяхме пред подписване\" Попитан за негативните оценки, които се чуват за договора от редица партии в Македония, премиерът каза, че документът трябва да е пример за това как могат да работят партии от две различни политически семейства. \"Вашата опозиция в лицето на колегата (Никола) Груевски е от моята Европейска народна партия. Ние с него много работихме по подписването на този договор. Бяхме пред подписване, една събота мисля, че бяхме... Истински ще съм щастлив и (Груевски) да подкрепя този договор.\" \"Аз бих задал контравъпрос - какво би станало, ако го няма този договор? Македония е членка на НАТО, има перспектива за ЕС? Аз бих казал - не. Обратно, (той) дава перспектива. Критичари винаги ще има. С двата меморандума ще видите каква ще е разликата. Защото като дойде петък, половин България се изнася. Съвременният човек иска да пътува, иска да види с очите си. Съвременното поколение е достатъчно интелигентно и умно, за да обиколи Балканите и да си даде сметка къде и какво се е случило.\" Заев от своя страна поздрави политическите си опоненти: \"Този труд не е само дело на моя кабинет, а и на премиера Груевски. Ще ги призова да застанем заедно в подкрепа на общите перспективи. Успехът ще е общ, за гражданите на Република Македония и гражданите на Република България. Този договор прави и двете страни щастливи, защото дава перспективи.\" \"Да не се връщаме на отстъпките\"  \"Според мен отстъпките, които направихме и Република Македония, и Република България, е, че на половин чаша вода се научихме да гледаме като на наполовина пълна, а не наполовина празна, за да можем да гледаме към общите перспективи,\" каза Заев, помолен да говори за компромисите, направени от България и Македония при подписването. Борисов на свой ред добави: \"Не бих се връщал към компромисите, защото договорът нямаше да се подпише, ако не беше толкова важен. Аз мога да кажа за България - всичко хубаво се е слчучило, откакто влязохме в ЕС. Аз съм живял и в соцлагера и знам как изглеждаше България тогава. Само мога да пожелая на Република Македония и гражданите ѝ да влязат скоро в европейското семейство. По-хубаво от Европейския съюз няма. Щом младите отиват на запад, това е мястото.\" \"Да се сбием ли?\" \"Защо искате да чествате националния празник с Македония? Ние не сме една и съща държава,\" обърна се към Борисов журналистка от македонския портал \"Макфакс\". \"Кой национален празник?\" попита премиерът и когато разбра, че става дума за  Илинден , добави: \"Защото празниците са общи. Защо да не ги празнуваме? Да се сбием ли?\" \"Правили сме го това години наред. Много пъти сме се били. И всички сме велики. Велика България, Велика Албания, Велика Сърбия, Велика Македония... И от войните ги докарахме Балканите да са най-бедното място в Европа. Ако искате да се върнете назад, ние с колегата искаме да вървим напред и да постигнем равнището на Германия, Франция и Италия.\" \"И това е празник, който и ние обичаме. Извинявайте, ще си го празнуваме.\" Пътища и газ Министрите на транспорта и на енергетиката на България и Македония също подписаха два докмента - един за развитието на железопътните връзки между София и Скопие и втори за \"сътрудничество в областта на природния газ.\" Транспортният коридор дава излаз не само по оста север-юг и в бивша югославия, а възможност за всяка една балканска страна да се присъедини, да прави бизнес, да развива туризъм, припомни премиерът. Двеста и петдесет милиона евро ще бъде проектът за жп линия на България и Скопие, която трябва да се изгради едновременно и от двете страни, каза той. С решението да одобри проекта на меморандума миналата седмица Министерският съвет обяви, че жп трасето трябва да е завършено до 2027 г. \"Газовата връзка, след като миналата седмица европейският газов хъб \"Балкан\" получи възможност да получава включително руски газ. Ще дадем възможност Македония да купува газа директно, а ние да го доставяме.\"", "date": "2017.06.01", "title": "От днес България е още по-голям приятел на Македония, обяви Заев"}
{"url": "http://www.dnevnik.bg/sport/2017/08/01/3017140_biletite_za_superkupata_veche_sa_v_prodajba/", "text": "Билетите за мача между \"Лудогорец\" и \"Ботев\" за Суперкупата вече са в продажба. Двубоят ще се проведе на 9 август от 20.00 часа на стадион \"Лазур\" в Бургас. Най-евтините билети са по 15 лева и ще са сектор В и за почти целия сектор А. В блоковете 3, 4, 5 и 6 в сектор А цената е 25 лева, а за ВИП ложата - 50 лева. Привържениците на \"Лудогорец\" ще са в блоковете 5, 6, 7 и 8 на сектор А. За запалянковците на \"Ботев\" е отреден сектор В, както и блокове 1, 2, 3 и 4 в сектор А. Билетите се продават в мрежата на Eventim. На 8 и 9 август от 12.00 часа ще работят и касите на \"Лазур\".", "date": "2017.06.01", "title": "Билетите за Суперкупата вече са в продажба, най-евтиният е 15 лева"}
{"url": "http://www.dnevnik.bg/biznes/2017/08/01/3017161_shef_ot_hiltun_-_bon_poema_sofiiskiia_hotel_na_verigata/", "text": "Досегашният шеф на хотел \"Хилтън\" в Бон поема софийския хотел на веригата, съобщиха от компанията. Кристоф Глазер поема поста генерален мениджър от Щефан Райтер, управлявал софийския хотел над 4 г., който се мести в \"Хилтън -Астана\". Глазер има над 20 г. опит в хотелиерския бизнес като е работил в хотели от веригата в Мюнхен, Цюрих и Сан Франциско.", "date": "2017.06.01", "title": "Шеф от \"Хилтън\" - Бон, поема софийския хотел на веригата"}
{"url": "http://www.dnevnik.bg/sport/2017/08/01/3017089_serena_uiliams_nastoia_za_po-visoko_zaplashtane_na/", "text": "Американската тенисистка Серена Уилямс настоя за равнопоставено заплащане на работния труд на чернокожите жени. Според 35-годишната състезателка те са неправомерно дискриминирани заради цвета на своята кожа. \"Разликата в заплащането е сериозен удар по чернокожите жени. Когато растях, ми беше казано, че няма да осъществя мечтите си, защото съм жена и още повече заради цвета на кожата ми\", каза  Уилямс, която е бременна  и очаква раждането на първото си дете. В коментар за списание Fortune носителката на 23 индивидуални титли от Големия шлем пише, че чернокожите жени в САЩ трябва да работят осем месеца повече, за да спечелят парите, които един \"бял\" мъж е изкарал за цялата 2016 г. \"Проблемът не е само защото чернокожите жени заемат нископлатени позиции. Те печелят по-малко дори в сферите на технологиите, финансите, забавлението, съдебното право и медицината\", заяви Уилямс. Коментарът й е по случай обявения ден на равното заплащане за чернокожите жени в САЩ, който беше отбелязан на 31 юли. Тенисистката цитира данни, според които чернокожите жени печелят 17% по-малко от белите жени. Уилямс е една от най-добре печелещите жени в света с годишни приходи от 29 млн. долара според последната класация на \"Форбс\". \"Намирам се в рядката ситуация да бъда финансово успешна отвъд представите ми. Талантлива съм, работила съм като луда и съм имала достатъчно късмет да пробия. Но тук не става въпрос за мен, а за 24 милиона чернокожи жени в Америка. Ако не бях хванала ракетата, щях да бъда една от тях.\" 35-годишната американка беше обект на расистки коментари от капитана на румънския отбор във \"Фед къп\" Илие Настасе, който е със  спрени права до края на 2020 г . Преди мачовете между Румъния и Великобритания бившият номер 1 беше чут да казва:  \"Нека видим какъв цвят ще е. Шоколад с мляко?\" , докато Симона Халеп отговаряше на въпрос за бременността на Уилямс. \"Да се справиш във въртележката на бедност, дискриминация и сексизъм е много по-трудно от това да счупиш рекорда за най-много титли от Големия шлем. Мъже и жени от всеки цвят, раса и религия трябва да осъзнаят тази несправедливост\", допълни Уилямс, която поиска промени от страна на законодателните органи в САЩ.", "date": "2017.06.01", "title": "Серена Уилямс настоя за по-високо заплащане на чернокожите жени"}
{"url": "http://www.dnevnik.bg/sport/2017/08/01/3017153_sektor_g_zapochna_kampaniia_za_finansovo_podpomagane/", "text": "Привържениците от фенклуб \"Сектор Г\" започнаха кампания за финансово подпомагане на \"ЦСКА-София\". В основата на инициативата, чието име е \"Сърца червени\", е изпращане на дарения чрез есемеси. Феновете са получили подкрепа от генералния спонсор на клуба \"Мтел\", обявиха червените в сайта си. От компанията са осигурили техническа възможност за изпращане на есемес до кратък номер. Избраният номер е 1948, а възможностите са две - за еднократно дарение от 2 лева чрез текстово съобщение или за активиране на абонамент за месечно дарение от по 2 лева. Идеята за подобна кампания се роди след  спечелването на търга за емблемата и останалите активи на фалиралото ПФК ЦСКА АД . Привържениците започнаха да събират идеи и за дизайн на тениски, които да бъдат продавани, а средствата отново да отиват в клуба. \"ЦСКА-София\" спечели наддаването в търга с предложение от 8 млн. лева. То беше направено от \"Ред енимълс\" ЕООД, подкрепяна от собственика на клуба Гриша Ганчев. От днес в продажба бяха пуснати и членските карти. Те са два вида - \"Още от дете\" и \"Сърца червени\". Първата е на цена от 19.48 лева и е предназначена за феновете до 14-годишна възраст. Тя ще осигурява безплатен достъп до музея на клуба. Картата \"Сърца червени\" струва 31.00 лева. Притежателите й ще получат безплатен достъп до музея, 10% намаление за всички стоки от онлайн магазина, отстъпки от търговци и хипермаркети, а в бъдеще - преференции от застрахователни компании, банки и др., обясниха от клуба.", "date": "2017.06.01", "title": "\"Сектор Г\" започна кампания за финансово подпомагане на \"ЦСКА - София\""}
{"url": "http://www.dnevnik.bg/bulgaria/2017/08/01/3017158_jena_e_v_bolnica_sled_kato_durvo_padna_vurhu_neia_na/", "text": "Дърво е паднало върху жена на столичния бул. \"Дондуков\", тя е откарана в болница със счупвания, съобщи агенция \"Фокус\", като цитира центъра за спешна помощ. Три са сигналите на тел. 112 за инцидента, като първоначално линейката е била повикана на грешен адрес. Екипът, отзовал се на обаждането в 14.39 часа, тръгва от Военномедицинска академия минута по-късно. Забавянето на Спешна помощ е било заради неточния адрес и ремонтите на бул. \"Дондуков\". Жената е хоспитализирана в най-близката болница - ИСУЛ.", "date": "2017.06.01", "title": "Жена е в болница, след като дърво падна върху нея на столичния бул. \"Дондуков\""}
{"url": "http://www.dnevnik.bg/photos/2017/08/01/3017159_snimka_na_denia_raketa_mejdu_denia_i_noshtta/", "text": "Повече от 10 години Шамил Жуматов снима изстрелване на ракети от космодрума \"Байконур\" в Казахстан и казва, че най-голямото предизвикателство е да намериш нова гледна точка. \"Повечето стартове се правят през деня, но този от 28 юли беше специален, защото бе около 20 минути след залез\", разказва той за \"Ройтерс\". Контрастът е създаден от това, че на земята вече се здрачава, докато в небето още има слънчеви лъчи. Жуматов описва, че е трябвало бързо да пренастрои камерата си от нощния режим на земята към дневния за високите слоеве на атмосферата и да улови момента малко след отделянето на изразходваните 4 помощни двигателя.", "date": "2017.06.01", "title": "Снимка на деня: Ракета между деня и нощта"}
{"url": "http://www.dnevnik.bg/detski_dnevnik/2017/08/01/3017139_zapochna_iniciativa_za_kurmene_na_obshtestveni_mesta/", "text": "Световната седмица на кърменето, която започна днес, тази година е под надслов \"Да подкрепим кърменето заедно\", съобщиха от детския фонд на ООН УНИЦЕФ. Днес той, заедно с национална асоциация \"Подкрепа за кърмене\" и фондация \"Нашите недоносени деца\" дадоха началото на дългосрочна инициатива за създаване на подкрепяща обществена среда за насърчаване и защита на кърмещите майки на обществени места като библиотеки, галерии, търговски обекти, ресторанти, кафенета, обществен транспорт, музеи и др. В инициативата се включи и детският научен център \"Музейко\", където днес кампанията бе открита с участието на представители на държавни институции – Министерството на здравеопазването, Министерството на труда и социалната политика, агенции на ООН, неправителствени организации. \"Кърменето е ключово за осигуряване на най-добрия старт в живота на всяко дете. Майчиното мляко е първата ваксина на бебето и най-пълноценният източник на хранителни вещества\", каза Мария Хесус Конде, представител на УНИЦЕФ за България. Въпреки доказаните ползи от кърменето за здравето на децата и майките, честотата му в България продължава да бъде много ниска. Това е в противовес на препоръките на УНИЦЕФ и Световната здравна организация, които насърчават бебетата да бъдат хранени само с майчина кърма през първите 6 месеца от живота си – по всяко време, когато пожелаят, като кърменето може да продължи и до навършване на 2-годишна възраст. \"По света около 40% от майките кърмят поне до шестия месец на бебето. В България обаче този дял е много по-нисък и само около 5% от майките хранят бебетата си само с кърма\", каза Скендер Сила, представител на офиса на СЗО в България. Голямата от част от майките прекъсват през първите 2-3 месеца. През 2014 година  случай с кърмеща в столичен мол майка , която получи забележка от охрана на магазин да не го прави, предизвика голям обществен дебат и доведе до редица акции в подкрепа на кърменето на обществени места.", "date": "2017.06.01", "title": "Започна инициатива за кърмене на обществени места"}
{"url": "http://www.dnevnik.bg/sviat/2017/08/01/3017126_iordaniia_otmeni_zakona_oneviniavasht_iznasilvachi/", "text": "Долната камара на йорданския парламент анулира днес закон, който даваше възможност на изнасилвачи да избегнат наказание, като се оженят за жертвата си, предаде ДПА, цитирайки държавната информационна агенция \"Петра\". През февруари кралска комисия предложи премахването на спорния член 308 от закона наред с други предложения за поправки в датиращия от 1960 г. наказателен кодекс. Премиерът на  Йордания  Хани Мулки потвърди ангажимента на правителството за анулиране на чл. 308 в името на йорданското семейство, отбеляза агенция \"Франс прес\". По-рано днес правозащитната организация \"Хюман райтс уоч\" призова парламентаристите да отменят мярката, за да \"укрепят върховенството на закона и да сложат край на безнаказаността на  насилието срещу жени \". Миналия месец парламентът на Тунис  премахна подобна клауза  от наказателния кодекс. Мароко и Египет също отмениха сходни закони. По данни на \"Хюман райтс уоч\" сред страните, където такива законови разпоредби продължават да действат, са Алжир, Ирак, Кувейт, Либия, палестинските територии и Сирия. В Йордания не са рядкост т.нар.  убийства на честта , при които жени биват убити от свои роднини, тъй като са опетнили честта на семейството със сексуални връзки преди или извън брака. Тези престъпления са наказуеми със смъртна присъда, но съдилищата редовно проявяват милост. Премахнатата днес законова разпоредба позволяваше на  изнасилвачите да избегнат затвора , като се съгласят да се оженят за жертвата си. В тези случаи обаче жертвата няма право на избор и е принудена да се омъжи за насилника си./ БТА", "date": "2017.06.01", "title": "Йордания отмени закона, оневиняващ изнасилвачи, сключили брак с жертвата си"}
{"url": "http://www.dnevnik.bg/video/2017/08/01/3017184_video_drugite_novini/", "text": "Български мед с еврозащита Индия ще продава само електромобили след 12 години Гласът става по-писклив пред доминиращи личности Мик Джагър с политически послания \"Аватар\"-2 достигна до етап визуални ефекти", "date": "2017.06.01", "title": "Видео: Другите новини"}
{"url": "http://www.dnevnik.bg/bulgaria/2017/08/01/3017211_zapochva_proverka_dali_nacionalniiat_ramkov_dogovor/", "text": "Комисията за защита на конкуренцията ще провери дали  Националният рамков договор за медицинските дейности за 2017 г. нарушава правилата на конкуренцията, съобщиха оттам Повод е отказът на Районната здравна каса в Бургас да сключи договор за изпълнение на специализирани и високоспециализирани медико-диагностични изследвания от пакет \"Клинична лаборатория\" с болницата в Поморие. Предварителният анализ на разпоредбите в рамковия договор сочи, че с тях се въвеждат ограничения определени медицински дейности, финансирани от НЗОК, да се извършват от болнични заведения от различни нива - за болнична, извънболнична помощ и други. Едновременно с това обаче в правото на конкуренцията се приема, че разпоредби, които ограничават броя на предприятията на конкретен пазар по принцип могат да нарушат конкуренцията в ущърб на потребителите като стеснят възможностите на пациентите да избират лечебно заведение или лекар. В хода на производството КЗК ще анализира мотивите за посочените потенциални ограничения, техния ефект върху конкуренцията и потребителите, за да прецени дали тези ограничения са свързани с естеството на съответните медицински дейности и осигуряването на качествена медицинска помощ.", "date": "2017.06.01", "title": "Започва проверка дали Националният рамков договор нарушава конкуренцията"}
{"url": "http://www.dnevnik.bg/sviat/2017/08/01/3017148_severnokoreiskite_raketi_budiat_v_nju_iork_spomeni_za/", "text": "Ню Йорк вече е в обсега на севернокорейските ракети - тази заплаха се струва нереална на младите, но у по-възрастните събужда спомена за Студената война и противоатомните убежища, които могат да бъдат видени и днес. Хипотезата за нападение срещу американския мегаполис не е сред темите за разговор в съботния следобед, но много хора си спомнят историята. Младите не свързват новината с нещо конкретно, което може да промени живота им. \"Имаме в Южна Корея база с противоракетна отбрана, тъй че не се тревожа кой знае колко\", казва Питър Чан, роден в Тайван и отрасъл в САЩ. \"Според мен те блъфират\", добавя той. \"Не вярвам заплахата да е реална\" въпреки севернокорейските тестове от петък, добавя Роса - 26-годишна нюйоркчанка, която не си казва фамилното име. \"Не ме притеснява дали утре Северна Корея ще ни нападне\", уверява нейният приятел Алън, също на 26, който също се представя само с малко име. По-възрастните, които помнят  Студената война , често приемат нещата по-сериозно. \"Те се разрастваха и разрастваха. Всички си мълчаха и ето, накрая постигнаха каквото искаха\", казва по повод севернокорейските ядрени оръжия Стив Коваленко, 71-годишен монтьор, донякъде фаталист. \"Хората се тревожат, но никой не прави нищо\", въздъхва той. Севернокорейският лидер  Ким Чен Ун  според Стив е повод за тревога, но почти толкова го плаши и президентът на САЩ  Доналд Тръмп, непредсказуем и агресивен . Последните часове връщат десетилетия назад друг жител на Ню Йорк, 62-годишният Дейвид Артър. Той си спомня как единайсетгодишен е участвал в упражнения по гражданска защита в училище. \"Всички приказваха за това\" - за съветската ядрена заплаха, казва Артър. За нея напомнял и звукът на сирените, изпробвани всеки вторник сутрин. Обществена пералня  Именно тогава губернаторът на щата Ню Йорк Нелсън Рокфелер обявил за приоритет противоатомните убежища. През 1963 г. сградите, определени от армията като убежища, били общо 17 448. Ясно личали отдалеч по жълто-черните табели със знака за радиоактивност. Тези знаци още стоят на десетки постройки, чиито обитатели, запитани от АФП, не знаят какво означават. Убежището в блока на Дейвид Артър е превърнато в обществена пералня. Сутеренното помещение с много прозорци към улицата съвсем не е изолирано и не би осигурило кой знае каква защита при нападение. \"Тази програма е спряна от десетилетия, значи мястото не е сигурно\", потвърждава Джефри Слиджълмилк, зам.-директор на Националния център за предпазване от бедствия към Колумбийския университет. Вече години наред Ню Йорк предпочита да инвестира в други действия при спешни ситуации. На 25 април местните власти организираха под егидата на Федералната агенция за извънредните ситуации (ФЕМА) мащабно учение с кодовото име Gotham Shield (\"Щитът на Готам\", както наричат понякога Ню Йорк); на местен футболен стадион бе разположена и полева болница. Подобни учения обаче се развиват по сценарий за портативна ядрена бомба или обикновена бомба с добавено радиоактивно вещество, която се задейства на място и вероятно е с ограничена мощност. Обаче \"според мен никой град или регион (на САЩ) не е подготвен изцяло\" за атака от въздуха с по-мощна бомба или ракета, обяснява Слиджълмилк. От първостепенно значение е разяснителната дейност, твърди той. \"Как да говориш за заплаха от ядрена война, без да помислят, че или криеш нещо, или ненужно плашиш хората - пита се той. Едва започваме да обсъждаме въпроса в страната.\" \"Тези неща трябва всеки ден да са в новините\", заявява Дейвид Артър, който казва за себе си, че е \"страшно разтревожен\". А в \"Кориа таун\" - корейския квартал на Манхатън, две млади корейки, преселнички в Щатите, се тревожат много повече за семействата си, останали в Южна Корея, отколкото за американците. Не искаме пак война. Не искам страната ни да стане заложник на геополитически маневри, казва едната и не иска да се представи. \"Но САЩ едва ли много ги е грижа\", добавя тя./ БТА", "date": "2017.06.01", "title": "Севернокорейските ракети будят в Ню Йорк спомени за Студената война"}
{"url": "http://www.dnevnik.bg/photos/2017/08/01/3017208_fotogaleriia_posreshtaneto_na_borisov_v_skopie/", "text": "Централните булеварди на Скопие се превърнаха в пешеходни зони, а районът около Владата (Министерски съвет) бе напълно отцепен преди посещението на българската делегация в македонската столица. След години отлагане, днес македонският премиер Зоран Заев и българският министър-председател Бойко Борисов   между двете страни.", "date": "2017.06.01", "title": "Фотогалерия: Посрещането на Борисов в Скопие"}
{"url": "http://www.dnevnik.bg/sviat/2017/08/01/3017178_trima_podsudimi_sa_ubiti_v_prestrelka_v_sud_v_moskva/", "text": "При тежък инцидент в Московския областен съд бяха убити трима подсъдими, ранени още двама, като прокуратурата е започнала проверка как е било допуснато те да вземат оръжието на конвоиращите ги полицаи и трябва ли да се промени нещо в този режим. Във вторник е трябвало да има поредно заседание по делото на т.нар. Банда ГТА, по което 9 членове на престъпната група за магистрални обири са обвинени за 17 убийства в периода 2012 - 2014 г. Името на бандата бе дадено от медиите, които твърдяха, че маниерът ѝ на действие бил вдъхновен от популярната компютърна игра GTA. Те са устройвали засади по пътищата на Московска област, включително с лента с шипове, и след като колата спре, разстрелвали всички в нея и обирали ценните предмети. Петима от подсъдимите са били в съда малко преди 14 часа местно време и докато са били в асансьора с двама полицаи, са ги нападнали, освободили се от белезниците и взели оръжието на конвоя. Един от полицаите успял да извика подкрепление и когато асансьорът спрял на третия етаж, там ги пресрещнал екип на Росгвардия. В последвалата престрелка трима от подсъдимите са убити, двама са тежко ранени, а един от гвардейците е ранен в рамото.", "date": "2017.06.01", "title": "Трима подсъдими са убити в престрелка в съд в Москва"}
{"url": "http://www.dnevnik.bg/bulgaria/2017/08/01/3017151_antikorupcionniiat_organ_shte_otnema_nezakonno/", "text": "Основната функция на новия антикорупционенс орган, проектът за който бе огласен от Министерството на правосъдието, ще има за основна цел да конфиск,ува незаконно придобито имущество от висши служители на трите държавни власти. А за предотвратяване на корупционни престъпления ще може да извършва оперативно-издирвателна дейност, конкретно - да прилага специални разузнавателни средства /СРС/ и да ползва доброволни сътрудници, данните от които ще предава на прокуратурата. Това се разбра от изявлението на зам.-министъра на правосъдието Евгени Стоянов, който разясни на медиите основните положения на проектозакона, за който МП съобщи в понеделник.", "date": "2017.06.01", "title": "Антикорупционният орган ще отнема незаконно имущество, а ще подслушва между другото"}
{"url": "http://www.dnevnik.bg/sviat/2017/08/01/3017181_s_leka_prisuda_zavurshi_deloto_sreshtu_bivshiia_shef/", "text": "Две години затвор условно с тригодишен изпитателен срок получи от съда бившият шеф на гръцката статистическата служба ЕЛСТАТ Андреас Георгиу, съобщава изданието \"Нюз.ин\". Той бе осъден само за едно от предявените му няколко обвинения - че не е уведомил управителния съвет на статистическата служба за изнесени от него данни за бюджетния дефицит на Гърция през 2009 г. Георгиу, бивш изпълнителен директор в Международния валутен фонд, оглавяваше гръцката статистическа служба между 2010 и 2015 г., отбелязва агенция \"Асошиейтед прес\". Той пое поста само няколко месеца след като страната ревизира представените по-рано неверни данни за бюджетния дефицит, когато  Гърция навлезе във финансова криза . Като нов директор на агенцията той попадна в политическа буря по въпросите къде е вината за сгрешените данни и дали новата агенция е станала наистина независима. Представители на Европейския съюз обаче  многократно са защитавали Георгиу,  аргументирайки се с това, че неговото ръководство е било ключово за способността на страната да предостави достоверна финансова статистика. Той беше оправдан по две сериозни обвинения, включително, че е продължил да бъде служител на МВФ в началото на назначението си начело на гръцката статистическа агенция. Георгиу не присъстваше на днешното съдебно заседание, а остана в дома си в Съединените щати, според адвоката му Георгиос Стефанакис, който описа съдебното решение като \"победа\" за клиента му. \"Много сме доволни от днешното решение, защото той беше оневинен по сериозни обвинения\", заяви Стефанакис. След днешното решение говорител на Европейската комисия заяви на брифинг пред медиите: \"Имаме пълно доверие в благонадеждността и коректността на данните на ЕЛСТАТ в периода 2010-2015 г. и след това\", предаде агенция \"Ройтерс\".", "date": "2017.06.01", "title": "С лека присъда завърши делото срещу бившия шеф на гръцката статистика"}
{"url": "http://www.dnevnik.bg/citat_na_deniia/2017/08/01/3017190_citat_na_denia_dogovorut_s_makedoniia_e_vduhnovenie_za/", "text": "Така коментираха днешното събитие Върховният представител по външните отношения и зам-председател на Европейската комисия Федерика Могерини и нейният колега Йоханес Хан, отговарящ за отношенията със съседите на ЕС и преговорите за разширяване. \"Това споразумение демонстрира, че двете страни са решени да преодолеят двустранните проблеми и е вдъхновение за целия регион. То е позитивна стъпка към добросъседски отношения и подсилване на европейската перспектива за Бившата югославска република Македония в интерес на нейните граждани\", се казва в  съвместното им изявление .", "date": "2017.06.01", "title": "Цитат на деня: Договорът с Македония е вдъхновение за целия район"}
{"url": "http://www.dnevnik.bg/bulgaria/2017/08/01/3017120_po-oprosteni_proceduri_pri_odobriavaneto_na_stroeji/", "text": "Действащият Закон за устройство на територията (ЗУТ) да бъде заменен от два нови закона, в които регламентите и отговорностите да са ясно разписани, както и да бъдат опростени процедурите за одобрение на строителни проекти. Това са част от идеите, които Камарата на архитектите (КАБ) представи днес. Законът за устройство на територията е приет през 2001 г., като заменя действалия от 1973 г. Закон за териториално и селищно устройство. От тогава досега ЗУТ е променян над 76 пъти. Според председателя на камарата Борислав Игнатов действащият закон е \"морално остарял\", възможностите за поправки са се изчерпали, а с всяко изменение \"проблемите сякаш се задълбочават\". Затова от организацията предлагат устройственият закон да бъде разделен на две нови части - Закон за устройственото планиране (ЗУП) и Закон за инвестиционното проектиране и строителство (ЗИПС). Какви са проблемите и решенията Според Камарата на архитектите действаща процедура по одобрение на проекти и получаването на разрешения за строеж е изключително усложнена и бавна, като едновременно затруднява инвеститорите и освобождава проектантите от отговорност за сметка на администрацията. Един от основните проблеми е, че обемът документация, необходима за одобрението на проекти, е еднакъв, независимо дали ще се строи семейна къща, висока сграда в централната градска част или летище. В момента инвеститорите подават общо 178 документа в три хартиени екземпляра. Борислав Игнатов посочи, че в Германия документите за строеж са едва 19. По тази причина от КАБ искат , като голяма част от нея да отпадне, а друга да се подава в различните етапи на вече започналите строежи. Такива са например плановете за противопожарна безопасност или инсталациите за топене на сняг. Причината е, че с развитието на технологиите се създават все по-модерни системи, но много от инвеститорите не могат да ги използват, защото строежите им вече са били са разрешени с вече остарелите инсталации. Същевременно от Камарата предлагат документацията да се подава по електронен път, като по този начин на проектантите няма да им се налага да \"обикалят различните институции\", каза Борислав Игнатов. Друга необходима промяна е свързана със . Със сега действащото законодателство Държавната агенция за строителен контрол (ДНСК) проверява всеки проект, преди да получи одобрението и разрешение за строеж от главните архитекти на общините. Това допълнително забавя процедурата, защото преди ДНСК по проектите се произнасят надзорни компании, електро- и водоснабдителни дружества, Министерството на околната среда и водите. В София към списъка от проверяващи се включват и всички отдели в направление \"Архитектура и градоустройство\" към Столичната община, както и Общинският експертен съвет по устройство на територията. Резултат от всички тези проверки и одобрения на различни нива е, че когато има грешка в даден обект, няма конкретно отговорен за това, посочиха от Камарата на архитектите. По тази причина , а не всеки проект на общо основание, коментира пред \"Дневник\" архитект Марин Бакалов, който е член на КАБ. Той отбелязва и че при настоящото положение главните архитекти носят цялата отговорност, като одобряват проекти, което е проблем при специфични случаи. \"Например един главен архитект не може да е достатъчно компетентен, за да одобри атомно електрическа централа или телевизионна кула\", казва Бакалов.", "date": "2017.06.01", "title": "По-опростени процедури при одобряването на строежи поискаха архитекти"}
{"url": "http://www.dnevnik.bg/sviat/2017/08/01/3017216_oshte_amerikanski_politici_biaha_podvedeni_tozi_put_po/", "text": "След като преди две седмици бе разкрито, че министърът на енергетиката на САЩ е  станал жертва на телефонна измама , днес Би Би Си съобщава, че още двама високопоставени американски държавнции са били подлъгани, този път с фалшиви имейли. Хакер от Великобритания публикува в своя \"Туитър\" снимки на имейлите, които си разменил със старши съветник по киберсигурността, с  новия – вече уволнен – комуникационен директор на Белия дом , и със сина на президента Ерик Тръмп. В кореспонденцията си с Том Босерт – съветник в Департамента за вътрешна сигурност – хакерът се представил за Джаред Къшнър, зет и съветник на президента Доналд Тръмп. Той поканил съветника на измислено парти в края на август. Босерт заявил, че ще се радва да присъства и предоставил личния си имейл – без дори хакерът да го е поискал. В кратката си кореспонденция с вече бившия комуникационен директор на Белия дом Антъни Скарамучи, хакерът се представил за началника на администрацията на Белия дом Райнс Прибъс. Той бе уволнен преди броени дни, след като Скарамучи го обвини в изтичане на информация. Имейлите на хакера до Скарамучи са от следващия ден. В тях той напада комуникационния директор заради своето уволнение. Отговорът на Скарамучи е \"Чети Шекспир. Особено \"Отело\". В \"Туитър\" профила на хакера се вижда, че е водил подвеждаща кореспонденция със Скарамучи и в ролята на  предложения за посланик на САЩ в Русия Джон Хънтсман . Най-прозорлив от скорошните жертви на британския хакер се оказва синът на президента Ерик Тръмп. Въпреки, че отначало той отговаря на хакера, който се представя за брат му Доналд Тръмп-младши, Ерик скоро след това изпраща имейл с посланието \"Изпратих това на служителите на закона, които ще го поемат оттук\".", "date": "2017.06.01", "title": "Още американски политици бяха подведени, този път по имейл"}
{"url": "http://www.dnevnik.bg/sviat/2017/08/01/3013780_noviiat_prezident_na_indiia_e_nedosegaem/", "text": "Преди седмица Рам Нат Ковинд встъпи в длъжност като нов президент на Индия. Той е от управляващата националистическа партия на министър-председателя Нарендра Моди и една от любопитните подробности от биографията му е, че е вторият държавен глава, който идва от Далитите, наричани още \"недосегаеми\". В традиционната социална йерархия тази група от индийскотонаселение попада извън четирите варни (или касти) и членовете ѝ са считани за по-низши и от слугите. Според \"Ню Йорк Таймс\" Ковинд е издигнат за поста от Моди именно заради произхода си. Слагайки го на най-високия, но иначе предимно церемониален, пост на президент, премиерът цели да спечели и гласовете на Далитите в следващите парламентарни избори през 2019. Ковинд беше избран за президент в средата на юли. С 65% от гласовете той победи кандидата на опозицията Мейра Кумар. В Индия президентът се избира от народните представители в двете камари на парламента и депутатите на събранията на отделните щати. Преди да стане държавент глава, Ковинд е губернатор на щата Бихар. От 1994 до 2006 е депутат в горната камара на парламента. От 1980 до 1993 служи като адвокат за индийския върховен съд. През цялата си кариера е защитник на правата на най-ниските слоеве на кастовата система и подпомага изграждането на училища в по-малко развити региони в страната.", "date": "2017.06.01", "title": "Новият президент на Индия е \"недосегаем\""}
{"url": "http://www.dnevnik.bg/sport/2017/08/01/3017175_sevilia_si_vurna_hesus_navas_chrez_otvlichane_video/", "text": "\"Севиля\" обяви по доста нестандартен начин привличането на испанското крило Хесус Навас. Андалусийци публикуваха клип, в който двама маскирани мъже отвличат 31-годишния футболист. По-късно той е пуснат на свобода на стадион \"Рамон Санчес Писхуан\". Навас, който е юноша на \"Севиля\", се завръща в клуба като свободен агент след четиригодишен престой в \"Манчестър сити\". През миналия сезон той беше резерва и често влизаше в ролята на десен бек под ръководството на Хосеп Гуардиола. Навас беше привлечен в \"Сити\" от Мануел Пелегрини през 2013 г. срещу 20 милиона евро. Испанското крило изигра 183 мача и отбеляза осем гола с екипа на \"гражданите\" във всички турнири. Той последва съдбата на Уили Кабайеро, Пабло Сабалета, Бакари Саня и Гаел Клиши, чиито договори не бяха подновени. Испанецът е осмото ново полълнение на \"Севиля\", където ще се събере с бившия си съотборник в състава на \"гражданите\" Нолито. Навас пристига в школата на \"Севиля\" през 2000 г., когато е на 15 години. От 2003 г. е част от първия състав на андалусийци. Той записа 34 гола в 394 мача през десетте си сезона в \"Севиля\" и спечели по два пъти Купата на краля и Купата на УЕФА.", "date": "2017.06.01", "title": "\"Севиля\" си върна Хесус Навас чрез \"отвличане\" (видео)"}
{"url": "http://www.dnevnik.bg/sport/2017/08/01/3017130_klop_e_uveren_che_livurpul_ima_sili_za_titlata_vuv/", "text": "Мениджърът на \"Ливърпул\" Юрген Клоп заяви, че отборът му разполага с необходимата класа, за да спечели титлата във Висшата лига. Германският треньор определи липсата на късмет като основна спънка в битката за първото място през миналия сезон. \"Ще се борим за титлата. Не започваме сезон, без да имаме някакви амбиции. Трябва да си поставим цели и смятам, че в момента имаме един много добър състав\", каза Клоп преди тазвечершния двубой с \"Байерн\" (Мюнхен) от полуфиналите на приятелския турнир \"Ауди къп\". \"Ливърпул\" все още няма загуба в предсезонната си подготовка. Червените записаха победи срещу \"Транмиър роувърс\" (4:0), \"Кристъл палас\" (2:0), \"Лестър\" (2:1), \"Херта\" (3:0) и завършиха наравно с \"Уигън\" (1:1). \"През миналия сезон имахме лош късмет. Мисля, че можем да играем малко по-добре. Да се надяваме, че всичко ще сработи добре и няма да има много за подобряване. Затова трябва да работим много здраво в момента и точно това правим\", каза още мениджърът на мърсисайдци. В понеделник германецът за пореден път обяви, че плеймейкърът на \"Ливърпул\" Филипе Коутиньо няма да бъде продаван. Бразилецът усилено е спряган за трансфер в \"Барселона\", ако каталунците продадат Неймар на \"Пари Сен Жермен\". Сезонът във Висшата лига  започва на 11 август с двубоя между \"Арсенал\" и \"Лестър\". Ден по-късно \"Ливърпул\" гостува на \"Уотфорд\" в ранния мач от съботната програма.", "date": "2017.06.01", "title": "Клоп е уверен, че \"Ливърпул\" има сили за титлата във Висшата лига"}
{"url": "http://www.dnevnik.bg/sviat/2017/08/01/3017240_rumuniia_shte_vloji_blizo_10_mlrd_za_vuorujenie_do/", "text": "Румъния ще заделя за отбраната си 2% от БВП във всяка от следващите 9 години съгласно план за военни поръчки за периода 2017-2016 г., одобрен във вторник. Страната ще постигне тази година този праг, определян като пожелателен минимум за всяка от членките на НАТО, след като миналата година задели 1.7% от БВП. От Върховния съвет за отбрана, който прие плана, съобщиха, че за модернизиране на армията ще бъдат вложени общо 9.8 млрд. евро. Няма други подробности, а в съобщението се казва, че \"ще бъде взимана предвид националната отбранителна индустрия, която се нуждае от модернизиране и от развиване на адекватен капацитет да военно производство\". През юни Държавният департамент на САЩ одобри продажба на 7 системи за ракетна зенитна защита \"Пейтриът\" на обща стойност от 3.9 млрд. долара. Основни доставчици са американските компании \"Райтеън\" и \"Локхийд\". Ракетните комплекси ще са част от интегрирана система за противовъздушна отбрана, включваща и закупените неотдавна самолети F-16. На румънска територия има елементи от американската система за защита от балистични ракети, която според руския президент Владимир Путин е \"голяма опасност\", принуждаваща Москва да реагира като увеличи собствения капацитет за ракетен удар.", "date": "2017.06.01", "title": "Румъния ще вложи близо €10 млрд. за въоръжение до 2026 г."}
{"url": "http://www.dnevnik.bg/bulgaria/2017/08/01/3017229_prokuraturata_obvini_maikata_ostavila_3-mesechnoto_si/", "text": "Софийската районна прокуратура повдигна обвинение на жената, която в неделя остави бебето си в градинка в столичния ж.к. Младост. Мария Иванова е привлечена като обвиняема за това, че на 30 юли, в обедните часове, оставила тримесечното си бебе без надзор и достатъчна грижа. По този начин тя е създала опасност за неговото физическо и душевно развитие, доколкото детето е изоставено само, на слънце, безпомощно с оглед възрастта му, без храна и вода, се казва в съобщение на прокуратурата. Днес на Иванова е предявен обвинителния акт, като тя се е възползвала от възможността да даде обяснения, заявявайки пред разследващия полицай, че се намира в тежко материално положение. За престъплението, в което е обвинена, законът предвижда наказание \"лишаване от свобода\" до 3 години и \"обществено порицание\". На жената е наложена най-леката мярка за неотклонение \"подписка\". От прокуратурата посочват, че Мария Иванова е неосъждана. Бебето бе оставено в градинка в столичния жилищен комплекс в неделя по обяд . Детето е било забелязано от жена, живееща в близкия блок. Тя слязла при него, като заедно с друга жена, която в този момент е била в градинката, са сигнализирали органите на реда. Бебето бе откарано в болница, като състоянието му е добро, а майката бе установена още същия ден, след катъо сама се обадила в полицията.", "date": "2017.06.01", "title": "Прокуратурата обвини майката, оставила 3-месечното си бебе"}
{"url": "http://www.dnevnik.bg/regioni/2017/08/01/3017235_tir_se_zapali_na_magistrala_struma_i_blokira/", "text": "Автомагистрала \"Струма\" е затворена от района на пернишкото село Студена в посока София заради запалил се тир, съобщи МВР. По-късно Агенция \"Пътна инфраструктура\" съобщи за ограничение на трафика и в двете посоки, тъй като участъкът е задимен. Тежкотоварният камион се е запалил в движение при 22-рия километър на магистралата, като сигналът за това е подаден малко след 17.30 часа днес. При инцидента няма пострадали. На мястото са изпратени пожарни екипи, полицаи и спешна помощ. Към 19 ч. движението бе възстановено в посока Дупница, а час по-късно - и в посока София.", "date": "2017.06.01", "title": "Тир се запали на магистрала \"Струма\" и блокира движението при Студена (допълнена)"}
{"url": "http://www.dnevnik.bg/sviat/2017/08/01/3017251_radev_prizova_emira_na_katar_za_predotvratiavane_na/", "text": "Президентът Румен Радев проведе днес телефонен разговор с емира на Катар шейх Тамим бин Хамад ал Тани по инициативата на катарската страна, съобщи администрацията на държавния глава. Радев призова да бъдат използвани всички дипломатически средства за предотвратяване на ескалацията на напрежението в региона, както и за запазване на единството на Съвета за сътрудничество на арабските държави от Залива. \"Политическият диалог и разбирателството са от ключово значение за гарантирането на мира и стабилността в региона на Персийския залив. Единствено по пътя на дипломацията следва да се изгладят възникналите неразбирателства между Катар и други държави\", заяви българският президент. В началото на юни Саудитска Арабия,  Обединените арабски емирства , Египет и Бахрейн прекъснаха дипломатическите отношения с Катар и наложиха икономически санкции на страната, след като я обвиниха, че финансира екстремистки групировки и се сближава с техния най-голям опонент Иран. Днес Радев обърна специално внимание на инициативата за медиация на Кувейт и изрази надежда, че заинтересованите страни ще успеят да се възползват от нея и да преодолеят различията си в името на стабилността и благоденствието на целия регион. \"Съветът за сътрудничество на арабските държави от Залива е важен партньор за Европейския съюз и България. Високо ценим традиционно добрите и приятелски отношения помежду ни и бихме желали те да бъдат продължени и задълбочени\", каза още държавният глава. Радев и шейх Тамим бин Хамад ал Тани определиха търговско-икономическите отношения, инвестициите и сигурността като ключови сфери от взаимен интерес за бъдещ диалог и партньорства, се посочва в съобщението на президентската администрация.", "date": "2017.06.01", "title": "Радев призова емира на Катар за предотвратяване на напрежение в Залива"}
{"url": "http://www.dnevnik.bg/sport/2017/08/01/3017266_fabio_aru_shte_uchastva_v_obikolkata_na_ispaniia/", "text": "Шампионът от 2015 г. Фабио Ару потвърди участие в колоездачната обиколка на Испания. Лидерът на \"Астана\" ще запише трето участие в надпреварата след триумфа преди две години и петото място при дебюта му през 2014 г. \"След доброто представяне в \"Тур дьо Франс\" Фабио ще се завърне към състезанията за Вуелтата\", заявиха днес от \"Астана\". Италианецът ще бъде лидер на отбора, а негови помощници ще са Луис Леон Санчес, Мигел Анхел Лопес и Пело Билбао. Останалата част от състава ще бъде обявена в близките дни. Ару имаше тежко начало на сезона, след като заради контузия в коляното трябваше да пропусне Обиколката на Италия, която беше цел №1 за него през 2017 г. Той се завърна за критериума \"Дофине\", където завърши на пета позиция, а след това спечели националния шампионат на Италия. Лидерът на \"Астана\" направи и много силен \"Тур дьо Франс\". Италианецът спечели първия си етапен успех в най-престижното колоездачно състезание и носеше жълтата фланелка в продължение на два дни, преди да я върне на Крис Фрум. Ару изглеждаше най-сериозния конкурент на британеца и се намираше само на 18 секунди от него преди решаващите последните етапи. 27-годишният състезател обаче не успя да задържи позициите си и в крайна сметка финишира пети. Той беше измъчван от заболяване в последната седмица на тура. В Испания Ару отново ще може да премери сили с Фрум. Четирикратният шампион в \"Тур дьо Франс\" вече потвърди, че ще участва във Вуелтата, където има три втори и едно четвърто място. Участие в третата и последна за сезона голяма обиколка са потвърдили още шампионът от 2010 г. Винченцо Нибали, Естебан Чавес и братята Адам и Саймън Йейтс от \"Орика\", както и Марк Солер от \"Мовистар\". Очаква се в надпреварата да се включат трикратният шампион Алберто Контадор, третият в тазгодишния \"Тур дьо Франс\" Ромен Барде, Илнур Закарин, Тиджей ван Гардерен, Самуел Санчес и Стивън Краусвайк. Вуелтата ще започне на 19 август с отборен часовник във френския град Ним. След 21 етапа и общо 3300 километра състезателите ще финишират в Мадрид на 10 септември.", "date": "2017.06.01", "title": "Фабио Ару ще участва в Обиколката на Испания"}
{"url": "http://www.dnevnik.bg/sport/2017/08/01/3017256_bfs_pusna_promociia_na_biletite_za_svetovnata/", "text": "Българският футболен съюз (БФС) обяви онлайн намаление от 50% на билетите за световната квалификация между България и Франция. Двубоят ще се играе на 7 октомври от 21.45 ч. на националния стадион \"Васил Левски\", а промоцията важи до 3 септември включително. Билетите бяха пуснати в продажба днес на цени от 40 лева са сектор \"А\", 30 лева за сектор \"В\" и по 12 лева за сектори \"Б\" и \"Г\". Ако бъдат закупени онлайн в мрежата на \"Ивентим\" до 3 септември, пропуските ще струват съответно 20, 15 и 6 лева. От 4 до 30 септември билетите ще струват 30, 20 и 10 лева, а след 31 септември ще са на официално обявените цени. Футболният съюз процедира по същия начин и с пропуските за световната квалификация с Швеция на 31 август в София. БФС обяви намаление и на местата за ВИП ложите. До 3 септември закупените онлайн билети в категория \"златна\" ще струват 100 лева, а в категория \"сребърна\" - 30. От 4 до 30 септември - съответно 150 и 40 лева, а след това - 200 и 50 лева. С 50% намаление ще влизат децата под 18 години, като при тях отстъпката е валидна през цялото време до деня на мача. След първите пет двубоя в квалификационна група \"А\" на зона \"Европа\" начело са Швеция и Франция с по 13 точки, следвани от Холандия с десет и България с девет. Директно за мондиала в Русия през 2018 г. се класират победителите в деветте групи, а осем от вторите отбори отиват на бараж.", "date": "2017.06.01", "title": "БФС пусна промоция на билетите за световната квалификация с Франция"}
{"url": "http://www.dnevnik.bg/sport/2017/08/01/3017242_delio_rosi_pristigna_v_sofiia_za_pregovori_s_levski/", "text": "Италианецът Делио Роси пристигна в София, за да преговаря за треньорския пост в \"Левски\". 57-годишният специалист е кацнал днес на столичното летище с полет от Рим. Първоначално се очакваше срещата му със собственика на сините Спас Русев да се състои извън България. Роси е един от двата основни варианта за заместник на Николай Митов. Другият е израелецът Аврам Грант,  който в понеделник пристигна в София от Москва  и проведе среща с Русев, изпълнителния директор на \"Левски\" Красимир Иванов и адвоката на клуба Диана Иванова. \"Не мога да кажа нищо конкретно за момента. Мога само да кажа, че съм много щастлив, че съм в България и че мога да се срещна с хора, които ми предлагат работа извън Италия. Решението е двустранен процес\", заяви Роси пред \"Нова телевизия\". Роси не е водил отбор от 2015 г., когато беше уволнен от \"Болоня\". Преди това италианецът имаше още една пауза от близо две години извън треньорството, последвала уволнението му от \"Сампдория\" през есента на 2013 г. Опитният специалист никога досега не е бил начело на отбор извън Италия. За 25 години като треньор е водил 12 отбора. Най-големият успех в кариерата му е спечелването на Купата на Италия с \"Лацио\" през 2009 г. Две години по-късно стигна до финала на турнира с \"Палермо\". Роси е известен с буйния си нрав и честите си конфликти с играчи и ръководители. През 2012 г. той беше уволнен от \"Фиорентина\", след като по време на мач нападна с юмруци своя възпитаник Адем Лаяич. Заради инцидента Роси получи тримесечна забрана да се занимава с футбол. По-рано днес израелският сайт sport1.maariv.co.il обяви, че  \"Левски\" вече е постигнал договорка с Аврам Грант . Твърди се, че бившият треньор на \"Челси\" ще получава рекордните за българския футбол 800 хил. евро на година без бонусите.  Израелският сайт цитира Диана Иванова, според която сините имат много голямо желание да го привлекат и \"всичко е готово за подписването на договора и очакваме официалното обявяване\". Според изказването Грант ще се върне в София в четвъртък.", "date": "2017.06.01", "title": "Делио Роси пристигна в София за преговори с \"Левски\""}
{"url": "http://www.dnevnik.bg/citat_na_deniia/2017/08/01/3017228_citat_na_denia_izviniavaite_shte_si_praznuvame_ilinden/", "text": "С тези думи премиерът Бойко Борисов се обърна към македонска журналистка, която го попита защо иска да чества македонския национален празник в Скопие. \"Ние не сме и съща държава, добави тя. \"Кой национален празник?\", попита премиерът и когато разбра, че става дума за  Илинден , отговори остро. Двамата размениха реплики на брифинга след церемонията за подписване на  Договора за добросъседство  между България и Македония в сградата на правителството в Скопие. \"Много пъти сме се били. И всички сме велики. Велика България, Велика Албания, Велика Сърбия, Велика Македония... И от войните ги докарахме Балканите да са най-бедното място в Европа. Ако искате да се върнете назад, ние с колегата искаме да вървим напред и да постигнем равнището на Германия, Франция и Италия.\" \"И това е празник, който и ние обичаме. Извинявайте, ще си го празнуваме.\"", "date": "2017.06.01", "title": "Цитат на деня: Извинявайте, ще си празнуваме Илинден"}
{"url": "http://www.dnevnik.bg/bulgaria/2017/08/01/3017258_shefut_na_direkciiata_po_bezopasnost_na_hranite_v/", "text": "Директорът на Областната дирекция по безопасност на храните - Добрич Розалина Брайкова е отстранена от длъжност във връзка с повдигнато обвинение за престъпление по служба, съобщиха от Министерството на земеделието и храните. Срещу Брайкова е образувано дисциплинарно дело във връзка с обвинение за причиняване на финансови загуби, пропуснати ползи и неимуществени вреди на юридическо лице, както и за уронване на авторитета на Българската агенция по безопасност на храните (БАБХ). Брайкова е обвинена във връзка с разследването срещу вече бившия депутат от ГЕРБ Живко Мартинов. Преди дни  той бе подведен под наказателна отговорност за упражняване на натиск  с цел определени облаги, сред които и получаване на  4 тона суджуци, използвайки името на премиера Бойко Борисов . Според прокуратурата на 13 юли Брайкова е нарушила служебните си задължения, като без основание е издала заповед за спиране на експлоатация на обект на дружеството, чийто собственик е подал сигнала за извършваните от Живко Мартинов престъпни дейности.  Със заповед на изпълнителния директор на БАБХ Дамян Илиев за временно изпълняващ длъжността директор на дирекцията в Добрич е определен Даниел Денев.", "date": "2017.06.01", "title": "Шефът на дирекцията по безопасност на храните в Добрич е отстранена заради скандала със суджуците"}
{"url": "http://www.dnevnik.bg/sport/2017/08/01/3017259_grigor_dimitrov_zapochva_amerikanskoto_tenis_liato_s/", "text": "Григор Димитров заяви, че се чувства в добра форма и има високи очаквания към себе си преди турнирите на американска земя. Тази седмица българският тенисист стартира US Open сериите с надпреварата от категория \"АТП 500\" във Вашингтон. Димитров е поставен под №4 в индивидуалния турнир.  Той ще започне участието си от втория кръг  срещу победителя от мача между корееца Хьон Чун и британеца Кайл Едмънд.  Българинът ще играе и на двойки , където ще си партнира с французина Лука Пуи. \"Хубаво е да си обратно на корта, да се върнеш към обичайните си занимания и да се настроиш за битка. Очаквах го с нетърпение още след отпадането ми от \"Уимбълдън\". Предстоят вълнуващи турнири на американска земя. Надява се да нямам контузии и да покажа добър тенис\", каза Димитров в интервю за официалния сайт на АТП. \"Очаквам доста от себе си. Мисля, че се намирам в добра форма, играя добър тенис, върнах се в топ 10, случиха се доста позитивни неща. Надявам се да задържа този момент и да надградя\", допълни българският тенисист, за когото турнирът във Вашингтон ще е първи след \"Уимбълдън\". Българинът сподели, че иска да се фокусира върху нещата, които са се получавали добре за него в последните месеци. Той допълни, че е важно да се намери правилния баланс в тренировките, за да може, от една страна, да не претовари тялото си, а от друга - да бъде в перфектна кондиция за тежките условия и високите температури на американска земя.  Димитров заяви още, че целта му до края на сезона е да играе по-добре във всички турнири, в които ще участва. \"Това е едно от най-трудните неща - да се връщаш всяка година в даден турнир и да се представиш по-добре, отколкото преди това. Да направиш крачка напред и защо не да спечелиш титлата. В същото време обаче е изключително трудно, защото много тенисисти играят невероятно. Нищо не идва лесно\", завърши той.", "date": "2017.06.01", "title": "Григор Димитров започва американското тенис лято с големи очаквания (видео)"}
{"url": "http://www.dnevnik.bg/photos/2017/08/01/3016899_fotogaleriia_svetovnite_snimki_na_denia_-_1_avgust/", "text": "Жена се радва на слънцето на плажа в Кан, Франция.", "date": "2017.06.01", "title": "Фотогалерия: Световните снимки на деня - 1 август 2017 г."}
{"url": "http://www.dnevnik.bg/sviat/2017/08/01/3017283_nato_prehvana_ruski_samoleti_krai_estoniia_i_narushi/", "text": "Испански изтребители от НАТО и финландски изтребители бяха пратени да прехванат три руски самолета, летели близо до въздушното пространство на Естония, съобщи алиансът в изявление, цитирано от БТА. Руските самолети са идентифицирани като два изтребителя МиГ-31 и един транспортен АН-26. \"Два испански изтребителя Ф-18 от мисията за охрана на балтийското въздушно пространство бяха вдигнати по тревога от естонската ВВС база Амари. Финландски изтребители също излетяха да прехванат самолетите\", съобщи НАТО. Срещата на самолетите на Русия, Финландия и НАТО е преминала в международното въздушно пространство без инциденти, като натовските самолети за кратко са нарушили въздушното пространство на Финландия, която не е член на алианса. Според НАТО това станало докато испанските изтребители искали от Финландия да поеме прехващането. Финландското министерство на отбраната заяви, че двата изтребителя на алианса са били във въздушното пространство на страната по-малко от минута. Прехващанията на руски самолети от НАТО зачестиха през последните години заради изостреното напрежение между Запада и Москва около украинската криза, отбелязва Ройтерс.  Международният въздушен коридор над Финския залив е тесен и вече е имало многократни нарушения на финландското въздушно пространство от военни и граждански самолети от съседна Русия. Нарушенията от натовски самолети обаче са редки, пише Асошейтед прес.", "date": "2017.06.01", "title": "НАТО прехвана руски самолети край Естония и наруши финландското въздушно пространство"}
{"url": "http://www.dnevnik.bg/sviat/2017/08/01/3017280_atentat_v_shiitska_djamiia_v_afganistan_vze_desetki/", "text": "Най-малко 20 души са загинали при експлозия през миналата нощ в шиитска джамия в западния афганистански град Херат, близо до границата с Иран, предадеБТА. Говорител на вътрешното министерство е уточнил за Франс прес, че взривното устройство е избухнало на входа на джамията \"Джауадия\". До момента никой не е поел отговорност за нападението. Телата на загиналите са откарани в болницата в Херат. Шиитите са малцинство в Афганистан и са заплашвани от клон на сунитската групировка \"Ислямска държава\", който е активен в източната част на страната.", "date": "2017.06.01", "title": "Атентат в шиитска джамия в Афганистан взе десетки жертви"}
{"url": "http://www.dnevnik.bg/regioni/2017/08/01/3017279_vodata_v_loveshko_selo_e_negodna_za_piene_zaradi/", "text": "Водата в ловешкото село Йоглав е негодна за пиене заради повишени стойности на нитрати, съобщи БТА като се позова на информация от Регионалната здравна инспекция (РЗИ) в Ловеч. Резултатите са от взета проба от питейната вода, направено след получена в РЗИ жалба.  Издадено е предписание на \"ВиК-Ловеч\" АД за незабавно уведомяване на жителите на село Йоглав, че е препоръчително, а за деца до тригодишна възраст - задължително, да не се използва водата за питейни цели. От дружеството е изискано обследване на причините за повишените нива на нитратите и проучване на възможностите за алтернативно водоснабдяване.", "date": "2017.06.01", "title": "Водата в ловешко село е негодна за пиене заради нитрати"}
{"url": "http://www.dnevnik.bg/sviat/2017/08/01/3017275_agenciiata_na_es_za_lekarstvata_ogranichava_rabotata/", "text": "Базираният в Лондон регулатор на фармацевтичния сектор в Европейския съюз обяви във вторник, че се подготвя за проблеми в работата си зарази предстоящото след по-малко от две години напускане на ЕС от Великобритания и нуждата стотиците служители да се преместят в друг град в някоя от оставащите 27 държави. Европейската агенция по лекарствата (ЕМА) съобщи, че ще прекрати работата си по нов интернет портал и проекта за подаване на заявления за нови лекарства по електронен път. Освен това се замразява и работата по разработване на поредица от стъпки да повече прозрачност. Съкращава се броят на одитите, извършвани от нейни служители, както и дейността за подпомагане на компаниите и институтите. По-малко представители на ЕМА ще участват в конференции или срещи, които не са организирани от агенцията. \n     По този начин ще се освободи персонал, който да се съсредоточи върху последиците от оттеглянето на Великобритания от единния пазар и пренасянето на ЕМА в друга държава, докато в същото време продължи важната работа по оценка на лекарствени препарати и мониторинг за безопасността им. За ЕМА работят почти 900 души, бюджетът ѝ е около 305 милиона евро, а всяка година за нейните срещи в Лондон пристигат близо 36 000 специалисти. Това прави привличането ѝ особено привлекателно за останалите страни от ЕС. В понеделник изтече срокът за подаване на заявки и София е един от 19-те кандидати като Копенхаген, Амстердам, Атина и Барселона. Според \"Ройтерс\" засега изглежда, че фаворитът е Милано. Оценката на кандидатите ще бъде направена от Европейската комисия до края на август, а решението е в ръцете на лидерите на страните от ЕС, които трябва да постигнат консенсус по въпроса на срещата си на върха през октомври. Окончателното решение къде ще се премести ЕМА се очаква месец по-късно. Изследователи и производители от фармацевтичния сектор отдавна предупреждават, че принудителното местене на влиятелния регулатор може да обърка нормалната работа по надзор над лекарствата. Гуидо Раси, изпълнителният директор на ЕМА, се опасява, че ще изгуби опитни служители, защото не всеки иска да се мести със семейството си в друга страна. \"Ройтерс\" коментира, че общо 21 държави се състезават да привлекат ЕМА и/или агенцията за банков надзор (EBA), което по-скоро вещае остри спорове помежду им, отколкото бързо постигане на съгласие. Германия, Франция, Ирландия, Австрия, Полша и Белгия кандидатстват да са домакини и на двете агенции. Европейската комисия припочни във вторник, че изборът за ЕМА ще зависи от 6 критерия, сред които са гаранции, че агенцията ще продължи да работи нормално, новата централа ще е лесно достъпна от цяла Европа, ще има училища за децата на международния ѝ персонал, ще има ли достъп до местния трудов пазар и здравеопазване за близките на служителите и др.", "date": "2017.06.01", "title": "Агенцията на ЕС за лекарствата ограничава работата си в очакване на Брекзит"}
{"url": "http://www.dnevnik.bg/sport/2017/08/01/3017286_livurpul_razbi_baiern_i_stigna_finala_na_audi_kup/", "text": "\"Ливърпул\" победи \"Байерн\" (Мюнхен) с 3:0 и се класира за финала на приятелския турнир \"Ауди къп\". Мърсисайдци бяха по-добрият отбор през целия двубой на \"Алианц арена\" и закономерно стигнаха до убедителния успех с попадения на Садио Мане, Мохамед Салах и Даниел Стъридж. В спор за трофея тимът на Юрген Клоп ще се изправи срещу \"Атлетико\" (Мадрид), който победи \"Наполи\" с 2:1 в първия полуфинал. \"Байерн\" не успя да стигне до финала за пръв път от създаването на турнира. Баварците спечелиха домашната надпревара през 2009, 2013 и 2015 г. и заеха второ място през 2011 г. Германският шампион допусна трето поражение в предсезонната подготовка след загубите от \"Милан\" (0:4) и \"Интер\" (0:2) в \"Интернешънъл чемпънс къп\". В останалите си контроли тимът на Карло Анчелоти победи \"Челси\" (3:2), \"Вердер\" (2:0), \"Хофенхайм\" (1:0), \"Ерланген Брук\" (9:1) и \"Волфратсхаузен\" (4:1) и завърши наравно с \"Арсенал\" (1:1). \"Ливърпул\" продължава без поражение в летните контроли. Преди тазвечершния успех червените записаха победи срещу \"Транмиър роувърс\" (4:0), \"Кристъл палас\" (2:0), \"Лестър\" (2:1), \"Херта\" (3:0) и равенство с \"Уигън\" (1:1). \"Ливърпул\" откри резултата срещу \"Байерн\" още в седмата минута. Роберто Фирмино отне топката от Конрентин Толисо в центъра на терена, напредна към наказателното поле и изведе вляво Мане. Сенегалецът пое добре и с левия крак прати топката покрай Свен Улрайх. И преди, и след гола домакините от Мюнхен бяха отборът, който владееше по-продължително топката. Гостите от Англия обаче бяха далеч по-опасни при мълниеносните си контраатаки, а в същото време почти не даваха възможност на съперника да създаде чисто положение пред Лорис Кариус. \"Байерн\" разчиташе изцяло на удари от дистанция, които не намираха целта. На отсрещната врата Улрайх имаше повече работа и трябваше да спасява мощни изстрели на Салах и Алберто Морено. В 34-ата минута обаче стражът на баварците се оказа безпомощен за втори път. Mане пусна страхотно извеждащо подаване с пета към Морено, който нахлу отляво и стреля към вратата. Улрайх спаси, но топката попадна в Салах, който нямаше проблем да прати топката в опразнената врата с глава. След почивката ситуацията на терена не се промени. \"Байерн\" владееше топката, но нямаше идея как да се справи с отбраната на съперника. В 59-ата минута Хамес Родригес отправи хубав изстрел с левия крак от дистанция, но топката профуча край страничната греда. Осем минути по-късно влезлият като резерва Стъридж се откъсна зад защитата на \"Байерн\" и напредна отляво на вратата. Английският национал стреля с левия крак по диагонала, но опитът му беше доста неточен. В 71-ата минута друга от резервите на \"Ливърпул\" - Раян Кент, направи страхотен пробив отляво и сервира топката за Марко Груич. Сърбинът прати топката във вратата с плътен шут, който първо се отби в страничната греда. Попадението обаче беше отменено заради засада на Адам Лалана, който се намираше пред Улрайх при изстрела на Груич. Едва в последния четвърт час на двубоя \"Байерн\" успя да притисне по-сериозно английския си съперник и да създаде добри положения пред Кариус. Артуро Видал и Матс Хумелс обаче не се възползваха от тях. В 82-ата минута Стъридж довърши баварците с трети гол. Той получи извеждащо подаване от Бен Уудбърн, направи мощен спринт от централната линия и след това технично прехвърли Улрайх, за да оформи крайния резултат. При головия удар нападателят получи поредната си травма в бедрото и пет минути по-късно беше заменен от новото попълнение Доминик Соланке. Съставите на двата отбора  Свен Улрайх, Дейвид Алаба (79' Марко Фридел), Хави Мартинес, Матс Хумелс, Рафиня, Корентин Толисо (73' Артуро Видал), Тиаго Алкантара (21' Ренато Санчес), Франк Рибери, Томас Мюлер, Хамес Родригес (62' Кингсли Коман), Роберт Левандовски, Лорис Кариус, Алберто Морено, Жоел Матип (68' Рагнар Клаван), Деян Ловрен, Трент Алекзандър-Арнолд (79' Джон Фланагън), Джордан Хендерсън (68' Марко Груич), Емре Джан (46' Джорджиньо Вайналдум), Садио Мане (46' Адам Лалана), Мохамед Салах (68' Раян Кент), Филипе Коутиньо (79' Бен Уудбърн), Роберто Фирмино (68' Даниел Стъридж, 87' Доминик Соланке).", "date": "2017.06.01", "title": "\"Ливърпул\" разби \"Байерн\" и стигна финала на \"Ауди къп\""}
