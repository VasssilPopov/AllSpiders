{"url": "https://www.bgonair.bg/denqt-on-air/2019-01-09/sledyat-osadeni-s-e-grivni-ima-li-opasnost-ot-manipulatsiya", "text": "\r\n 250 електронни гривни за затворници са закупени по договор за близо 1 млн. и 400 хил. лева. Има ли опасност от манипулация?  \"Тези гривни са достатъчно надеждни. От чисто техническа гледна точка те могат да бъдат премахнати от крака на човек. Не могат обаче да бъдат манипулирани без да бъде подаден сигнал и това да се разбере\", увери в студиото на \"Денят ON AIR\" експертът по охрана и сигурност Николета Атанасова. По думите ѝ по този начин ще се намали пренаселеността в затворите, а и излизат в пъти по-евтино от издръжката на един арестант. Пред Bulgaria ON AIR Николета Атанасова, която е председател на Българската камара за охрана и сигурност (БКОС), представи и своята монография \"Електронният мониторинг на осъдени лица в България - приложения и перспективи\". \"Книгата съдържа научените уроци по време на пилотното въвеждане на електронния мониторинг на осъдени лица през 2014 – 2015 г., представя обобщени данни и опит, с което полага основите на теорията на електронното наблюдение в нашата страна и ще подпомогне обучението на специалисти и на кадри, които ще са ангажирани с тази дейност\", коментира тя. \"Електронният мониторинг на осъдени лица в България\" е базирана на работата на автора с Министерство на правосъдието и Главна дирекция \"Изпълнение на наказанията\" по Проект NFM-2013-BG15-2 \"Засилване прилагането на пробационните мерки в съответствие с европейските стандарти и система за електронен мониторинг\" по Програма BG 15. Първата книга на Николета Атанасова е \"Управление на сигурността\", издадена през 2008 г. Официалното ѝ представяне ще бъде на 22 януари.  ", "date": "2019.01.09", "title": "Следят осъдени с е-гривни. Има ли опасност от манипулация?"}
{"url": "https://www.bgonair.bg/science/2019-01-09/a1-startira-nov-sporten-kanal-ot-21-yanuari", "text": "А1 стартира четвъртъи собствен канал - MAX Sport 4. Там ще могат да бъдат гледани най-интересните мачове от испанската La Liga. Каналът ще предава също срещите от Копа Либертадорес и Копа Судамерикана. А1 е единственият телеком в България, който вече предлага електронни винетки. Всеки абонат на А1, както и на другите оператори може да закупи своята винетка бързо и безпроблемно в един от 250-те магазина на А1, на A1.bg, както и чрез приложението Моят А1. Вече е ясен победителят от месечната игра на А1. Божидар Пендов печели А1 Smart N9. Може да спечелите Xiaomi Redmi S2, като отговорите правилно на въпроса \"Кога започват излъчванията на новия спортен канал на А1 и как се кава той?\" във facebook страницата на оператора.", "date": "2019.01.09", "title": " А1 стартира нов спортен канал от 21 януари "}
{"url": "https://www.bgonair.bg/bulgaria/2019-01-09/lek-avtomobil-padna-v-kanavka-na-trakiya-i-se-samozapali", "text": "Лек автомобил \"БМВ\" е напуснал трасето автомагистрала \"Тракия\", паднал е в крайпътната канавка и се е самозапалил, съобщиха от МВР. Пътуващите в него трима души са успели да напуснат горящия автомобил. Те са настанени за лечение в многопрофилната болница в Ямбол с различни фрактури и травми, но са без опасност за живота. Пробите за употреба на алкохол и наркотици на водача са отрицателни. По случая е образувано досъдебно производство.", "date": "2019.01.09", "title": "Лек автомобил падна в канавка на \"Тракия\" и се самозапали"}
{"url": "https://www.bgonair.bg/economy/2019-01-09/luksoznite-imoti-prodalzhavat-da-poevtinyavat-i-tazi-godina", "text": "Пазарът на луксозни имоти през 2018 г. не се представи страхотно за някои. Продавачите в градове като Лондон, Лос Анджелис и Ню Йорк се оказаха в битка с макро- и микроикономически насрещни ветрове, а купувачите, от друга страна, трябваше да се борят с надценени акции и нарастващи лихвени проценти и данъци. През 2019 г. всеки пазарен показател сочи, че нещата ще станат още по-лоши за продавачите, коментира Bloomberg. Лондон, Амстердам, Хонконг, Мюнхен, Торонто и Ванкувър са изправени пред риска от имотни балони и последваща дефлация, сочи доклад на UBS Group. “В САЩ, ако разгледате данните, е кристално ясно“, казва Джон Уолошин, ръководител на отдела за недвижими имоти в главния инвестиционен офис на UBS Global Wealth Management. В луксозния сегмент, в който Уолошин работи при цени от поне 3000 долара за кв. фут (над 32 хил. долара за кв.м), „има ясно забавяне на пазара“, казва той, цитиран от Чуждестранните купувачи, особено богатите китайци, се оттеглят отчасти заради силния долар, а в същото време нарастващите лихвени проценти правят местната собственост по-малко привлекателна. А това значи по-голямо предлагане.", "date": "2019.01.09", "title": "Луксозните имоти продължават да поевтиняват и през 2019 г."}
{"url": "https://www.bgonair.bg/bulgaria/2019-01-09/10-godishno-dete-glatna-pionka-za-ne-se-sardi-choveche-pochina-dokato-pristigne-lineyka", "text": "Напрежение пред 16-та поликлиника в София. Причината е смъртта на 11-годишно дете. Момченцето си играело в дома си, когато глътнало пионка за \"Не се сърди, човече\" и се задавило.  Майката веднага го завела в спешния център в поликлиниката в \"Ботунец\", но там нямало лекар.  По думите на родителите на детето в поликлиниката имало само една медицинска сестра, която била нова. Веднага се обадили на Спешната помощ, но чакали линейка 45 минути. През това време момчето издъхнало, предаде репортер на   ", "date": "2019.01.09", "title": "11-годишно дете глътна пионка за \"Не се сърди човече\", почина докато пристигне линейка"}
{"url": "https://www.bgonair.bg/bulgaria/2019-01-09/34-godishna-balgarka-izcheznala-na-pat-za-atina", "text": "Българка изчезна на път за Атина. 34-годишната Петя Петрова тръгнала от София на 5-и януари вечерта за гръцката столица с вечерен автобус. След като минава границата обаче близките ѝ губят контакт с нея. Според семейството на Петя, тя познава страната и би било трудно да се изгуби, тъй като е живяла там осем години. От автобусната компания са потвърдили, че всички пътници са слезли на крайната дестинация Атина. Сигналът е подаден към 5-о районно управление, а властите са се свързали с посолството ни в страната. Гражданите, които имат информация за Петя, могат да се свържат с полицията или с българското посолство в гръцката столица.", "date": "2019.01.09", "title": "34-годишна българка изчезнала на път за Атина"}
{"url": "https://www.bgonair.bg/denqt-on-air/2019-01-09/energien-ekspert-za-2-mesetsa-tokat-poskapna-s-50-situatsiyata-e-bedstvena", "text": "\r\n Борсовата цена на тока, на която купуват електроенергия фирмите, скочи рязко в понеделник. Търговията на платформата \"Ден напред\" приключи при цена 207.02 лв./МВтч базова мощност, което е с над 50% повече от средните стойности на сделките от 1 до 7 януари, когато нивата бяха 134.5 лв./МВтч.  Постигнатото е и много над нивата от последните десет дни на декември - 78 лв./МВтч. Рекорд обаче няма, тъй като на 3 декември 2018 г. бе постигната средна стойност от 207.21 лв. за мегаватчас. Според председателя на Асоциацията на индустриалния капитал в България Васил Велев категорично става дума за манипулация на пазара за електроенергия. \"Цената на електроенергията на свободния пазар се повиши с над 50% за последните 2 месеца. Няма такъв ръст на цените в пазарите около нас. Ненормално е цената на борсата да е по-висока от цените на борсите в другите страни. Ситуацията е ненормална и не може да се обясни с ръста на CO2 емисиите. Тази цена е резултат от недобре функциониращи институции. Според министъра на енергетиката това е напълно нормално\", обясни експертът в \"Денят ON AIR\". По думите му е имало срещи с министъра на енергетиката, с премиера и вицепремиера, с комисията в НС по енергетика, но никой не предприема нищо.  \"Ситуацията е извънредна, сравнима е с бедствие. Цените не са нормални и трябва да се вземат мерки. Ако ситуацията не се промени, напълно е възможно фирми да фалират, да поскъпнат множество стоки и услуги с между 2 и 5%. Планираната цена за утре е 183 лв. за мегаватчас\", допълни Велев. Той е категоричен, че няма ръст в потреблението, а даже има спад с 3%.", "date": "2019.01.09", "title": "Енергиен експерт: За 2 месеца токът поскъпна с 50% - ситуацията е бедствена"}
{"url": "https://www.bgonair.bg/sutreshen-blok/2019-01-09/eksperti-tsenata-na-toka-se-vdiga-izkustveno-shte-posledvat-po-skapi-stoki", "text": "\r\n Борсовата цена на тока, на която купуват електроенергия  фирмите , скочи рязко в понеделник. Търговията на платформата \"Ден напред\" приключи при цена 207.02 лв./МВтч базова мощност, което е с над 50% повече от средните стойности на сделките от 1 до 7 януари, когато нивата бяха 134.5 лв./МВтч.  Постигнатото е и много над нивата от последните десет дни на декември - 78 лв./МВтч. Рекорд обаче няма, тъй като на 3 декември 2018 г. бе постигната средна стойност от 207.21 лв. за мегаватчас. Ще се отрази ли обаче това поскъпване на цената на стоките и на бита? По думите на зам.-председателя на Асоциацията на млекопреработвателите Симеон Присадашки от цената на тока много зависи цената на млечните продукти, защото това са бързо ликвидни стоки. \"Не може да бъде казано с колко ще бъде увеличението на продуктите, защото всяка една фирма има различни начини на производство. Произвеждаме продукти от първа необходимост, това е основна храна за населението. Не може да спрем производство. За млечния бранш е успокояващо, че при нас няма да има рязък скок от днес за утре на цената на електроенергията, защото имаме едногодишни договори\", допълни още експертът в \"България сутрин\". Той обаче смята, че тенденцията сочи към повишаване себестойността на млечните продукти. Според енергийния експерт Еленко Божков има голяма манипулация на пазара на електроенергия. \"Не е вярно, че цената на тока в България е най-ниската в Европа. Това може да се провери веднага. В съседните страни енергията е с 30% по-евтина. Част от производителите на енергия се опитват да избият цената на емисионни квоти, която БЕХ трябва да плаща за \"Марица-Изток 2\", коментира още Божков пред Bulgaria ON AIR. Той е сигурен, че цената на тока се вдига изкуствено, като производството се занижава.  ", "date": "2019.01.09", "title": "Експерти: Цената на тока се вдига изкуствено! Ще последват по-скъпи стоки"}
{"url": "https://www.bgonair.bg/bulgaria/2019-01-09/kola-se-blasna-v-banicharka-koyato-vletya-v-partera-na-blok-v-tsentara-na-sofiya", "text": "\n Кола се блъсна в баничарка, която влетя в магазин на партера на блок в центъра на София. Инцидентът е станал на кръстовището на ул. \"Дунав\" и ул. \"Екзарх Йосиф\", съобщава . Полиция и линейка се отзоваха веднага на мястото на катастрофата. Най-вероятната причина за инцидента е отнето предимство. Автомобилът е правел десен завой, за който има предимство, а през това време баничарката се е движела по ул. \"Дунав\". Леката кола е ударила баничарката отзад с такава сила, че бусът е \"паркирал\" в магазина.", "date": "2019.01.09", "title": "Кола се блъсна в баничарка, която влетя в партера на блок в центъра на София"}
{"url": "https://www.bgonair.bg/bulgaria/2019-01-09/vratsa-nagla-krazhba-ostavi-onkobolni-bez-lekarstva", "text": "\r\n Онкоболни са принудени да чакат лекарствата си след нагла кражба от онкологичния център във Враца. Скъпите лекарства за химиотерапия са откраднати от специализираната аптека. Все още не е ясно дали престъпникът е действал сам или е имал съучастници. Не е ясно и как е успял да проникне. В резултат на кражбата лечебното заведение е загубило над 100 хиляди лева, а на болните се налага да чакат поне два дни, за да бъдат доставени нови количества и да бъде продължено лечението им. В момента на кражбата не се е задействала охранителната техника. Няма нито свидетели, нито следи от взлом. Крадецът или крадците обаче отлично са знаели какво да задигнат. Не пипнали друго, а взели само скъпите лекарства за химиотерапия. Предполага се, че медикаментите са откраднати, за да бъдат продадени на черно.  От днес започват да пристигат първите количества лекарства.", "date": "2019.01.09", "title": "Враца: Нагла кражба остави онкоболни без лекарства"}
{"url": "https://www.bgonair.bg/reportazhi/2019-01-09/v-burgas-poiskaha-po-visoki-prisadi-za-piyani-i-drogirani-shofyori", "text": "\r\n В Бургас започна делото по същество за блъснатия преди година велосипедист в Приморско. Началото на процеса беше съпроводено с протест на близки на загиналия Евелин Дуков. Те настояват за по-високи присъди за пияни и дрогирани шофьори. Във фаталния ден шофьорът Владимир Колев навлиза в насрещното платно с висока скорост и помита велосипедиста, след което избягал. Установено е, че карал с почти 3 промила алкохол в кръвта.  Адвокатът поиска днес делото да бъде отложено, тъй като Владимир Колев бил пострадал при битов инцидент. Гардероб паднал върху него и му счупил две ребра. Съдът обаче не уважи това искане и делото продължи с разпит на свидетели и вещи лица. ", "date": "2019.01.09", "title": "В Бургас поискаха по-високи присъди за пияни и дрогирани шофьори"}
{"url": "https://www.bgonair.bg/bulgaria/2019-01-09/nezakonno-prebivavashtite-romi-vav-voyvodinovo-zapochnaha-da-se-iznasyat", "text": "\r\n Ромите от махалата в село Войводиново, които са незаконно пребиваващи, започнаха да се изнасят, преди домовете им да бъдат разрушени. След проверка стана ясно, че по документи там  живеят 100 души, а в действителност са много повече. Голяма част от хората предпочитат да напуснат къщите си сами, преди да бъдат изведени насилствено. Очаква се да стане ясно какво е състоянието на нападнатия военен, който днес ще претърпи операция. По-късно ще бъде обявена и каква мярка за неотклонение ще получат нападателите му.", "date": "2019.01.09", "title": "Незаконно пребиваващите роми във Войводиново започнаха да се изнасят"}
{"url": "https://www.bgonair.bg/bulgaria/2019-01-09/moryatsi-ot-zadarzhan-korab-na-burgaskoto-pristanishte-sa-ostaveni-da-gladuvat", "text": "\r\n Кораб, плаващ под панамски флаг, е задържан на бургаското пристанище заради неизплатени заплати и лошо техническо състояние. В сигнал до медиите от екипажа твърдят, че на борда няма вода и храна. Корабът ще бъде освободен, когато бъдат изплатени заплатите от една страна и от друга страна, да се направят съответните ремонти, за да отплава, съобщиха от \"Морска администрация\". Корабът е арестуван през октомври заради неизплатени възнаграждения към екипажа. От \"Морска администрация\" обясниха, че това е административна мярка, за да бъде принуден собственикът да изплати заплатите на моряците. На борда на кораба има 14 души екипаж - трима турци, двама украинци и 9 индийци.Моряците казват, че турският собственик на кораба и застрахователен инспектор са посетили кораба преди Нова година и са  обещали да им изплатят по четири заплати, а те да бъдат репатрирани. Застрахователят обаче сега отказва да изпълни поетият ангажимент.  От екипажа твърдят, че са изоставени без гориво и храна. Двама от него вече са болни. От пристанище Бургас коментираха, че това не е първият случай в морската практика на изоставени от корабосотвениците екипажи. \"Морската солидарност е известна и то дълги години, така че в хуманитарно отношение пристанище Бургас прави всичко възможното да не се чувстват забравени от своя некоректен корабособственик. В този случай съдебните процедури са дълги, а моряците понякога остават и година на арестувания кораб докато си получат възнагражденията\", сподели изпълнителният директор на Пристанище Бургас Диян Димов. От фирмата агент фирма заявиха, че вече са покрили над 60-70 000 евро  разходи по плавателния съд без корабособственикът да е платил и на тях.", "date": "2019.01.09", "title": "Моряци от задържан кораб на бургаското пристанище са оставени без вода и храна"}
{"url": "https://www.bgonair.bg/reportazhi/2019-01-09/pusnaha-zhalba-sreshtu-karakachanov-obvinyavat-go-v-diskriminatsiya", "text": "\r\n Заради острото изказване на вицепремиера Красимир Каракачанов за ромите след побоя във Войводиново, той е обвинен в дискриминация. Сдружение \"Единство\" - Хасково е подало жалба срещу него в комисията по дискриминация. \"Парадоксалното е, че циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа\". Заради тези думи на вицепремиера Красимир Каракачанов Сдружение \"Единство\" - Хасково подава жалба в Комисията по дискриминация. Самият той не вижда проблем в думите си и застана зад тях и днес.  Местни жители пък сигнализират, че получават заплахи от ромската общност във Войводиново. Жена от селото е засипана с обидни съобщения. След като от ВМРО настояха за моментално събаряне на гетата и незаконните ромски постройки, се разрази спор защо въпросът с незаконните махали на ромите не е решен толкова години.  В петък хората от Пловдив и околността готвят голям протест в подкрепа на бития командос Валентин Димов и неговите близки.  Сред организаторите са бивши военни като екскомандир на 61-ва Стрямска механизирана бригада ген. Димитър Шивиков.", "date": "2019.01.09", "title": "Пуснаха жалба срещу Каракачанов, обвиняват го в дискриминация"}
{"url": "https://www.bgonair.bg/bulgaria/2019-01-09/tezhka-katastrofa-s-bus-i-kola-kray-ruse-petima-sa-raneni", "text": "Петима души са ранени при катастрофа между бус и лек автомобил край русенското село Батишница, съобщиха от МВР. На мястото на онцидента са изпратени екипи на полицията, на Спешна помощ и на противопожарната служба. Товарен автомобил \"Фолксваген Транспортер\" - с русенска регистрация, управляван от 63-годишен мъж, губи контрол над превозното средство и навлиза в лентата за насрещно движение, където се блъска челно в автомобил \"Рено Меган\" с русенска регистрация, шофиран от 29-годишен мъж. При удара тежко е пострадал водачът на колата, който е настанен в Университетската болница \"Канев\" в Русе с фрактури. Другият шофьор е получил леки наранявания и след преглед е освободен за домашно лечение. В болницата са откарани още трима пътници. Двама от тях - на по 44 години, са настанени за наблюдение и лечение. 17-годишен младеж е получил контузия на главата и след преглед е освободен за домашно лечение. Пробите за алкохол на двамата шофьори са отрицателни. Причините за катастрофата се изясняват.", "date": "2019.01.09", "title": "Тежка катастрофа с бус и кола край Русе, петима са ранени"}
{"url": "https://www.bgonair.bg/bulgaria/2019-01-09/ostaviha-v-aresta-dvamata-romi-prebili-voenen-vav-voyvodinovo", "text": "\r\n Съдът остави в ареста двамата роми, които пребиха военен в село Войводиново.  21-годишният Борис и 17-годишният му брат Асен запазиха мълчание в съда.  По време на заседанието стана ясно, че нападението над 33-годишния Валентин Димов е било брутално, дори баща им не е успял да ги разтърве.  Военният беше опериран успешно днес, очаква се да се възстанови напълно до десетина дни. А съпругата му посрещна с облекчение добрата новина. А жителите на Войводиново и тази вечер излизат на протест с искане за справедлив съдебен процес и разчистване на ромската махала от незаконните постройки.  След проверка стана ясно, че по документи там живеят 100 души, а в действителност са много повече.  Бутането на незаконните постройки вече започна, има засилено полицейско присъствие. Част от обитателите им се изнесоха преди домовете им да бъдат разрушени.", "date": "2019.01.09", "title": "Оставиха в ареста двамата роми, пребили военен във Войводиново"}
{"url": "https://www.bgonair.bg/world/2019-01-09/dron-blokira-izlitashtite-samoleti-ot-hiytrou", "text": "Възстановена е нормалната работа на лондонското летище \"Хийтроу\", след като за един час бяха спрени всички заминаващи полети заради забелязан дрон в района.  Мярката беше взета превантивно, докато властите разследват случая.  Подобен инцидент имаше преди месец на второто най-натоварено британско летище \"Гетуик\". В дните преди Коледа няколко дрона бяха забелязани, а това доведе до истински хаос на аерогарата.  Над 140 000 пътници бяха засегнати в продължение на 36 часа.", "date": "2019.01.09", "title": "Дрон блокира излитащите самолети от \"Хийтроу\""}
{"url": "https://www.bgonair.bg/world/2019-01-09/britanskite-deputati-zapochvat-debat-po-sdelkata-za-brexit", "text": "Британските депутати започват дебат по сделката за Brexit, която ще бъде подложена на официално гласуване на 15 януари. Опозицията в лицето на Лейбъристката партия и доста от членовете на Консервативната партия на премиера Тереза Мей обявиха, че няма да подкрепят споразумението. Лондон трябва да напусне ЕС на 29 март – независимо дали има сделка с Брюксел или не.  Условията на развода между Обединеното кралство и ЕС и декларация за бъдещите отношения между Лондон и Брюксел бяха договорени на Европейския съвет в края на миналата година – но споразумението трябва да бъде одобрено и от британските депутати, преди да влезе в сила.  Гласуването в Камарата на общините трябваше да се проведе през декември, но Тереза Мей го отложи, след като стана ясно, че няма да получи мнозинство.", "date": "2019.01.09", "title": "Британските депутати започват дебат по сделката за Brexit"}
{"url": "https://www.bgonair.bg/world/2019-01-09/evakuiraha-posolstva-i-konsulstva-v-avstraliya-zaaradi-samnitelni-pratki", "text": "Евакуираха няколко посолства и консулства в австралийските градове Канбера и Мелбърн. Причината са подозрителни пратки, които са били доставени днес в дипломатическите представителства.  Сред засегнатите консулства са това на Великобритания и Швейцария, Индия, Южна Корея, Нова Зеландия, Гърция и Италия. Пратките се проверяват и обстоятелствата около доставянето им се разследват, съобщават от полицията.", "date": "2019.01.09", "title": "Евакуираха посолства и консулства в Австралия заради съмнителни пратки"}
{"url": "https://www.bgonair.bg/world/2019-01-09/razrushavat-britanskiya-dom-na-otroveniya-shpionin-skripal", "text": "Разрушават британския дом на Сергей Скрипал, който беше отровен през март миналата година. Военни специалисти са взели решението, за да обеззаразят напълно мястото, където бившият руски шпионин и дъщеря му Юлия бяха отровени с нервнопаралитичното вещество новичок.  Великобритания обвинява агенти на руското правителство за нападението в английския град Солсбъри.  Няколко обществени места, посетени от семейство Скрипал, също бяха поставени под карантина, но по-късно бяха отново отворени.", "date": "2019.01.09", "title": "Разрушават британския дом на отровения шпионин Скрипал"}
{"url": "https://www.bgonair.bg/world/2019-01-09/trus-ot-42-po-rihter-razlyulya-vrancha", "text": "Земетресение с магнитуд 4,2 по скалата на Рихтер е регистрирано днес следобед в сеизмичния район Вранча в Североизточна Румъния, предаде Аджерпрес, цитиран от  Трусът е регистриран в 13:36 часа и е бил на дълбочина 119 километра, според данни на Националния институт по геофизика. През януари 2019 г. в Румъния са станали седем земетресения с магнитуд между 2,1 и 4,2 по скалата на Рихтер.", "date": "2019.01.09", "title": "Трус от 4,2 по Рихтер разлюля Вранча"}
{"url": "https://www.bgonair.bg/world/2019-01-09/evropa-ostava-v-leden-kapan-studovete-vzeha-nay-malko-13-zhertvi", "text": "\r\n Европа остава в леден капан. Студовете са взели най-малко 13 жертви, като повечето от тях са загинали при лавини. Студ и сняг върлува из цяла Европа. Усложнена е обстановката на Балканите. Заради тежкия снеговалеж в Турция и Гърция, голяма част от училищата обявиха днешния ден за неучебен.  В Македония лед скова бреговете на Охридското езеро – явление, което се случва изключително рядко - само в най-студените зимни месеци. В социалните мрежи потребител от Крит сподели зрелищни кадри на снежна гръмотевична буря на 350 метра надморска височина. Централна Европа също остава в леден капан. Северните Алпи потънаха под метри снежна покривка. Властите обявиха най-високо ниво на опасност от лавини, очаква се снеговалежите да продължат и през следващите дни. Издадени са предупреждения – всеки, които иска да посети заснежените райони, да се придвижва с повишено внимание. Петметрова лавина засипа улица в германското градче Марктшеленберг. За щастие няма пострадали хора. Заради тежък снеговалеж, закъснения по разписанията на влаковете и големи задръствания усложниха транспорта между Мюнхен и Залцбург.  Заради силните снеговалежи, задачата на снегорините в Австрия се оказа доста тежка. От събота насам, жителите на австрийското градче Хохентауерн остават в клопката на зимата. Снежните преспи обаче не попречиха на доброто настроение на стадо коне в Тирол. Въпреки дълбокия сняг, забавлението на животните привлече погледите на местните жители.  Тази сутрин, Добровник осъмна с нови снеговалежи. Подобна е и ситуацията в Албания.  В румънската област Трансилвания, въпреки студовете, жителите успяха да се насладят на красиви природни картини и снежни скулптури.", "date": "2019.01.09", "title": "Европа остава в леден капан: Студовете взеха най-малко 13 жертви"}
{"url": "https://www.bgonair.bg/world/2019-01-09/otvlyakoha-saprugata-na-norvezhki-biznesmen-iskat-otkup-v-kriptovaluta", "text": "Отвлякоха съпругата на норвежки бизнесмен - искат откуп в криптовалута.  Жената е в неизвестност от 31 октомври, но досега не е съобщавано за изчезването ѝ.  Според местни медии похитителите са отправили сериозни заплахи и откуп в размер на 9 милиона евро в криптовалута.  Според полицията засега няма заподозрени по случая.  Властите изтъкват, че отвличанията са рядкост в Норвегия.", "date": "2019.01.09", "title": "Отвлякоха съпругата на норвежки бизнесмен, искат откуп в криптовалута"}
{"url": "https://www.bgonair.bg/denqt-on-air/2019-01-09/zhurnalist-prez-2017-g-70-hil-v-sasht-sa-umreli-ot-narkotitsi-vnasyani-ot-meksiko-stenata-e-nuzhna", "text": "Американският държавен глава Доналд Тръмп заяви, че е възможно да обяви режим на извънредно положение в страната и \"съвсем бързо\" да построи стена по границата с Мексико. Тръмп увери, че за това не му е нужно одобрението на Конгреса. При това той не изключи и възможност да се договори с Горната Камара. Правителството на САЩ частично не работи от 22 декември, т.нар. \"shut down\", заради което демократите-конгресмени отказват да приемат бюджет, в който да се предвидят и петте милиарда, които президентът иска за строителството на стената с Мексико. Според журналиста Огнян Дъскарев речта на Тръмп пред американците е била напълно очаквана, но в същото време неочаквани са били цифрите, казани от президента. \"Фактите са, че за последните 2 години 266 хил. незаконни имигранти са били задържани по границата с Мексико. Тези 266 хил. души са извършили 100 хил. нападения срещу американци. Има 30 хил. сексуални нападения от незаконни имигранти, 4000 американци са убити от имигранти. Всяка седмица умират 300 американци от наркотици, внасяни от мексиканската граница. Около 70 хил. души са умрели от наркотици през 2017 година\", допълни експертът в \"Денят ON AIR\". По думите му Тръмп иска 5,7 млрд. долара, които трябва да бъдат отпуснати от Долната Камара. \"Тук проличава доста голямото лицемерие на американската левица. 2019 година, когато Обама беше президент, Горната и Долната Камара гласуваха за стена в Мексико. Сега обаче се гласува \"против\", защото Тръмп иска стената\", сигурен е журналистът.", "date": "2019.01.09", "title": "Журналист: През 2017 г. 70 хил. в САЩ са умрели от наркотици, внасяни от Мексико... стената е нужна"}
{"url": "https://www.bgonair.bg/world/2019-01-09/parlamentat-v-makedoniya-shte-obsazhda-konstitutsionnite-promeni-za-smyana-na-imeto", "text": "Парламентът в Македония се събира за решаващи дебати по конституционните промени, необходими за смяна на името на страната на Република Северна Македония. Поправките ще отворят пътя на Скопие към членство в Европейския съюз и НАТО. Промените трябва да бъдат приети с мнозинство от две трети от 120-членния парламент.  Управляващата в Скопие социалдемократическа коалиция няма достатъчно гласове, за да направи промяната в Конституцията, дори и с подкрепата на своите съюзници – етническите албански партии.  Премиерът Зоран Заев ще се надява депутати от ВМРО-ДПМНЕ да гласуват за поправките - както стана при първото гласуване. Но ако те минат, Атина обещава да вдигне ветото си от кандидатурата на Македония за ЕС и НАТО. ", "date": "2019.01.09", "title": "Парламентът в Македония ще обсъжда конституционните промени за смяна на името"}
{"url": "https://www.bgonair.bg/world/2019-01-09/tramp-s-ofitsialno-obrashtenie-stranata-e-pred-humanitarna-kriza", "text": "\r\n Доналд Тръмп поиска от Конгреса да отпусне финансиране на стената по границата с Мексико с мотива, че страната е изправена пред нарастваща хуманитарна криза заради нелегалната имиграция и сигурността е застрашена. Президентът на САЩ направи официално обръщение към нацията от Овалния кабинет в Белия дом – първото от встъпването му в длъжност като държавен глава. Речта му беше предавана на живо от всички големи национални и кабелни телевизии. Тя дойде на фона на частичното спиране на работата на правителството, което продължава вече трета седмица. То беше предизвикано от отказа на Конгреса да отпусне исканите от Тръмп 5 милиарда долара за финансиране на стената по границата. Президентът планира да посети утре границата с Мексико във връзка с проблемите около изграждането на стената. Тръмп обаче не обяви извънредно положение, както се очакваше. В края на миналата седмица той допусна да се стигне до такъв сценарий с цел да получи извънредни правомощия, за да заобиколи Конгреса.", "date": "2019.01.09", "title": "Тръмп с официално обръщение: Страната е пред хуманитарна криза"}
