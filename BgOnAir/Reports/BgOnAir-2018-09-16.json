{"url": "https://www.bgonair.bg/lyubopitno/2018-09-16/nasa-izstrelya-satelit-koyto-shte-izmerva-nivata-na-polyarnite-lednitsi", "text": "НАСА изстреля специален сателит, който ще измерва нивата на полярните ледници. Спътникът е снабден с 6 мощни лазера, които ще събират данни за дебелината на ледената покривка както в океана, така и върху сушата.  Сателитът ще обикаля Земята за 91 дни.  Това означава, че ще прави замервания на двата полюса 4 пъти годишно. Учените се надяват това да им предостави нови данни за влиянието на глобалното затопляне върху топенето на ледниците и нивата на океаните.", "date": "2018.09.16", "title": "НАСА изстреля сателит, който ще измерва нивата на полярните ледници"}
{"url": "https://www.bgonair.bg/science/2018-09-16/novite-iphone-tozi-pat-apple-ne-zalozhi-na-funktsiite", "text": "През последните години, когато Apple нямаше нов дизайн на iPhone, тя все пак предлагаше ключови нови функции: видео записите през 2009 г, дигиталния асистент Siri през 2011 г., скенер за пръстови отпечатъци през 2013 г. и 3D Touch през 2015 г. Тазгодишното тайно оръжие на Apple обаче не е конкретна функция, а умната ценова стратегия, безбройните опции за съхранение, цветовете и размерите на екрана, пише в свой анализ Bloomberg, цитиран от  Макар че никой не въздиша по напредъка на продуктите, ходовете на компанията от тази сряда вероятно ще се отплатят финансово, подчертавайки утвърдения статус на компанията на топ доставчик на потребителски технологии в западния свят. “Въпреки че до голяма степен събитието на Apple премина така, както се очакваше, новата линия на iPhone ще трябва да осигури растеж” на продадените бройки и на средните цени при продажба, коментира анализаторът Джийн Мънстър, който следи отдавна компанията. По думите му Apple е показала, че умее да борави добре с цените, така че да може да извлича повече приходи от потребител. Базираният в Купертино, Калифорния, технологичен гигант представи iPhone Xs, iPhone Sx Max и iPhone Xr - три нови модела, базирани на дизайна и функциите на iPhone X, който беше пуснат на пазара миналата година. Iphone Xs има по-бърз процесор, по-добра функционалност на камерата, докато iPhone Xs Max е със значително по-голям екран. Xr версията пък ще пренесе функции на iPhone X като екран върху цялата предна част на устройството и Face ID до повече хора, на цена от 750 долара, или с 250 долара по-малко спрямо миналогодишния флагман. \r\nApple се адаптира към една индустрия за смартфони, която е спряла на около 1,5 млрд. устройства, продавани годишно. Вместо да се опитва да накара потребителите да се насочат към най-напредналите, скъпи телефони всяка година, целта на Apple напоследък е да увеличава постепенно средните цени, докато увеличава общия брой на активните си устройства. По този начин тя поддържа продажбите на аксесоари и дигитални услуги като музикален и видео стрийминг. От началото на годината цената на акциите на компанията е скочила над 30 на сто, което направи Apple първата публична компания на стойност над 1 трлн. долара. По-ниската цена на Xr може да увеличи базата от активни устройства на компанията, давайки тласък на аксесоари като Apple Watch и на дигиталните ѝ услуги. По-евтините модели и тези с по-голям екран се очаква да привлекат онези потребители, които имат стари устройства на Apple и искат да ги сменят. Така компанията ще успее да разпространи и най-новите си софтуерни функции до повече потребители.", "date": "2018.09.16", "title": "Новите iPhone: Tози път Apple не заложи на функциите"}
{"url": "https://www.bgonair.bg/world/2018-09-16/turskata-politsiya-arestuva-rabotnitsi-izlezli-na-protest-v-istanbul", "text": "Хиляди работници, които участват в строителството на новото летище на Истанбул, протестираха срещу лошите условия на труд. Демонстрацията е разпръсната от полицията със сълзотворен газ. Десетки са били арестувани от полицията след демонстрацията в подкрепа на 400 работници на третото летище, които бяха задържани в петък. Сред задържаните за кратко от полицията са били и фоторепортер на агенция Франс прес и други четирима журналисти, които впоследствие са били освободени, предаде БНР. Жандармерията арестува над 400 работници на летището в петък, след като избухна техен масов протест. Поводът беше инцидент с преобърнал се минибус, превозващ работници, при което бяха ранени 17 души. Основните искания на трудещите се са подобряване на лошите жилищни и работни условия и качеството на храната, изплащане на забавените възнаграждения, предоставяне на работно облекло, решаване на проблемите с транспорта им в огромния строителен обект. Работнически представители заявиха, че има самоубийства и слухове за загинали над 100 души при работни инциденти. Официалните данни на властите сочат, че от 2015 г. насам при строежа на летището 27 души са загубили живота си. На строежа на третото летище в Истанбул се трудят над 30 000 души. По план съоръжението трябва да бъде тържествено открито на националния празник на Турция – 29 октомври и амбициите са то да се превърне в едно от най-големите летища в света. Според синдикатите са необходими поне още два месеца работа.", "date": "2018.09.16", "title": "Турската полиция арестува работници, излезли на протест в Истанбул"}
{"url": "https://www.bgonair.bg/world/2018-09-16/v-siriya-se-provezhdat-parvite-za-poslednite-sedem-godini-obshtinski-izbori", "text": "В Сирия започват първите за последните седем години гражданска война общински избори, предава ТАСС. Над 6500 избирателни секции са отворили в 7.00 ч. местно време и ще приключат работа в 19.00 ч. Ако се наложи, ЦИК ще работят с удължено работно време. Според министерството на местното самоуправление на Сирия изборите са ключов момент от ускоряването на стабилизацията и възстановяването на страната. Властите са взели необходимите мерки за осигуряване на сигурността на избирателите.  А според сирийските медии кандидатури за местните органи са издигнали повче от 40 хил. души в 88 избирателни района.", "date": "2018.09.16", "title": "В Сирия се провеждат първите за последните седем години общински избори"}
{"url": "https://www.bgonair.bg/world/2018-09-16/tayfunat-manghut-otne-desetki-zhivoti-na-filipinite", "text": "\r\n Най-малко 49 души загинаха във Филипините, където вилня тайфунът Мангхут.  Властите съобщават за поне 40 миньори, блокирани от свлачище, затрупало общежитията им. Това е най-мощният тропически циклон за 2018.  Днес т.нар. \"кралица на бурите\" удари и югоизточните части на Китай. Над 100 души са пострадали в Хонконг от летящи отломки, а половин милион бяха евакуирани от континенталната част на Китай. Властите в Хонконг повишиха предупрежденията за опасна буря до най-високата десета степен. Улиците на града са пусти. Магазините и институциите са затворени, а препоръката е хората да не се качват в колите си и да не излизат навън, за да избегнат летящи отломки.  Местните се опитват да предпазят домовете си от наводнения с чували с пясък. Постоянната скорост на вятъра остава около 150 километра в час.  На летището в Хонконг бяха отменени близо 800 полета, които засягат над 100 хиляди пасажери.  В очакване на бурята да връхлети международното летище Шънджън затваря за 32 часа.  В югоизточната китайска провинция Гуандун са спрени повечето влакове и автобуси. 4 А във Филипините оценяват щетите от преминалия тайфун. Мангхут вилня над най-северния остров Лусон в продължение на 20 часа. Ветровете повредиха стотици сгради, а пороите задействаха десетки свлачища.  Опасността не е отминала и заради продължаващите наводнения. ", "date": "2018.09.16", "title": "Тайфунът Мангхут отне десетки животи на Филипините"}
{"url": "https://www.bgonair.bg/world/2018-09-16/12-stanaha-zhertvite-na-uragana-florans-v-sasht", "text": "12 са вече жертвите на тропическата буря \"Флорънс\", която не спира да залива югоизточните брегове на Съединените щати с проливни дъждове.  Властите в Северна Каролина предупреждават хората да не се качват в колите си, тъй като всички пътища в щата са в опасност от наводнения.  В осем окръга остава обявеното бедствено положение, а близо един милион домакинства са без ток.  Над четири хиляди сгради са напълно разрушени.  Хеликоптери и лодки на бреговата охрана продължават да спасяват блокирани от водата хора.  От Белия дом съобщиха, че президентът Доналд Тръмп може да посети засегнатите райони следващата седмица.  Бурята е с обхват от 560 километра и се придвижва на запад изключително бавно.", "date": "2018.09.16", "title": "12 станаха жертвите на урагана \"Флорънс\" в САЩ"}
{"url": "https://www.bgonair.bg/bulgaria/2018-09-16/neveroyatni-zlatnite-ni-momicheta-grabnaha-i-zlaten-medal-na-svetovnoto-v-sofiya", "text": "Българският ансамбъл спечели златния медал на финала на пет обръча на 36-о Световното първенство по художествена гимнастика в София. Пред погледа на президента на България Румен Радев българските гимнастички Симона Дянкова, Елена Бинева, Мадлен Радуканова, Лаура Траатс и Стефани Кирякова изиграха страхотно композицията си и получиха оценка от 23.300 точки. Всички конкурентки на българките - Русия, Италия и Украйна, допуснаха груби грешки. На второ място се класира Япония с 22.800, а на трето е Италия с 22.550 точки. Русия остана на четвърто място с 20.325 точки. Това е трети медал за България от шампионата в София след бронза на ансамбъла в многобоя и среброто в отборната надпревара при жените. В днешния последен ден от световното първенство зала \"Арена Армеец\" е пълна до краен предел. Вторият финал на три топки и две въжета започва след броени минути.", "date": "2018.09.16", "title": "Невероятни! Грациите ни грабнаха и златен медал на Световното в София"}
{"url": "https://www.bgonair.bg/economy/2018-09-16/balgariya-e-vlozhila-350-mln-leva-v-sportna-infrastruktura-otbelyaza-borisov", "text": "Mинистър-председателят Бойко Борисов се срещна с министъра на спорта на Руската федерация Павел Колобков, който е на официално посещение в България. Двамата подчертаха дългогодишните приятелски отношения между Русия и България в сферата на спорта и бяха категорични, че двете страни ще продължат доброто си сътрудничество и в бъдеще, съобщи правителствената пресслужба. Българският премиер посочи, че страната ни инвестира много в спортна инфраструктура и даде за пример многофункционалните спортни сгради в София, Пловдив, Русе, Ботевград, Сливница, Шумен и други. “Вложихме 350 милиона лева и в момента разполагаме с много добра база за подготовка на спортистите”, подчерта Бойко Борисов. Той допълни, че страната ни има добри традиции в спорта и че посещенията на руския спортен министър и на президента на Международния олимпийски комитет Томас Бах са най-доброто доказателство за това, че България се справя добре в сектора. Павел Колобков приветства добрата организация на трите световни първенства, които се провеждат едновременно в България и изтъкна отличната подготовка на българския отбор по художествена гимнастика. На срещата присъстваха министърът на младежта и спорта Красен Кралев и посланикът на Русия в България Анатолий Макаров. Премиерът Борисов предаде специални поздрави на руския президент Владимир Путин. Министър-председателят покани руския спортен министър да присъства и на Световната купа по ски за мъже в България тази зима.", "date": "2018.09.16", "title": "България е вложила 350 млн. лева в спортна инфраструктура, отбеляза Борисов"}
{"url": "https://www.bgonair.bg/bulgaria/2018-09-16/samoubi-se-bivshiyat-shef-na-baretite-filko-slavov", "text": "Бившият шеф на баретите Филко Славов се е самоубил в дома си в Банкя. Славов беше назначен за шеф на Специализирания отряд за борба с тероризма през 1997 година.  Мандатът му премина с редица скандали и обвинения, свързани с поръчки на бившия главен прокурор Никола Филчев и убийството на прокурора Николай Колев.  Филко Славов е боледувал тежко в последните години, но мотивите за решението да сложи край на живота си не са ясни.", "date": "2018.09.16", "title": "Самоуби се бившият шеф на баретите Филко Славов"}
{"url": "https://www.bgonair.bg/bulgaria/2018-09-16/motoshestviya-v-pamet-na-zaginalite-na-patya-v-nyakolko-grada-v-stranata", "text": "Двама мотористи загинаха при инциденти на пътя. 43-годишен мъж се е ударил в ТИР на Прохода на Републиката, а другият е бил ударен от автомобил на централно кръстовище във Враца. А в няколко града в страната днес се провеждат мотошествия в памет на загиналите мотористи и в подкрепа на пострадалите мотоциклетисти на пътя.  С почетна обиколка на града рокери от Бургас се включиха за трета поредна година в кампанията, която преминава под мотото \"Ние сме хора, не донори\". Според статистиката на МВР в началото на 2018 г. в България при тежки пътни произшествия са загинали 31 моториста - с един повече спрямо същия период на миналата година.  Апелът на рокерите е за повече толерантност на пътя.", "date": "2018.09.16", "title": "Мотошествия в памет на загиналите на пътя в няколко града в страната"}
{"url": "https://www.bgonair.bg/bulgaria/2018-09-16/v-ramkite-na-24-chasa-petima-turisti-postradaha-v-planinite", "text": "Пет инцидента с туристи в планините у нас за последните 24 часа. От Планинската спасителна служба са помогнали на три пострадали жени в Пирин и Витоша. Шест души от отряда в Банско са се включили в спасителната акция край Муратово езеро, където жена е получила травма на главата.  Край хижа Безбог жена е счупила крака си при падане, а друга 48-годишна е пострадала на Витоша.  От Спасителната служба призовават да сме внимателни и подготвени, когато тръгваме към планините.", "date": "2018.09.16", "title": "В рамките на 24 часа: Петима туристи пострадаха в планините"}
{"url": "https://www.bgonair.bg/bulgaria/2018-09-16/protest-v-tsentara-na-sofiya-grazhdani-nastoyavat-za-smyana-na-politicheskata-sistema", "text": "\n При засилени мерки за сигурност започна антиправителственият протест в центъра на София. Демонстрантите настояват за смяна на политическата система.  Протестът съвпада с други мероприятия в столицата. Поради тази причина е създадена специална организация, за да бъде гарантирано спокойното им протичане, както и да не се допуска нарушаване на обществения ред и спокойствието на гражданите, съобщиха от МВР. Инициатори на антиправителственото шествие са живеещият в Лондон Емил Русанов, собственик на сайта \"Будилник\", Росен Миленов и Светослав Козлуджов.  Исканията са пряко да бъдат избирани хората, участващи в администрацията в страната, а също и те да могат да бъдат отзовавани. Протестиращите не искат разпускане на парламента, за да бъде гласуван кабинет, предложен от тях и са на мнение, че България трябва да се управлява по швейцарски модел. Протестът ще се проведе между 12 и 22 часа и ще продължи три дни. Към столицата пътуват граждани от Франция, Белгия, Италия, Испания, Англия и Холандия.  В сряда българи ще протестират и пред централата на Европейската комисия в Брюксел. ", "date": "2018.09.16", "title": "Протест в центъра на столицата: Граждани настояват за смяна на политическата система"}
{"url": "https://www.bgonair.bg/bulgaria/2018-09-16/za-shesti-poreden-pat-sofiya-e-domakin-na-stara-hartiya-za-nova-kniga", "text": "\n За шести пореден път София е домакин на инициативата \"Стара хартия за нова книга\". До 19.00 часа всяко дете, което заедно с възрастен придружител донесе 5 килограма стара хартия за рециклиране, ще получи нова детска книга по избор.  Както всяка година, кампанията има литературна тематика, вдъхновена от популярна детска книга. В настоящото издание малчуганите ще имат възможност да влязат в \"дрешника\" на приказния свят на Нарния, където ги очакват нови предизвикателства и награди.  Книгите от поредицата \"Хрониките на Нарния\" на Клайв С. Луис са осигурени от издателство \"Труд\", основен партньор на инициативата.  А за да остане денят незабравим, в София всички деца, които са предали старата си хартия, ще имат възможност да си направят снимка за спомен във фото будка в стил \"Светът на Нарния\". Началото на каузата \"Стара хартия за нова книга\" бе поставено на 15 септември 2013 г. Организаторите Книжен център \"Гринуич\" и \"ЕКОПАК България\" АД и партньорите на \"Стара хартия за нова книга\" се обединиха около идеята, че е важно всяко дете още от ранна възраст да се научи да полага грижи за природата, да събира разделно отпадъците и да има специално отношение към книгата и четенето.  За петте години в инициативата са се включили близо 26 250 деца. Малчуганите заедно със своите родители са предали за рециклиране 133 тона хартия и са получили 29 600 книжки.  Така всички заедно сме спасили от изсичане 1730 дървета. От 2015 г. инициативата се превърна в национална и до този момент е преминала през градовете Пловдив, Бургас, Варна, Хасково и Русе. Нека заедно спасим природата и насърчим децата си да четат!", "date": "2018.09.16", "title": "За шести пореден път София е домакин на \"Стара хартия за нова книга\""}
{"url": "https://www.bgonair.bg/bulgaria/2018-09-16/osadiha-balgarkata-mira-yashar-za-teroristichna-propaganda", "text": "Българка беше осъдена условно на година и 10 месеца затвор от турски съд за терористична пропаганда.  Мира Яшар Селямоглу беше арестувана заедно с приятеля си миналата година, докато били на почивка в Турция.  Присъдата на Джо Робинсън е почти 8 години затвор за членство в терористична организация. Причината – той се бил на страната на кюрдите срещу \"Ислямска държава\".", "date": "2018.09.16", "title": "Осъдиха българката Мира Яшар за терористична пропаганда"}
{"url": "https://www.bgonair.bg/bulgaria/2018-09-16/festivalat-badeshte-s-traditsii-2018-be-otkrit-s-nay-dalgoto-horo-v-kardzhali", "text": "\r\n С най-дългото хоро в Кърджали беше открит фестивалът \"Бъдеще с традиции 2018\".  То премина по близо 2-километровото трасе на новия мост в града и беше водено от председателя на парламента Цвета Караянчева.  Хорото беше предвождано от фолклорния оркестър \"101-на каба гайди\".  Над 300 домашно приготвени баници от домакини в седемте общини на областта бяха изложени по време на фестивала.", "date": "2018.09.16", "title": "Фестивалът \"Бъдеще с традиции 2018\" бе открит с най-дългото хоро в Кърджали"}
{"url": "https://www.bgonair.bg/bulgaria/2018-09-16/pozhar-gorya-v-simitliyskoto-selo-dolno-osenovo", "text": "\r\n Пожар горя в Пирин над село Долно Осеново. За да се потуши огънят горските мобилизираха над 60 души, а от пожарната повече от 20 екипа гасиха пламъците. Над 5 часа отне овладяването на огъня в труднодостъпната местност в Пирин.  От кметството в селото организираха и доброволци, но заради трудния терен, те не се включиха в гасенето.  Въпреки силния вятър, пожарните екипи успяха да овладеят пламъците. Вече няма опасност нито за населението, нито за гората.", "date": "2018.09.16", "title": "Пожар горя в симитлийското село Долно Осеново"}
{"url": "https://www.bgonair.bg/bulgaria/2018-09-16/stotitsi-se-narediha-na-opashka-pred-prezidentstvoto-v-denya-na-otvorenite-vrati", "text": "При засилено полицейско присъствие преминава Денят на отворените врати в президентството.  Стотици се наредиха на опашка пред сградата на \"Дондуков\" 2, за да разгледат Гербовата зала, кабинетите на президента Румен Радев и на вицепрезидента Илияна Йотова, Огледалната зала и Президентската библиотека.  А държавният глава се срещна лично с първите гости, които пристигнаха рано тази сутрин.", "date": "2018.09.16", "title": "Стотици се наредиха на опашка пред президентството в Деня на отворените врати"}
{"url": "https://www.bgonair.bg/bulgaria/2018-09-16/remontite-v-sofiya-prodalzhavat-zatvaryat-chastichno-dvizhenieto-po-bul-vasil-levski", "text": "Затваря се за движение участъкът на бул. \"Васил Левски\" от бул. \"Цар Освободител\" до паметника на Васил Левски заради ремонтни дейности.Това съобщиха от пресцентъра на Столична община. Във връзка с ремонтните дейности от 00.30 часа днес до 04.30 часа на 17 септември 2018 г. се забранява влизането на пътни превозни средства по бул. \"Васил Левски\" в участъка от бул. \"Цар Освободител\" до паметника на Васил Левски. От 00.30 часа днес до 04.30 часа на 17 септември 2018 г. автобусите, обслужващи линии 9, 280 и 306 и автобусите от нощните линии 3 и 4 променят своите маршрути както следва: - автобусите от линия №9 в посока ул. \"Ген. Гурко\" ще се движат по бул. \"Евлоги и Христо Георгиеви\" до моста при Стадион \"Васил Левски\", наляво по източното пътно платно на бул. \"Евлоги и Христо Георгиеви\", през пл. \"Орлов мост\" и по маршрута си до Автобаза Искър; \r\n- автобусите от линия №280 - в посока СУ \"Св. Климент Охридски\" ще се движат от пл. \"Орлов мост\" надясно по бул. \"Евлоги и Христо Георгиеви\" до Военна академия, обратен завой по бул. \"Евлоги и Христо Георгиеви\" до пл. \"Орлов мост\", наляво по бул. \"Цариградско шосе\" и по маршрута си до жк. \"Студентски град\"; \r\n- автобусите от линия №306 – в посока СУ \"Св. Климент Охридски\" ще се движат от пл. \"Орлов мост\" надясно по бул. \"Евлоги и Христо Георгиеви\" до Военна академия, обратен завой по бул. \"Евлоги и Христо Георгиеви\" до пл. \"Орлов мост\", наляво по бул. \"Цариградско шосе\" и по маршрута си до ж.к. \"Младост 2\"; \r\n- автобусите от нощна линия N3 – в посока жк. \"Овча купел\" ще се движат от моста \"Чавдар\" направо по бул. \"Княз Ал. Дондуков\", наляво по ул. \"Кракра\", наляво по бул. \"Янко Сакъзов\", надясно по бул. \"Евлоги и Христо Георгиеви\", надясно по бул. \"Цар Освободител\" и по маршрута си. \r\nВ посока Автостанция \"Изток\" автобусите ще се движат от пл. \"Княз Александър I\" по бул. \"Цар Освободител\", надясно по бул. \"Евлоги и Христо Георгиеви\" до моста при Стадион \"Васил Левски\", наляво по източното пътно платно на бул. \"Евлоги и Христо Георгиеви\", наляво по бул. \"Янко Сакъзов\", надясно по бул. \"Васил Левски\", надясно по бул. \"Княз Ал. Дондуков\" и по маршрута си. \r\n- автобусите от нощна линия № N4 – в посока ж.к. \"Гоце Делчев\" ще се движат от бул. \"Мадрид\", наляво по бул. \"Евлоги и Христо Георгиеви\", надясно по бул. \"Цар Освободител\" и по маршрута си. \r\nВ посока ж.к. \"Дружба 2\" – от пл. \"Княз Александър I\" по бул. \"Цар Освободител\", надясно по бул. \"Евлоги и Христо Георгиеви\" до моста при Стадион \"Васил Левски\", наляво по източното пътно платно на бул. \"Евлоги и Христо Георгиеви\", надясно по бул. \"Мадрид\" и по маршрута си. \r\nАвтобусите по линии № 9, 280, 306, N3 и N4 ще спират на всички съществуващи спирки по променените маршрути. Тролейбусите, обслужващи линии 1,2 4 и 11 ще се движат по променени маршрути както следва: \r\n- тролейбусите от линия №1 – в посока Пета градска болница ще се движат от моста \"Чавдар\" по бул. \"Княз Ал. Дондуков\", надясно по бул. \"Васил Левски\" до пл. \"Сточна гара\", наляво по бул. \"Сливница\" с тролейбусна линия №9, наляво по ул. \"Г.С. Раковски\", надясно по бул. \"Патриарх Евтимий\" и по маршрута си. \r\nВ посока ж. к. \"Левски Г\" – от тунела при НДК, наляво по ул. \"Г.С.Раковски\", надясно по бул. \"Сливница\", надясно по бул. \"Васил Левски\" до пл. \"Васил Левски\", обратно по бул. \"Васил Левски\", надясно по бул. \"Княз Ал. Дондуков\" до моста \"Чавдар\" и по маршрута си. \r\n- тролейбусите от линия №2 – в посока ж.к. \"Бъкстон\" ще се движат от моста \"Чавдар\" по бул. \"Княз Ал. Дондуков\", надясно по бул. \"Васил Левски\" до пл. \"Сточна гара\", наляво по бул. \"Сливница\" с тролейбусна линия №9, наляво по ул. \"Г.С. Раковски\", надясно по бул. \"Патриарх Евтимий\" и по маршрута си. \r\nВ посока ж. к. \"Хаджи Димитър\" – от тунела при НДК, наляво по ул. \"Г.С.Раковски\", надясно по бул. \"Сливница\", надясно по бул. \"Васил Левски\" до пл. \"Васил Левски\", обратно по бул. \"Васил Левски\", надясно по бул. \"Княз Ал. Дондуков\" до моста \"Чавдар\" и по маршрута си. \r\n- тролейбусите от линия №4 – в посока ж.к. \"Хаджи Димитър\" ще се движат от бул. \"Цариградско шосе\", наляво по бул. \"Евлоги и Христо Георгиеви\", надясно по ул. \"Ген. Гурко\", надясно по бул. \"Васил Левски\", надясно по бул. \"Цар Освободител\", по бул. \"Цариградско шосе\" и по маршрута си до ж.к. Дружба 2. \r\n- тролейбусите от линия №11 – в посока пл. \"Сточна гара\" ще се движат от бул. \"Цариградско шосе\", наляво по бул. \"Евлоги и Христо Георгиеви\", надясно по ул. \"Ген. Гурко\", надясно по бул. \"Васил Левски\", надясно по бул. \"Цар Освободител\", по бул. \"Цариградско шосе\" и по маршрута си до ж.к. \"Дружба 1\". \r\nТролейбусите по линии № 1, 2, 4 и 11 ще спират на всички съществуващи спирки по променените маршрути.", "date": "2018.09.16", "title": "Ремонтите в София продължават: Затварят частично движението по бул. \"Васил Левски\""}
