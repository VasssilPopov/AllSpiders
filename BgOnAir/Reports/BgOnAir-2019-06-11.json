{"url": "https://www.bgonair.bg/world/2019-06-11/moshtna-burya-udari-myunhen-ima-raneni", "text": "Мощна буря с градушка удари Мюнхен. Снощи ледени късове с размерите на тенис топка се изсипаха над баварския град. Няколко души са ранени, включително 7-годишно дете. Разбити са стъклата и страничните огледала на много автомобили. Поради силните валежи има и наводнени къщи.  Метеоролозите предупреждават, че силните бури ще продължат и днес, като се очаква да бъде засегната и столицата Берлин.  ", "date": "2019.06.11", "title": "Ледени късове с размер на тенис топка удариха Мюнхен, има ранени"}
{"url": "https://www.bgonair.bg/economy/2019-06-11/klasatsiya-obyavi-amazon-za-nay-visoko-otsenenata-marka-v-sveta", "text": "Amazon беше избрана за най-високо оценената марка в света, докато \"Магазинът за всичко\" продължава експанзията си в облачните услуги, потребителските технологии и филмовите продукции, пише \"Financial Times\". Основаната от най-богатия човек в света Джеф Безос компания се радва на петкратен скок на стойността на бранда, която достигна 315,5 млрд. долара, според класацията \"2019 Brandz Топ 100\" на най-ценни глобални марки. \"Amazon играе играта много добре. Основната идея е, че тя премахва препятствията във всичко, което правите, правейки пазаруването или ползването на облака по-лесно, по-евтино или по-бързо\", посочва председателят на BrandZ Дейвид Рот.  Изкачването към върха на класациите беше стабилно през последните няколко години и компанията трудно може да бъде детронирана. Останалите брандове, които попадат в топ 5, са Apple, Google, Microsoft и Visa. Още по темата четете в . Снимка: Reuters", "date": "2019.06.11", "title": "Класация обяви Amazon за най-високо оценената марка в света"}
{"url": "https://www.bgonair.bg/economy/2019-06-11/huawei-smyata-che-shte-se-nuzhdae-ot-poveche-vreme-za-da-stane-lider-pri-smartfonite", "text": "Китайската компания Huawei Technologies Co Ltd ще се нуждае от повече време, за да стане най-големият производител на смартфони в света - цел, която първоначално трябваше да постигне през четвъртото тримесечие на тази година \"Щяхме да станем най-големият производител през четвъртото тримесечие, но сега смятаме, че този процес може да отнеме повече време\", казва Шао Ян, главен стратегически директор на Huawei Consumer Business Group, пише  . Понастоящем Huawei продава между 500 000 до 600 000 смартфона на ден, каза той в своя реч по време на технологичното изложение CES Asia в Шанхай. Коментарите му се случват в момент, в който Съединените щати поставиха Huawei в черен списък, което му пречи без одобрение от страна на правителството да прави бизнес с американски компании на основание опазване на националната сигурност.  Това на свой ред накара някои глобални технологични компании да прекъснат връзките си с най-големия производител на телекомуникационно оборудване в света. През януари компанията заяви, че може да стане най-големият по продажби производител на телефони в света през тази година, дори и без американския пазар. Това е вторият по големина доставчик през първото тримесечие, зад Samsung Electronics Co Ltd от Южна Корея, показват данните на изследователска и консултантска фирма Gartner. Анализаторите смятат, че последните санкции на САЩ биха могли да са причина за спад на продажбите на смартфони с марката Huawei с до една четвърт през тази година и да доведат на практика до изчезване на мобилните телефони на чуждестранните пазари. Харесайте и страницата ни във Facebook ", "date": "2019.06.11", "title": "Huawei ще се нуждае от повече време, за да стане лидер при смартфоните"}
{"url": "https://www.bgonair.bg/ekrani/2019-06-11/skoda-napravi-krosouvar-s-mivka-i-peralnya", "text": "Британското подразделение на Skoda построи специална версия на кросоувъра Karoq за велосипедисти. Автомобилът е оборудван с всичко необходимо за разходки сред природата - специален багажник за двa велосипеда, малка пералня и вградена мивка, съобщи  . Автомобилът Skoda Karoq Velo е създаден след допитване между 1500 жители на Великобритания, които е трябвало да отговорят на въпроса \"Как виждат идеалния автомобил за велосипедисти?\". Именно идеите, дадени от тях, са включени в оборудването на кросоувъра. Специалният Karoq разполага със система за закрепване на два велосипеда на покрива и на един в салона, малка пералня, хладилник и мивка с високо налягане. Кросоувърът може да бъде оборудван и с малка площадка, на която да каца дрон. Неговата задача е да лети над велосипедистите и да записва тяхното пътуване сред природата. Съответно, има и точка за достъп Wi-Fi, което позволява заснетият материал бързо да се качва в социалните мрежи. Автомобилът разполага и с пълен набор от инструменти, нужни за поправката на велосипедите, както и със специална \"аварийна\" система. С помощта на бутон в салона може да бъде изпратен сигнал до спасителните служби с координатите на машината, ако тя попадне в екстремна ситуация. От Skoda Karoq Velo обаче е направена само една бройка и за момента не се предвижда серийно производство. Снимка: Skoda    ", "date": "2019.06.11", "title": "Skoda направи кросоувър с мивка и пералня"}
{"url": "https://www.bgonair.bg/denqt-on-air/2019-06-11/lipsva-dobra-komunikatsiya-mezhdu-politicheskite-institutsiite-smyatat-spetsialisti", "text": "\r\n Премиерът Бойко Борисов заяви, че през последните дни е видял пълна подкрепа от президента към нещата, които прави ГЕРБ. Няколко часа по-късно обаче дойде писмо от президенстската институция, че няма такова нещо и президентът не подкрепя това, което прави правителството.  Защо се получи това разминаване? Темата коментираха политическият психолог Антоанета Христова и политологът Любомир Стефанов. Христова смята, че това е така заради лошата комуникация помежду им: А относно срещата на Румен Радев с руския президент Владимир Путин, тя посочи, че можем да поздравим българския президент за държанието му. Любомир Стефанов допълни в предаването \"Денят ON AIR\", че Радев започва да се държи като политик в европейска държава и Борисов може би оценява това. А благодарение на общуването с европейски политици като Макрон, Мей и др., му се бил разширил мирогледът. По думите на психолога президентът има дълбоко схващане, че е опозиция на управляващата партия, а той трябва да е баланс между партиите. \"Не става въпрос дали Борисов и Радев се харесват. Президентът и министър-председателят на една държава трябва да комуникират помежду си. Говорим за диалог между институциите\", посочи  политологът  пред Bulgaria ON AIR.   По темата дали бившият шеф на парламентарната група на ГЕРБ Цветан Цветанов би отишъл в друга партия и би ли нанесъл \"удар\" върху ГЕРБ, гостите са на мнение, че той чувства партията като свое дете и не би направил подобни неща. А що се отнася до ситуацията в БСП, те смятат, че партията няма шанс да спечели местните избори. Възможно ли е омбудсманът Мая Манолова да бъде следващият кмет на София? Антоанета Христова смята, че тя не желае кметското място. ", "date": "2019.06.11", "title": "Развален телефон между Борисов и Радев. Липсвала добра комуникация между институциите"}
{"url": "https://www.bgonair.bg/world/2019-06-11/otkriha-oshte-chetiri-tela-ot-potanalata-turisticheska-lodka-v-budapeshta", "text": "\r\n Откриха още четири тела от потъналата в края на миналия месец туристическа лодка в Дунава в Будапеща. Операцията по изваждането на кораба от реката започна тази сутрин. Предполага се, че намерените тела са на трима южнокорейски туристи и на унгарския капитан. Ha 29 май круизен кораб удари малката лодка, която потъна за 7 секунди. Тогава бяха спасени 7 души, а в следващите дни от водите бяха извадени и телата на други 20 души. Четирима все още са в неизвестност. Водолазите бяха затруднени от силните течения и повишените нива на Дунава след поройните валежи.  Днешната операция се очаква да продължи няколко часа, а в нея участват местни и южнокорейски екипи. Когато бъде изваден на сушата, корпусът ще бъде внимателно проучен от разследващите.  Досега за инцидента беше задържан капитанът на круизния кораб, предизвикал потъването на лодката.   \r\n ", "date": "2019.06.11", "title": "Откриха още 4 тела от потъналата туристическа лодка в Будапеща"}
{"url": "https://www.bgonair.bg/denqt-on-air/2019-06-11/stroitelen-predpriemach-imotite-v-sofiya-poskapvat-zakonomerno", "text": "\r\n За последните две десетилетия цените на апартаментите в София са се покачили с около 100%. Така в райони с добра инфраструктура и метро квадратният метър се търгува около 800 евро, на други места в южните райони е около 900 евро. Има цени за всеки вкус и джоб, защото в определени квартали квадратен метър жилище стигат хиляди евро. Покачването на цените на апартаментите в София е нормална тенденция, която се наблюдава и в световен мащаб, защото жилището е стока от първа необходимост. Председателят на УС на Националната асоциация на строителните предприемачи Георги Шопов обясни в студиото на \"Денят ON AIR\", че по показатели на ООН в София жилищата са много по-достъпни за хората в сравнение с Гърция и Румъния. По думите му в Лондон или Берлин хората цял живот живеят под наем, а по тези места около 1/3 от доходите на цялото семейство отиват за покриването именно на това перо. \"В София продължават да идват хора. Не можем да регулираме търсенето, защото не можем да забраним на хората да идват да живеят в София, но можем да увеличим предлагането\", каза Шопов пред Bulgaria ON AIR. Според него всичко е прост пазарен принцип и ако има повече предлагане, цените на апартаментите в София ще паднат, но това може да стане чрез различни мерки на властта.   \"Както се случва в Истанбул. Държавата регулира през общината нови територии в самия град или до града, уплътнявайки го. Това ще предостави възможност за много нови терени да започнат да се застрояват, което ще увеличи предлагането. Може да се намали административната тежест, което оскъпява продукта и намалява предлагането. Така то ще се увеличи и цените ще се нормализират\", категоричен беше той. Георги Шопов каза още, че се очаква цените на имотите в София да продължават да се покачват и без взимане на мерки жилищата ще стават все по-недостъпни за хората. Харесайте и страницата ни във Facebook ", "date": "2019.06.11", "title": "Строителен предприемач: Имотите в София поскъпват закономерно"}
{"url": "https://www.bgonair.bg/bulgaria/2019-06-11/oshte-edin-protest-v-druzhba-za-zashtita-na-zelenite-ploshti", "text": "\r\n Жителите на столичния квартал \"Дружба\" 1 излязоха на протест тази вечер в защита на зелените площи и против застрояването на парка до езерото. По думите им теренът за застрояване се намира на метри от езерото в парка. Заграждането му е започнало още в неделя. Подобен опит за застрояване на зелените площи е имало и миналата година, но той е осуетен от протестиращите. Хората в квартала са категорични, че протестите ще продължат. Те са категорични, че това е едно от малкото незастроени и красиви места в квартала. \"Това е моята гледка, тук играят децата ми, тук се разхождаме... всичко е много красиво и в един момент се слага оградата и се почва\", сподели една от протестиращите.   ", "date": "2019.06.11", "title": "Още един протест в \"Дружба\" - за защита на зелените площи"}
{"url": "https://www.bgonair.bg/bulgaria/2019-06-11/zasyakoha-shofyor-dvizhesht-se-s-277-kmch-po-magistrala-struma", "text": "Шофьор, който се движи с 277 км/ч по магистрала \"Струма\" е засечен по време на акция на пътна полиция. Над 200 шофьори, употребили алкохол и близо 50 със следи от наркотици в кръвта са заловени само за седмица. Близо 300 водачи не са имали задължителната застраховка \"Гражданска отговорност\". По време на акцията срещу употребата на алкохол са били проверени над 20 хиляди шофьори.", "date": "2019.06.11", "title": "Засякоха шофьор, движещ се с 277 км/ч по магистрала \"Струма\" "}
{"url": "https://www.bgonair.bg/bulgaria/2019-06-11/obvinenite-za-smartta-na-chorata-shte-izlezhat-prisadite-si", "text": "Петимата благоевградски полицаи, осъдени на по 7 г. затвор за смъртта на Ангел Димитров-Чората ще излежават присъдите си. Това стана ясно след като Върховният касационен съд отхвърли искането на главния прокурор Сотир Цацаров да се спре изпълнението им. Въпреки че полицаите бяха оправдани по обвинението за причиняване на смъртта на Ангел Димитров, Европейският съд по правата на човека призна държавата за виновна. По този начин се стигна до възобновяване на делото, което завърши с осъдителни присъди.   ", "date": "2019.06.11", "title": "Обвинените за смъртта на Чората ще излежат присъдите си"}
{"url": "https://www.bgonair.bg/bulgaria/2019-06-11/protesti-sreshtu-zastroyavaneto-po-chernomorieto", "text": "\r\n Поредица от протести срещу презастроеното Черноморие и заграбените дюни започнаха от днес пред Народното събрание. Поводът са промените в закона за устройството на Черноморието, които предстои да бъдат одобрени от депутатите.  Протестиращите искат законови мерки, с които да се спре \"обезобразяването\" на Черноморието. Те настояха да се върнат на държавата над 3 хиляди декара продадени и заменени дюни и плажове като тези на Крапец, Шабла, Аркутино и други. Присъстващите настояха още да се предприемат мерки в подкрепа на къмпинг туризма.  ТУК", "date": "2019.06.11", "title": "Протести срещу застрояването по Черноморието"}
{"url": "https://www.bgonair.bg/world/2019-06-11/helikopter-se-razbi-v-nebostargach-v-nyu-york", "text": "\r\n Хеликоптер се разби в небостъргач в Ню Йорк, недалеч от \"Таймс Скуеър\". Лошо време и техническа повреда се разглеждат като вероятните причини за катастрофиралия хеликоптер. Загинал е само пилотът, няма други пострадали. Властите обявиха, че не става дума за тероризъм. Разследват се причините, поради които хеликоптерът е излетял в гъстата мъгла, стелеща се над мегаполиса.  На покрива на въпросния небостъргач няма специализирана площадка, така че се предполага, че пилотът се е опитал да кацне аварийно, само единайсет минути след излитането си. Ударът от катастрофата е бил усетен като слаб трус от работещите в сградата, които бяха евакуирани. Пламналият на покрива малък пожар е бързо изгасен. Високата близо 300 метра сграда се намира на по-малко от километър от небостъргача на Доналд Тръмп. Откакто той е президент, във въздушното пространство над квартала бяха наложени строги ограничения Харесайте и страницата ни във Facebook ", "date": "2019.06.11", "title": "Хеликоптер се разби в небостъргач в Ню Йорк"}
{"url": "https://www.bgonair.bg/world/2019-06-11/dva-mesetsa-sled-pozhara-tsarkovna-sluzhba-shte-se-sastoi-v-notr-dam", "text": "Само два месеца след огромния пожар в \"Нотр Дам\" отново ще се състои църковна служба. Това ще стане този уикенд, а участниците ще бъдат едва шестима или седмина свещеници. Моментът е символично избран, за да съвпадне с датата на освещаването на катедралата. От съображения за сигурност месата ще продължи един час, ще се проведе в дъното на храма, незасегнато от пожара, а всеки от свещените служители ще трябва да носи предпазна каска. Възможно е преди това в преддверието на \"Нотр Дам\" да бъде отслужена и вечерна служба. Това ще зависи от тестовете, които ще бъдат проведени в края на седмицата. Ако бъде установено, че там вече няма олово, каквото беше засечено след пожара, преддверието ще бъде отворено отново за посетители, а там ще бъде подреден и малък олтар. Харесайте и страницата ни във Facebook ", "date": "2019.06.11", "title": "Два месеца след пожара: Църковна служба ще се състои в \"Нотр Дам\""}
{"url": "https://www.bgonair.bg/world/2019-06-11/brazilskiyat-ministar-na-pravosadieto-manipuliral-delo-sreshtu-bivsh-prezident", "text": "Скандал тресе един от най-уважаваните антикорупционни съдии в Бразилия. Разследващото издание \"The Intercept\" публикува лични съобщения между настоящия министър на правосъдието Сeрджо Мoро и прокурорите по делото срещу бившия бразилски президент Лула да Силва.  От тяхното съдържание става ясно, че Моро, тогава съдия, е давал съвети на магистратите по разследването – нещо, което противоречи на етиката. Заради процеса Лула да Силва не можа да участва в президентските избори миналата година. Освен него, в рамките на мащабното антикорупционно дело на затвор бяха осъдени десетки други политици и бизнесмени.  Моро отрича да е нарушил правилата и обвини медията, че се е добрала до съобщенията, изпратени през приложението Telegram, незаконно. Според журналистите обаче те са им били изпратени от анонимен източник и тепърва предстои да публикуват следващи разкрития.  ", "date": "2019.06.11", "title": "Бразилският правосъден министър манипулирал дело срещу бивш президент"}
{"url": "https://www.bgonair.bg/world/2019-06-11/trevozhen-doklad-blizo-600-vida-rasteniya-sa-izcheznali-prez-poslednite-250-godini", "text": "Близо 600 вида растения са изчезнали от лицето на Земята през последните 250 години. За това алармира ново изследване. За сравнение – общият брой на изчезналите за този период видове птици, бозайници и земноводни е двойно по-малък. Според учените растенията измират 500 пъти по-бързо от считаните за нормални темпове. А най-големи загуби се наблюдават на островите и в тропиците, характерни с голямото си растително разнообразие. Миналият месец ООН публикува доклад, според който близо 1 милион растителни и животински видове общо са застрашени от изчезване. Сред вече несъществуващите растения са сандаловото дърво от Чили, използвано за етерични масла, както и маслиновото дърво  с характерни  розови цветове  Света Елена. Харесайте и страницата ни във Facebook ", "date": "2019.06.11", "title": "Тревожен доклад: 600 вида растения са изчезнали в последните 250 години"}
