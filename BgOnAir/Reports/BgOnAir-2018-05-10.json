{"url": "https://www.bgonair.bg/science/2018-05-10/prouchvane-na-mtel-nad-40-ot-balgarite-se-strahuvat-ot-vlizane-s-vzlom-kogato-ne-sa-v-doma-si", "text": "\r\n В края на месец април Мтел проведе проучване за притесненията на българите, свързани със сигурността на дома им. То показва, че 40% от всички анкетирани се страхуват да не бъдат ограбени, когато не са вкъщи. Другите основни тревоги за 48% от хората са, че са забравили отключена входната врата, а 40% се притесняват, че са забравили да изключат осветлението или електроуред. Изследването бе проведено във връзка със старта на Mтел Smart Home, приложение, което позволява на потребителите да контролират както осветлението и електроуреди, така и сигурността на дома си директно от смартфон приложение. За осма поредна година студенти от ТУ София започнаха практическо обучение в Mтел. Тази година 160 младежи ще имат занятия в Мтел като така ще се докоснат до реалната бизнес среда в една от най-големите технологични компании в страната. Те ще са разделени на групи и ще посещават телекома до края на май, като освен занятията ще получат информация за възможности са стаж в компанията. Време е и за въпроса в месечната игра. Отговаряйте правилно с коментар във Facebook страницата на Мтел и можете да спечелите смартфона Nokia 2.", "date": "2018.05.10", "title": "Проучване на Мтел: Над 40% от българите се страхуват от влизане с взлом, когато не са в дома си"}
{"url": "https://www.bgonair.bg/world/2018-05-10/kitay-uveri-che-pravi-vsichko-neobhodimo-za-spasyavaneto-na-boyan-petrov", "text": "Правителството на Китай предприема всички възможни мерки за спасяването на изчезналия в Хималаите български алпинист Боян Петров. Това заяви днес говорителят на китайското министерство на външните работи Гън Шуан, цитиран от ТАСС. \"Китай придава голямо внимание на спасяването на българския алпинист Боян Петров. Предприемаме всички възможни мерки, за да го намерим\", каза Гън. \"Метеорологичните условия в района на провеждането на операцията са много сурови, издирвателно-спасителната операция продължава\", посочи говорителят на китайското външно министерство, цитиран от  Той отбеляза, че Китай предприема всички необходими мерки и ще координира действията си с всички други страни, включително с България. Боян Петров изчезна по време на експедиция по изкачването на 8-хилядника Шиша Пангма, като няма връзка с него от 3 май.", "date": "2018.05.10", "title": "Китай увери, че прави всичко необходимо за спасяването на Боян Петров"}
{"url": "https://www.bgonair.bg/world/2018-05-10/iranska-televiziya-tsenzurira-sadiyka-po-vreme-na-mach-v-germaniya", "text": "Двубоят от Бундеслигата между Кьолн и Байерн Мюнхен през изминалия уикенд влезе в историята, след като иранска телевизия цензурира кадри от двубоя. Според ARD в Иран не са били показвани близки кадри на съдийката на срещата Бибиана Щайнхаус. Във всеки момент, когато камерите са давали близък на план на Щайнхаус за определяне на съдийско решение или спиране на играта, в Иран са се давали общи планове или кадри с публиката на трибуните \"Рейн Енерги щадион\". Информацията е на коресподента на ARD в Техеран Натали Амири. Бибиана Щайнхаус е най-известната жена съдия в Германия. Тя ръководеше мачове във Втора Бундеслига от 2007 г., а през настоящия сезон беше повишена и попадна сред арбитрите, които свирят в елита. Щайнхаус е първата жена, която ръководи срещи в Бундеслигата. В Иран присъствието на жени на стадионите е забранено. Наскоро президентът на ФИФА Джани Инфантино беше критикуван, защото беше на мач в страната. Той обаче контрира, че работи по въпроса за допускане на иранските жени на стадионите. През февруари 35 жени бяха арестувани, след като се опитаха да гледат на живо дербито на Техеран между \"Естеглал\" и \"Персеполис\", което се игра пред 95 хиляди души. По-късно Инфантино обеща, че в близко бъдеще жените в Иран ще бъдат допуснати до футболните стадиони. Повече новини четете на  . Снимка: Gol.bg", "date": "2018.05.10", "title": "Иранска телевизия \"цензурира\" съдийка по време на мач в Германия"}
{"url": "https://www.bgonair.bg/world/2018-05-10/uber-tarsyat-gradove-zhelaeshti-da-probvat-letyashti-taksita", "text": "Американският технологичен концерн Uber Technologies Inc преотвори в сряда конкурса си за избор на първия град извън САЩ, в който ще стартира своя проект за летящи таксита, след като по-рано очевидно закъсня с пускането на услугата в Дубай, предава Ройтерс. UberAIR, както ще бъде известна услугата, има за цел да стартира демонстрационни полети, през 2020 г. и платени вътрешноградски операции през 2023 г., казаха от компанията. През миналата година Uber назова Далас и Лос Анджелис за първите си градове в САЩ за старт на услугата и сега търси трети, международен метрополис, който да участва в проекта, съобщи продуктовият директор на компанията Джеф Холдън по време на ежегодната среща Elevate Summit в Лос Анджелис.   Компанията съобщи, че ще разгледа градове с население от над 2 милиона души, с разпръснати квартали, летище на поне един час от центъра на града и които желаят да подкрепят усилията за споделени пътувания. По-рано Uber обяви Дубай за третия град, но през тази седмица заяви, че е възобновил своя процес на подбор, за да включи и други градове, които отговарят на повечето от критериите, за да покажат как летящите таксита могат да помогнат за облекчаване на градските задръствания. \"Дубай по-рано прояви интерес към визията на Uber, но разширяваме конкурса на фона на интереса от други градове\", каза говорителка на компанията, като добави, че дискусиите с Дубай продължават. Uber има за цел да ускори развитието на нова индустрия за електрически въздушни таксита по заявка, които клиентите биха могли да поръчат чрез смартфон, по подобие на начина, по който популяризира алтернативите на наземните таксита, когато за първи път стартира услугата си през 2011 г. Как биха изглеждали бъдещите летящи таксита - полудронове, полухеликоптери с футуристични линии, вижте в продължението на материала в  .", "date": "2018.05.10", "title": "Uber търсят градове, желаещи да пробват летящи таксита"}
{"url": "https://www.bgonair.bg/world/2018-05-10/navodnenie-vrahletya-solun-postradali-sa-hora-kashti-i-avtomobili", "text": "Голямо наводнение в Солун. След проливен дъжд и градушка започнали по обед, улиците буквално се превърнаха в реки. Над 300 обаждания е получила пожарната за наводнени къщи и мазета. Жена е била спасена от придошлите води, а още четирима души са били извадени от колите им, които се наводнявали.  На места водата е стигнала до половин-един метър. Нанесени са и материални щети на коли, магазини и много сгради, сред които Бялата кула и Общината.", "date": "2018.05.10", "title": "Наводнение връхлетя Солун – пострадали са хора, къщи и автомобили"}
{"url": "https://www.bgonair.bg/economy/2018-05-10/es-sas-signali-za-topli-otnosheniya-s-mey-sled-brexit", "text": "Европейският съюз (ЕС) дава сигнал, че е готов да сближи позицията си с предложението на британския премиер Тереза Мей за търговски отношения след Brexit, въпреки че по-рано определи нейния план като неприложим. Европейските преговарящи все още не могат да си представят как сложната и неизпробвана досега схема, която външният министър Борис Джонсън определи като „лудост“, може да проработи. Въпреки това те са повдигнали редица въпроси в опит да намерят начин за придвижване на преговорите напред, посочват двама източници от Брюксел пред Bloomberg, цитирани от Това е добра новина за Мей, която все още се опитва да си гарантира подкрепата на целия кабинет за това как ще се осъществява търговията между ЕС и Великобритания след прекратяването на членството в блока. Привържениците на Brexit са против идеите на премиера, тъй като според тях по този начин ще се запазят близките връзки с блока, оставяйки вариант за продължаване на обвързването с Брюксел. Британският кабинет обсъжда два варианта за митническо партньорство след излизането от ЕС. В рамките на предпочитаната от Мей опция Великобритания ще копира европейския митнически режим и ще събира европейските мита. Вторият план, наречен \"максимално улеснение\", ще установи по-свободно партньорство между Брюксел и Лондон, използвайки съвременна технология, за да се сведат до минимум граничните проверки и другите неудобства, съпътстващи излизането от блока. Хардлайнерите, подкрепящи Brexit, предпочитат втората опция. От своя страна Европейският съюз смята, че пълното членство в митническия съюз си остава най-добрият начин за поддържане на търговията и решаване на въпроса с ирландската граница. Въпреки това представителите на Брюксел са готови да проучат и алтернативни опции, посочват източниците, запознати с хода на преговорите. Тереза Мей неведнъж категорично е отхвърляла възможността за запазване на митническия съюз, тъй като това ще представлява отдръпване от един от ключовите ѝ ангажименти. Въпреки това премиерът остава под натиска на парламента да преосмисли позицията си. Тя трябва да се справя и с противопоставянето на министри в кабинета си. Въпреки това европейските представители често посочват при закрити врата, че предпочитат да работят с Мей, отколкото с някои от нейните опоненти като Борис Джонсън или Джейкъб-Рийс Мог. ЕС се надява да постигне напредък по преговорите си с Лондон, тъй като остават седем седмици до срещата на върха на блока през юни, на която Брюксел се надява да чуе ясен британски план да бъдещото партньорство включително и идея за решаването на ирландския въпрос. Европейският съюз е поискал повече яснота за идеята за митническо партньорство, включително за това как Великобритания ще събира европейските мита и как точно страната ще копира европейското законодателство, като в същото време използва свободата си да се разграничава от него. Брюксел се надява да получи отговор на тези и други въпроси по време на следващия кръг от преговори, които започват на 22 май. Междувременно кабинетът на Мей трябва да се обедини около единна позиция.", "date": "2018.05.10", "title": "ЕС със сигнали за топли отношения с Мей след Brexit"}
{"url": "https://www.bgonair.bg/world/2018-05-10/yazovirna-stena-se-skasa-v-keniya-nay-malko-20-dushi-zaginaha", "text": "Най-малко 20 души загинаха, след като язовирна стена до кенийската столица Найроби се скъса. Водата е причинила огромни щети. Kалните потоци, които продължават да се изливат от язовира, се простират в радиус от 2 километра.  Продължава издирването на оцелели, търси се подслон на останалите без дом близо 2 хил. души.  Кения, подобно на други страни в Източна Африка, е жертва на проливни дъждове през последните два месеца. Започват и превантивни мерки срещу преливането и на няколко други язовира.", "date": "2018.05.10", "title": "Язовирна стена се скъса в Кения, най-малко 20 души загинаха"}
{"url": "https://www.bgonair.bg/world/2018-05-10/izrael-s-masirani-vazdushni-udari-sreshtu-voenni-obekti-v-siriya", "text": "\r\n Израелската армия нанесе масирани въздушни удари срещу военни обекти в Сирия тази нощ. Атаката започна, след като ирански военни изстреляха близо 20 ракети по позиции на Тел Авив в района на Голанските възвишения. Израел обвини за нападението намиращите се в Сирия ирански сили \"Ал Кудс\", които са част от Иранската революционна гвардия. Поразени са позиции на сирийската противоракетна отбрана, радар и склад за боеприпаси.  Според очевидци над Дамаск през цялата нощ са летели военни самолети. Задействала се е и сирийската противовъздушна отбрана, като по непотвърдена информация няколко израелски ракети са били прихванати и свалени.", "date": "2018.05.10", "title": "Израел с масирани въздушни удари срещу военни обекти в Сирия"}
{"url": "https://www.bgonair.bg/world/2018-05-10/phenyan-osvobodi-i-poslednite-amerikantsi-v-trudovi-lageri", "text": "Освободените от Северна Корея американски затворници бяха посрещнати у дома лично от Доналд Тръмп.  Тримата мъже бяха последните американски граждани, останали в севернокорейски трудови лагери. Тяхната амнистия е поредният жест на добра воля от страна на Пхенян през последните седмици.  При посрещането им във военновъздушната база край Вашингтон американският президент заяви, че за срещата му с Ким Чен Ун вече има дата и място.  Те ще бъдат съобщени в следващите дни. Засега е ясно само, че двамата лидери няма да се съберат в демилитаризираната зона между Северна и Южна Корея.  Така Сингапур остава като най-вероятна локация за ключовата среща на върха.", "date": "2018.05.10", "title": "Пхенян освободи и последните американци в трудови лагери"}
{"url": "https://www.bgonair.bg/bulgaria/2018-05-10/fondatsiya-dimitar-tsonev-vrachva-parvite-zhurnalisticheski-nagradi", "text": "Репортерът на Bulgaria ON AIR Димитър Димитров e в челната тройка на отличените от фондация \"Димитър Цонев\" за качествена българска журналистика. Наградата в категория \"Tелевизионен репортер\" отиде при Миролюба Бенатова от \"Нова телевизия\", за водещ - при Радина Червенова от БНТ.  Мартина Ганчева и Николай Кръстев също бяха номинарини в категорията за телевизионни водещи. Победителите бяха избрани чрез анонимно гласуване на управителния съвет на фондацията. Наградите дава едноименната фондация, която създадоха децата на известния журналист – Деси Цонева и Димитър Цонев-младши, заедно с негови колеги и приятели.  Събитието е грандиозно, а залата бе препълнена, тъй като се стекоха много хора. \"Чудех се какво да направя, за да продължи да живее баща ми. Така реших да направя Фондация \"Димитър Цонев“. След това моят брат, семейството ми и всички членове на управителния съвет прегърнаха идеята за наградите за качествена българска телевизионна журналистика\", сподели Деси пред репортера на Bulgaria ON AIR Даниела Пехливанова.  Според дъщерята на Димитър Цонев изборът за най-добър журналистически материал никога не е лесен, тъй като има изключително много качествени журналисти. ", "date": "2018.05.10", "title": "Фондация \"Димитър Цонев\" връчи първите журналистически награди!"}
{"url": "https://www.bgonair.bg/bulgaria/2018-05-10/tsenko-chokov-osaden-za-otvlichane-poboy-i-palezh-poluchi-4-godini-i-polovina", "text": "Бившият кмет на село Галиче - Ценко Чоков, беше внесен на носилка в Специализирания съд, за да чуе присъдата си. Към него са повдигнати обвинения като ръководител на организирана престъпна група за лихварство, отвличане, побой и палежи. Чоков беше докаран с линейка и вкаран на носилка в съдебната зала заради влошеното му здравословно състояние. Съдът реши, че бившият кмет на село Галиче е невинен за ръководене на организирана престъпна група и лихварство. Виновен е обаче за отвличане, побой и палеж на автомобил. Присъдата му е 4 години и 6 месеца лишаване от свобода.", "date": "2018.05.10", "title": "Ценко Чоков осъден за отвличане, побой и палеж - получи 4 години и половина"}
{"url": "https://www.bgonair.bg/sutreshen-blok/2018-05-10/evropa-e-golemiyat-gubesht-ot-naprezhenieto-mezhdu-sasht-i-iran-sochat-analizatori", "text": "\r\n Може да бъде направен опит за унищожаване на ядрените съоръжения на Иран, но те са много дълбоко, прогнозира политическият анализатор проф. Михаил Константинов след оттеглянето на САЩ от иранското ядрено споразумение. Според него едва ли ще се стигне до директна атака срещу Иран, тъй като страната е твърде голяма и богата. Проф. Константинов е на мнение, че излизането на САЩ от споразумението не говори достатъчно за това, което се случва. Припомняме, че до последно европейските лидери се опитваха безуспешно да убедят Доналд Тръмп да не скъсва подписаното през 2015 г. ключово споразумение, тъй като то облекчава частично санкциите срещу в Иран в замяна на съкращаване на програмата му за обогатяване на уран. \"Французите са категорични, че това решение на Тръмп удря Европа. Загубите са чудовищни, става дума за милиарди долари\", обясни пред Bulgaria ON AIR експертът по сигурност Боян Чуков.  Той каза още, че е възможно задкулисно да вървят преговори между Иран и САЩ, а евроатлантическата лоялност към САЩ започва да става непоносимо бреме за Европа.  Междувременно израелската армия нанесе масирани въздушни удари срещу военни обекти в Сирия. Атаката започна, след като ирански военни изстреляха близо 20 ракети по позиции на Тел Авив в района на Голанските възвишения. \"Израел няма стратегическа дълбочина. Може да съществува само, ако предварително нанася удари. Нетаняху започва да има проблеми с Путин. Целта на американците е да се разбие временната коалиция Русия - Турция - Иран\", каза още Боян Чуков. По думите му Турция въобще няма да се съобразява със санкциите, които налагат САЩ и ще си преследва целите в Северна Сирия. \"Иранците са в сътояние за 0 време да рестартират ядрените си програми. Ядрена бомба в Иран много бързо приближава Израел до края на съществуването\", подчерта проф. Михаил Константинов в \"България сутрин\". Той добави, че значимостта на Русия в региона се е повишила рязко, а хулиганският стил на Тръмп се е оказал удивително ефективен. ", "date": "2018.05.10", "title": "Големият губещ от напрежението между САЩ и Иран била Европа"}
{"url": "https://www.bgonair.bg/world/2018-05-10/eksploziya-v-izrigvashtiya-vulkan-na-havaite-narediha-nova-evakuatsiya", "text": "В изригващия вулкан Килауеа на Хаваите стана експлозия, може би първата от серия по-големи взривове. Край кратера продължават да се отварят нови пукнатини. От 14-те процепа се изливат потоци лава, а властите се опасяват, че Килауеа може да изригне огромни количества вулканични скали, пепел и смог. Заради нестихващата активност на вулкана властите наредиха нова евакуация и разшириха зоната за сигурност около кратера.", "date": "2018.05.10", "title": "Експлозия в изригващия вулкан на Хаваите, наредиха нова евакуация"}
{"url": "https://www.bgonair.bg/sutreshen-blok/2018-05-10/naselenieto-ni-zastaryava-i-namalyava-koy-shte-plashta-pensiite", "text": "\r\n Според данни на Евростат населението ни намалява и застарява. Според изчисленията, на трима българи в трудоспособна възраст се пада по един пенсионер. Възможно ли е да останем без пенсии заради липсата на достатъчно работещи млади хора? \"В дългосрочен план има риск да се наложи сериозно намаляване на пенсиите или страшно много да се увеличат осигурителните вноски\", посочи икономистът Георги Вулджев пред Bulgaria ON AIR. Той подчерта, че няма достатъчно спестявания в Сребърния фонд и няма как да се разчита на него. По думите на Вулджев трябва да се промени структурата на системата.  \"В момента се разчита работещите да плащат пенсиите на пенсионерите. С тази тенденция, в която работещите стават все по-малко, става непосилно\", уточни той. Финансистът Мика Зайкова е на мнение, че  . Според нея трябва да направим реформи и да си повишим доходите през производство и инвестиции. По думите ѝ обаче инвестиции в България няма. \"Според данни на ООН през 2017 г. човечеството е изхарчило официално 1,7 трилиона долара за въоръжение. Ако вземем да се разоражим малко, може да намерим пари за пенсионната система\", каза тя в \"България сутрин\". Зайкова се обяви категорично за въвеждането на еврото в страната ни. Тя настоя, че това ще вдигне кредитния рейтинг на България и ще даде стабилност в мислите на инвеститорите. \"Много хора възприемат влизането в еврозоната като някаква панацея. Валутният борд крепи тази фискална дисциплина, която имаме в момента\", отбеляза Георги Вулджев и предупреди, че премахвайки го има голям риск да тръгнем по пътя на Гърция.", "date": "2018.05.10", "title": "Населението ни застарява и намалява - кой ще плаща пенсиите?"}
{"url": "https://www.bgonair.bg/reportazhi/2018-05-10/byurokratsiya-bavi-spasitelniya-helikopter-za-boyan-petrov", "text": "\r\n Китай даде разрешение за използването на 2 непалски хеликоптера, които да се включат в операцията по издирването на алпиниста Боян Петров. Разрешителното влиза в сила от днес и е валидно до 13 май. Пилотите на хеликоптерите имат китайски визи.  Китайски гранични служители ще чакат двата хеликоптера при пристигането им на тяхна територия и така няма да се налага екипажите да летят до гранични пунктове, до които единствено има паспортен контрол.  Преди часове обаче стана ясно, че Човека паяк - Иван Кристофф е предоставил своята банкова сметка, от която да се изтеглят 50 000 долара, за да започне спасителната акция. Българският алпинист е в неизвестност вече седми ден, след като тръгна към връх Шиша Пангма. Вчера лошото време не позволи на спасителните екипи да стигнат до Лагер 2 в подножието на хималайския връх. Междувременно продължава и операцията по земя. И днес шерпи и професионални алпинисти ще търсят българския алпинист.  Близки до Боян вярват, че шансовете му да оцелее са големи. Междувременно китайското правителството обяви, че предприема всички възможни мерки за спасяването на изчезналия в Хималаите български алпинист.  Сателит в определени интервали ще прави снимки на склона на Шиша Пангма. Те са много детайлни и биха могли да насочат спасителите към мястото, където би могъл да е Боян Петров.", "date": "2018.05.10", "title": "Китай даде разрешение! Два хеликоптера ще търсят Боян Петров"}
{"url": "https://www.bgonair.bg/bulgaria/2018-05-10/proekt-predvizhdal-izgaryane-na-otpadatsi-v-tets-sofiya-prezidentat-tvardo-protiv", "text": "Екологично сдружение \"За Земята\" и ателие Трион представиха арт инсталация пред Народния театър в София за екологичните и финансови последици от изгарянето на отпадъци. Поводът е проектът на Столична община да изгради инсталация за горене на отпадъци в ТЕЦ-София като използва смесения боклук от сивите контейнери като суровина, предаде  . Това ще е още един източник на замърсяване на въздуха. Освен това 36 000 тона пепел годишно ще трябва да се транспортира към депа, като 8 000 тона от нея ще е токсична пепел, която ще се заравя в депа в Германия, твърдят от еко сдружението. Съоръжението ще струва  260 000 0000 лв първоначална инвестиция, като половината от парите ще бъдат под формата на общински дълг, който ще се изплаща от джоба на софиянци. Ако се построи съоръжение за изгаряне на отпадъци, връщане назад няма. Но алтернатива има и тя е в наши ръце - да настояваме за реално и удобно разделно събиране, справедлива такса-смет и цялостна политика за намаляване на отпадъците, допълват от \"За Земята\". Вчера президентът Румен Радев се запозна с арт инсталацията и подкрепи кампанията, като коментира, че отпадъците трябва да се разделят и рециклират, а не да се горят.", "date": "2018.05.10", "title": "Проект предвиждал изгаряне на отпадъци в ТЕЦ-София – Президентът твърдо против!"}
{"url": "https://www.bgonair.bg/bulgaria/2018-05-10/natsistki-pozdrav-za-duha-na-gundi-ili-kak-2-detsa-se-okichiha-sas-svastiki", "text": "\r\n Кадър с две голи момчета от кръста нагоре на видима възраст под 10 години шокира България, след финала за Купата на България по футбол.  На гърдите на децата са изрисувани свастики и е изписан популярният сред феновете рефрен –АКАБ. (ACAB), който означава \"Всички полицаи са копелета\". За да е пълна картината, едното дете е вдигнало ръката си в нацистки поздрав. 22 години по-късно най-старият столичен клуб се поздрави с трофея, а победата дойде след рулетка на дузпи. Но не това беше най-фрапиращото на терена.  Очевидно ценностите, които Гунди завеща на поколенията, са много далеч от тези невръстни деца.  Според психолога Христо Монев скандалната снимка е диагноза на държавата. Но основната вина била на родителите. Феновете на \"Левски\" се разграничиха от двете момчета. А Държавната агенция за закрила на детето се самосезира и започна издирването на родителите им.  ", "date": "2018.05.10", "title": "Нацистки поздрав за духа на Гунди или как 2 деца се окичиха със свастики…"}
{"url": "https://www.bgonair.bg/denqt-on-air/2018-05-10/nezavisimo-ot-skandalite-patriotite-sa-stabilni-uveri-aleksandar-sidi", "text": "\r\n Совалките на вицепремиера Валери Симеонов в парламента се увенчават с частичен успех. Законът за хазарта засега събира политическа подкрепа от ГЕРБ, БСП и \"Обединени патриоти\". Но разговорите с опозицията донесоха и напрежение сред редиците на патриотите. Дори се чуха слухове, че малката коалиция ще се разпадне. \"Няма напрежение в коалицията. Това е знак как може да се прави нормална политика в България. БСП прекалиха в кресливата си опозиционност. Създаваха неполитически скандали. Няма проблем всяка една политическа партия да търси подкрепа за идеите си. Срещите са в посока на това да стимулираме ефективна критика от опозицията за темите, които сме повдигнали\", подчерта депутатът от \"Обединени патриоти\" Александър Сиди.  Според него в \"Денят ON AIR\" независимо от разнопосочните сигнали и размяната на реплики през медиите, коалицията \"Обединени патриоти\" е стабилна.   \"Успяваме да поддържаме електората си. За нас са най-важни избирателите ни. Няма никакъв спад в доверието към нас, въпреки медийните скандали. Не виждам причина коалицията да се разпадне\", обясни Сиди.  Пред Bulgaria ON AIR Патриотът посочи, че предложеният Закон за вероизповеданията цели да установи ясна регулация на взаимоотношенията между различните големи религиозни общности в България.  \"Сегашният закон за вероизповеданията не отговаря на действителността. Поради това ние създадохме чисто нов закон. Колкото и да кърпим стария, той няма да стане нов\", допълни той.", "date": "2018.05.10", "title": "Независимо от скандалите, \"Патриотите\" са стабилни, увери Александър Сиди"}
{"url": "https://www.bgonair.bg/denqt-on-air/2018-05-10/ivaylo-kalfin-vazhno-e-prisaedinyavaneto-na-zapadnite-balkani-kam-es-da-ne-zamre", "text": "\r\n  Важно е процесът по присъединяването на страните от Балканите към Общността да не замре. Има такава тенденция, ако не се поставя постоянно на фокус. Това каза бившият вицепремиер и бивш външен министър Ивайло Калфин в студиото на \" \" по повод предстоящата среща на върха между лидерите на страните от Западните Балкани и представители на Европейския съюз. \"Ако на самата среща не стане скандал, което е малко вероятно, ще бъде приета политическа декларация, която да потвърди инициативата за членство в ЕС на страните от Западните Балкани. Русия има своето влияние в региона, но желанието на държавите за присъединяване е по-силно\", коментира още бившият вицепремиер. Според него е важно да сложим критерия за успех на целите на българското европредседателство правилно. \"Македония полага големи усилия за членството си в НАТО и ЕС, но сякаш винаги се появяват пречки. Името е една от тях. Въпреки това властите не искат да го променят. Надали пак ще има съгласие между македонци и гърци. Все пак западната ни съседка има немалко други проблеми за решаване и не мисля, че името е основният\", допълни още Калфин пред  . Бившият външен министър в момента е кандидат за генерален директор на Европейската служба за борба с измамите (ОЛАФ). Калфин заяви, че основният конкурент му е Виле Итала, но без подкрепата на България няма шанс да надделее в спора. \"Когато страната не стои зад даден кандидат, хората от комисията не го разчитат като добър знак. Аз сам успях да се преборя дотук в кандидатурата си, но оттук нататък е нужна подкрепа, която не получавам. Ако не стигна до края, няма нищо проблемно, но остава страшно лош вкус\", уточни дипломатът. По думите му политическата обстановка в България прилича доста на \"сапунена опера\", в която ежедневно се случват едни и същи скандали, а в същото време няма никакво действие и нищо съдържателно.", "date": "2018.05.10", "title": "Ивайло Калфин: Важно е присъединяването на Западните Балкани към ЕС да не замре"}
{"url": "https://www.bgonair.bg/denqt-on-air/2018-05-10/zakonat-za-uchilishtnoto-obrazovanie-e-nerabotesht-signalizira-sotsialist", "text": "\r\n Така депутатът от БСП Ирена Анастасова коментира в студиото на \" \" проблемите в образователната система у нас. Според нея има 4 основни проблема, които \"спъват\" развитието на България - демографската криза, образованието, сигурността и здравеопазването, а социалистическата партия е готова да води конструктивен диалог по всяка една от тези теми. \"В сферата на образованието пропуските са много фрапантни. Когато бяха въведени т. нар. \"малки матури\" в 4 клас, идеята беше да се проверява нивото на децата при завършването на един етап. От тези матури обаче не може да се извадят никакви изводи\", категорична е Анастасова. По думите ѝ децата и родителите се притесняват много от националното външно оценяване и не може да се проследят истинските знания на малчуганите. \"Добре е, че учителските заплати се увеличават, но това не е решение на проблемите в сферата. Ситуацията в училище е много променена, защото се променя и обществото. Младите учители се прибират вкъщи треперещи заради претенции от страна на родители и общество\", добави още народният представител пред  . Тя е на мнение, че е разрушено доверието между общество и учители, а то много трудно може да се възстанови.", "date": "2018.05.10", "title": "Законът за училищното образование е неработещ, сигнализира социалист"}
{"url": "https://www.bgonair.bg/bulgaria/2018-05-10/40-godishen-mazh-e-v-tezhko-sastoyanie-sled-katastrofa-na-am-hemus", "text": "\r\n 40-годишен мъж е в тежко състояние, след като катастрофира на магистрала \"Хемус\". Инцидентът е станал близо до тунел \"Витиня\" в посока Варна.  Според първоначалната информация причината за катастрофата е излетял от друг автомобил предмет, който се е ударил в предното стъкло на колата.  Шофьорът е с лицеви травми и няма опасност за живота му. От пресцентъра на \"Пирогов\" съобщиха, че е опериран по спешност. ", "date": "2018.05.10", "title": "40-годишен мъж е в тежко състояние след катастрофа на АМ \"Хемус\""}
{"url": "https://www.bgonair.bg/bulgaria/2018-05-10/vavezhdaneto-na-zdravnata-karta-shte-premahne-6000-bolnichni-legla", "text": "\r\n Неоснователни са опасенията, че Национална здравна карта задълбочава неравенствата и създава условия за дискриминация. Това стана ясно от думите на здравния министър Кирил Ананиев пред депутатите от ресорната комисия в парламента. Новата Здравна карта, която предстои да бъде приета до края на месец май, ще намали леглата във всички болници в страната със 6000.  Това алармираха пациентските организации. Този брой се равнява на 60 средноголеми болници. Най-засегнати ще са общинските болници, защото ще се премахнат непрофилираните легла във вътрешните отделения. При предишната болнична реформа от 2011 година много болници бяха принудени да закрият профилираните отделения и да лекуват пациенти основно във вътрешните. На практика това означава, че лекарите ще трябва да отказват прием на пациенти, ако всички леглата за едно конкретно заболяване вече са заети.  Иначе казано – ако за лечението на пневмонии са определени 10 места, но има бум на това заболяване и всички вече са заети, единадесетият пациент ще трябва да търси друго лечебно заведение, където има свободно легло. В повечето от малките населени места хората нямат възможност да пътуват до големите градове, областните или университетските болници. Според пациентските организации това се прави с една цел – Здравната каса да плаща по-малко за лечение в болници. Обсъждането на новата Здравна карта ще продължи до 23 май.", "date": "2018.05.10", "title": "Въвеждането на Здравната карта ще премахне 6000 болнични легла"}
{"url": "https://www.bgonair.bg/bulgaria/2018-05-10/obrazovanie-i-biznes-predstavya-dobrite-praktiki-na-vzaimodeystvie", "text": "Започна осмата годишна конференция \"Образование и бизнес\", организирана от Bulgaria ON AIR. По време на форума организаторите поставят акцент върху добрите практики на взаимодействие между бизнеса и образователния сектор, заедно с местната власт.  \n На конференцията пристигнаха кметове и представители на бизнеса от различни региона в страната, които ще обменят опит за добрите практики, които прилагат.  Регионът на Габрово е с една от най-високите средни работни заплати в страната, което би трябвало да означава, че успяват да задържат кадрите, отбеляза репортерът на Bulgaria ON AIR Даниела Пехливанова. \"Габрово е място, в което бизнесът и образованието вървят изключително свързани. Той е сред първите градове, които стартираха преди 3 години дуалното образование в средната фаза на професионалното образование. Фирмите са силно задоволени\", предаде кметът на града Таня Христова.  Очаквайте повече информация за събитието в следващите ни емисии от 17:30 ч. и 18:30 ч.!", "date": "2018.05.10", "title": "\"Образование и бизнес\" представя добрите практики на взаимодействие!"}
{"url": "https://www.bgonair.bg/bulgaria/2018-05-10/16-godishen-prostrelya-vrastnik-s-vazdushna-pushka-v-plovdivsko", "text": "Момче пострада при игра с въздушна пушка в село Чалъкови, Пловдивско, информира  . Около 20:30 часа снощи в полицията в Раковски е постъпил сигнал, че 16-годишен е прострелял по невнимание свой връстник в шията. Раненият тийнейджър е транспортиран в болница за оказване на спешна медицинска помощ. Проверката е показала, че оръжието е собственост на 16-годишният стрелец, но няма подадено писмено уведомление в полицията.", "date": "2018.05.10", "title": "16-годишен простреля връстник с въздушна пушка в Пловдивско"}
{"url": "https://www.bgonair.bg/bulgaria/2018-05-10/katastrofa-s-turski-tir-zatvori-prohoda-na-republikata", "text": "[related_articles] Проходът на Републиката до Велико Търново беше временно затворен, след като турски ТИР се е завъртял на пътя. За щастие при инцидента няма пострадали.  Малко по-късно тази сутрин ТИР и кола се удариха на пътя Варна-София в района на Български извор. Заради инцидента движението  беше временно спряно.  \r\nПострадал е шофьорът на лекия автомобил, който е откаран в болница. Движението в участъка се регулира от пътни полицаи.", "date": "2018.05.10", "title": "Катастрофа с турски ТИР затвори Прохода на Републиката"}
{"url": "https://www.bgonair.bg/bulgaria/2018-05-10/koloezdach-butna-i-rani-malko-momichentse-izdirvat-go", "text": "Полицията издирва млад мъж, който е блъснал и тежко ранил малко момиченце в Южния парк в София, след което е избягал.  За това съобщи бащата на детето - Мирослав Джоканов, във Facebook. Той публикува снимки на колоездача, както и на детето си, което е в болница и призова, ако някой разпознае велосипедиста, да се обади в полицията.  И отправи апел към всички колоездачи - да не карат като обезумели по алеите, защото Южният парк винаги е пълен с деца и родители.  Случаят бързо се превърна в мащабно обсъждана тема в социалната мрежа. ", "date": "2018.05.10", "title": "Колоездач бутна и рани малко момиченце – издирват го!"}
{"url": "https://www.bgonair.bg/bulgaria/2018-05-10/yadem-hrani-mente-slava-na-novite-tehnologii", "text": "Новите технологии навлизат в храните все повече и променят допълнително качеството на храната, която ядем. Те масово се използват за направата на храни ментета, предупреди д-р Сергей Иванов от Центъра по биология на храните. \"Става въпрос за влагането на ензими, които създават нещо като гел в млякото и така се постига необходимата консистенция на сиренето, както и на колбасите\", обясни технологията той пред \"Труд\". Ученият е категоричен, че това е измама, защото така например сиренето се прави с двойно по-малко количество мляко. При колбасите пък се намалява драстично количеството на месото. Експертът обясни, че тези ензими се внасят от определени търговци и се продават на производителите, които печелят 10-15% от цената на продукта от влагането им. \"За съжаление обаче у нас няма технология, която да открива дали храната съдържа такива ензими. Дори в Европейския съюз не се следи за наличието им в месните и млечните продукти\", каза още Иванов. Той съветва потребителите да се ориентират за тях по високото водно съдържание в колбаса или в сиренето. Експертът е категоричен, че заради по-високото водно съдържание в тези храни, расте рискът от развитие на бактерии в тях, предаде  . \"Друга технология, навлязла в нашата хранителна индустрия, е използването на механично отделено месо. То на практика превзе българските колбаси\", разкри още Сергей Иванов. Той обясни, че тази технология се използва най-често се използва при обезкостяването на пилета, което се прави ръчно, но по костите остава месо. След това те се прекарват през машина, като се получава каша, която се използва в колбасите. \"Има обаче производители, които пъхат целия фенер на пилето в машината и го използват за суровина в колбасите\", каза експертът. Той обясни и че стандартът за месните продукти \"Стара планина\" указва каква да е рецептата на колбаса, но не и какво да бъде качеството на месото, което се влага в него. \"Няма и метод, с който да се провери какво е месото, от което са направени\", категоричен е Иванов.", "date": "2018.05.10", "title": "Ядем храни-менте… Слава на новите технологии!"}
{"url": "https://www.bgonair.bg/bulgaria/2018-05-10/dvama-ot-postradalite-v-avtobusnata-katastrofa-v-sofiya-ostavat-v-pirogov", "text": "\r\n За лечение в \"Пирогов\" остават двама от пострадалите в катастрофата с автобус на градския транспорт снощи. Това са жена на 42 г.,  която е стояла на автобусната спирка и мъж на 71 г., пътувал в автобуса.  Жената е с фрактура на едната ръка и рани в областта на главата, а мъжът е с комоцио. Възрастен мъж, също с комоцио е отказал хоспитализация, а останалите две пострадали жени, които преминаха през Спешното на \"Пирогов\" още снощи са били освободени.  Пет души леко пострадаха, след като автобус, движещ се по линия 74 в София, се удари в стълб. Шофьорът на автобуса е правил десен завой, когато е изгубил контрол над превозното средство и е катастрофирал. Алкохолната проба на шофьора е отрицателна, причините за инцидента се изясняват.", "date": "2018.05.10", "title": "Двама от пострадалите в автобусната катастрофа в София остават в \"Пирогов\""}
{"url": "https://www.bgonair.bg/bulgaria/2018-05-10/zadarzhanite-sluzhiteli-na-zdravnata-kasa-v-plovdiv-iztochili-nad-11-mln-lv", "text": "\r\n 1,1 млн. лв. са източили за една година арестуваните служители на Здравната каса в Пловдив - д-р Иван Деспотов и Владимир Манев. Собственик на аптеки в Пловдив стоял в дъното на измамата. Заедно тримата изнасяли данни на реални хора, лекуващи се предимно от хепатит C. След това регистрирали аптека на името на тежко болен и социално слаб човек.  Така медикаменти за по 25-30 хил. лв. се отчитали по два пъти. На всеки три месеца аптеката-фантом била закривана, за да не се засече измамата.", "date": "2018.05.10", "title": "Задържаните служители на Здравната каса в Пловдив източили над 1,1 млн. лв."}
{"url": "https://www.bgonair.bg/bulgaria/2018-05-10/arestuvanite-sluzhiteli-na-rzok-plovdiv-s-50-hil-leva-podkup", "text": "Нови разкрития в Пловдив за случая с корупционните практики в Регионалната здравноосигурителна каса, след като вчера бяха арестувани петима души. По първоначални данни сред задържаните са д-р Иван Деспотов, който е на ръководна позиция и служителят Владимир Манев. По непотвърдена информация става въпрос за подкуп в размер на 50 хил. лв.  Деспотов е директор на дирекция \"Контрол на извънболничната медицинска и дентална помощ\". Манев е началник сектор \"Контрол на аптеки\". И двамата отговарят за търговете с лекарства. Иван Деспотов два пъти е кандидатствал за директор на Районната здравноосигурителна каса, но не е успял да спечели конкурсите. Другите трима арестувани са дилъри на медикаменти. Според прокуратурата става дума за корупционни престъпления, свързани с търговията с лекарства, както и с източване на Касата. Петимата бяха задържани вчера в центъра на Пловдив. Очаква се по-късно прокуратурата и полицията да съобщят подробности за зрелищната акция.", "date": "2018.05.10", "title": "Арестуваните служители на РЗОК Пловдив - с 50 хил. лева подкуп?"}
{"url": "https://www.bgonair.bg/reportazhi/2018-05-10/bi-bi-si-s-dokumentalen-film-za-simeon-sakskoburggotski", "text": "\r\n Симеон се изправи пред камерите на една от най-мащабните световни медии – \"Би Би Си\" . Пред британската телевизия бившият премиер на България призна, че сам е понижил ранга си, за да бъде полезен на България. \"Последният цар на България\" – това е заглавието на поредния епизод на документалната серия на \"Би Би Си\" - \"Свидетел“. А неговият разказ - за прокудения цар, завърнал се отново в българската политика. Монархията отвръща на удара – с тези думи започва репортажът, а Сакскобургготски признава, че решението му да се качи отново на политическата сцена у нас му е коствало редица безсънни нощи.  Своето интервю пред \"Би Би Си\" той завършва с думите – \"Колкото повече неприязън показва народът към политиците, толкова по-функционална изглежда монархията\" .", "date": "2018.05.10", "title": "\"Би Би Си\" с документален филм за Симеон Сакскобургготски"}
{"url": "https://www.bgonair.bg/bulgaria/2018-05-10/simeonov-s-50-uspevaemost-v-predlozheniyata-si-za-hazarta-i-pusheneto-na-zakrito", "text": "\r\n Совалките на вицепремиера Валери Симеонов в парламента се увенчават с частичен успех. Законът за хазарта засега събира политическа подкрепа от ГЕРБ, БСП и \"Обединени патриоти\".  Припомняме, че Симеонов организира поредица от срещи в парламента в опит да прокара предложенията си. При връщането на пушенето на закрито нещата не стоят по същия начин. От ГЕРБ категорично обявиха, че няма да подкрепят стария режим, предаде репортер на Bulgaria ON AIR от НС. БСП пък ще даде свобода на депутатите да гласуват по съвест, тъй като мненията били разнопосочни. Лидерът на парламентарната група на ГЕРБ Цветан Цветанов бе категоричен, че с разговорите си с БСП патриотите не създават напрежение в управляващата коалиция. \"Законът за хазарта ще получи политическа подкрепа. Категорични сме, че законопроектът за тютюнопушенето няма как да бъде подкрепено от ГЕРБ\", заяви Цветанов. Стана ясно още, че Валери Симеонов няма да се среща с ДПС. Според него така щял да ги легитимира като политическа сила. Вместо това законопроектите му ще бъдат представени от социалистите. \r\n  ", "date": "2018.05.10", "title": "Симеонов с 50% успеваемост в предложенията си за хазарта и пушенето на закрито"}
{"url": "https://www.bgonair.bg/bulgaria/2018-05-10/darvo-padna-varhu-spirka-v-kardzhali", "text": "Дърво падна върху спирка в центъра на Кърджали. За щастие няма пострадали. Инцидентът се е случил на булевард \"България\", около 19 часа. Очевидци разказват, че минути преди дървото да падне, на спирката е имало чакащи. Според мнозина причината за счупването не е силен вятър, а възрастта на дървото.  ", "date": "2018.05.10", "title": "Дърво падна върху спирка в Кърджали"}
{"url": "https://www.bgonair.bg/bulgaria/2018-05-10/treti-den-prodalzhava-izdirvaneto-na-alpinista-boyan-petrov", "text": "Издирването на алпиниста Боян Петров продължава и днес. Очаква се метеорологичните условия да са по-добри от предишните дни, което ще позволи към спасителния екип от шест души да се присъедини и хеликоптер. Все още обаче се очаква разрешение от страна на властите в Китай непалската машина да влезе във въздушното пространство на страната.  Боян Петров е бил видян за последно на 3 май. По-късно, палатката му беше намерена, затрупана от сняг в най-високия лагер 3.  Надеждите са, че Петров може да се е подслонил в един от по-ниските лагери и да чака помощ там.  \r\nСъпругата на алпиниста - Радослава Ненова съобщи, че е открила дарителска сметка за средства за спасителната операция.", "date": "2018.05.10", "title": "Трети ден продължава издирването на алпиниста Боян Петров"}
{"url": "https://www.bgonair.bg/bulgaria/2018-05-10/otkriha-protivotankova-mina-v-maze-v-sofiya", "text": "Противотанкова мина беше открита в мазето на жилищен блок в София.  На място в квартал \"Изток\" незабавно е пристигнал екип на Сухопътните войски, който е транспортирал боеприпаса за безопасно унищожаване.  Мината е намерена след потушаването на възникнал по-рано пожар в жилищната сграда.", "date": "2018.05.10", "title": "Откриха противотанкова мина в мазе в София"}
{"url": "https://www.bgonair.bg/bulgaria/2018-05-10/23-ma-arestuvani-predi-po-vreme-i-sled-finala-za-kupata-na-balgariya", "text": "23-ма души бяха задържани преди, по време и след мача между \"Левски\" и \"Славия\" за Купата на България. Голяма част са били хванати със забранени предмети, включително наркотици.  Над 20 запалянковци са били във видимо нетрезво състояние и не са допуснати до стадиона. До момента няма сигнали за сериозни инциденти.  \"Славия\" спечели Купата на България след оспорван двубой срещу \"Левски\". Пред очите на над 30 хиляди зрители на националния стадион, \"белите\" победиха \"сините\" с 4:2 след 120 минути игра и последвали дузпи.  \"Славия\" спечели купата след 22 години чакане. През 1996 година на финала \"белите\" отново се изправиха срещу \"Левски\".", "date": "2018.05.10", "title": "23-ма арестувани преди, по време и след финала за Купата на България"}
{"url": "https://www.bgonair.bg/reportazhi/2018-05-10/politsai-pregaziha-domashno-kuche-na-zelen-svetofar-v-sofiya", "text": "\r\n Mъж обвинява полицаи за убийството на кучето му. Случаят е от 30 април и за него съобщи в социалните мрежи собственикът на животното Макс - Данчо Колев. По думите му, пресичайки с него на зелен пешеходен светофар на кръстовището на булевардите \"Христо Ботев\" и \"Сливница\" в София, животинката е премазана от преминал полицейски мотор. Според Колев машината е прелетяла, като гумите ѝ са минали буквално през гръбнака на дребното животинче от породата чихуахуа. В същото време по пешеходната пътека пресичала и майка с дете. След инцидента Колев подал сигнал на тел. 112  и на място веднага бил изпратен патрулен автомобил, а малко след това дошли и двама полицаи с мотори. Потърпевшият написал сведение, в което описал случката.", "date": "2018.05.10", "title": "Полицаи прегазиха домашно куче на зелен светофар в София?!"}
{"url": "https://www.bgonair.bg/sutreshen-blok/2018-05-10/sofiya-ili-provintsiyata-koy-e-po-po-nay-vav-vazpitanieto", "text": "\r\n Публикацията в социалните мрежи на стилиста Кремена Халваджиян предизвика остра обществена online реакция. Тя нарече някои от жителите на София провинциалисти и апелира за въвеждането на софийски паспорт. \"Тя е права и не е права. Права е, че в центъра на София боклукът, мръсотията и неприличното поведение са отвратителни, но не е права, че това е поради произхода. Въпрос на възпитание е\", категорична е телевизионната водеща Деляна Маринова-Джуджи.  В студиото на \"България сутрин\" журналистът Ива Николова отбеляза, че София е изкуствено и насилствено заселван град.  \"Кажете ми един велик Българин, който е роден в Шопско. Толкова глупости в минута в репортажа с Кремена не съм чувала. С тъмни очила да стоиш пред камера е абсурд! Може ли една съвременна жена да говори за ограничаване на жителството? Самият съпруг на тази дама е от Плевен\", подчерта Николова.  Според Маринова липсва визия как да изглежда София. \"Няма инфраструктура, няма жилища, няма детски градини. Много от интелигентните, можещите и знаещите млади българи напуснаха България\", изтъкна тя пред Bulgaria ON AIR. ", "date": "2018.05.10", "title": "София или провинцията – Кой е по-по-най във възпитанието?"}
{"url": "https://www.bgonair.bg/sutreshen-blok/2018-05-10/radoslava-nenova-vyarvam-che-boyan-e-otselyal-nyama-da-se-otkazha", "text": "\r\n Документални неуредици бавят включването на хеликоптери в издирването на изчезналия ни алпинист Боян Петров. \"Непалски хеликоптер има готовност да излети, проблемът са документални неуредици с Китай, тъй като до този момент двете държави не са работили съвместно\", каза в студиото на   жената до Боян Петров Радослава Ненова. По думите ѝ от ключово значение са алпинистите, които днес ще тръгнат да го търсят отдолу. Също така ще бъде направена сателитна снимка на склона, където издирват аплиниста.  \"Шиша Пангма трябваше да бъде загрявката за Еверест. Боян беше в отлична физическа форма. В планината за съжаление винаги има какво да се обърка, невъзможно е всичко да бъде предвидено. Продължавам да вярвам обаче, че шансовете му за оцеляване са големи. Познавам го добре и знам, че е човек, който би издържал на всякакви условия. Затова и няма да се откажа да го търся\", допълни още Радослава Ненова. Пред   алпинистът Петя Колчева подчерта, че Боян Петров е изключително опитен и волеви, затова е и на мнение, че шансовете му за оцеляване са над 50%. \"В подобна ситуация единствено качествата на характера и мъжеството помагат да се справиш. Освен това той е доста предпазлив, умерен е и не би играл на хазарт в планината\", посочи още тя. Боян Петров е бил видян за последно на 3 май. По-късно палатката му беше намерена затрупана от сняг в най-високия Лагер 3.  Надеждите са, че Петров може да се е подслонил в един от по-ниските лагери и да чака помощ там.  Съпругата на алпиниста - Радослава Ненова е открила дарителска сметка за набиране на средства за спасителната операция: \r\n  ", "date": "2018.05.10", "title": "Радослава Ненова: Вярвам, че Боян е оцелял, няма да се откажа!"}
