{"url": "https://www.bgonair.bg/world/2018-04-14/skrabna-vest-pochina-legendarniyat-rezhisyor-milosh-forman", "text": "Тъжна вест. Почина Милош Форман. Американският кинорежисьор от чешки произход издъхна на 86-годишна възраст в дома си в Холивуд.  Кинокариерата на Форман започва през 1955 г. В Чехословакия. В началото на 70-те започва работа в САЩ и още с първия си филм печели престижния фестивал в Кан. През 1975 г. той постига световен успех с екранизацията на \"Полет над кукувиче гнездо\" и за него печели награда \"Оскар\".  Други известни негови филми са \"Коса\" и \"Амадеус\". Последният получава 8 награди \"Оскар\" и 4 \"Златни глобуса\".", "date": "2018.04.14", "title": "Скръбна вест! Почина легендарният режисьор Милош Форман"}
{"url": "https://www.bgonair.bg/economy/2018-04-14/nap-sakrashtava-250-danachni-sluzhiteli", "text": "Отделите \"Оперативни проверки\" в териториалните структури на Националната агенция за приходите (НАП) се закриват, а договорите на всички служители от това звено ще бъдат прекратени от 1 май 2018 г. Става дума за 250 служители. Това се разбира от съобщение на сайта на данъчните. Според информацията ежедневният контрол по спазването на данъчното и осигурително законодателство ще бъде обезпечен и няма да има проблем с ежедневните проверки. Ръководството на НАП планира цялостен анализ и преглед на дейността на основните си функции – \"Обслужване\", \"Събиране\" и \"Контрол\". В зависимост от резултатите, ще бъде оценена и необходимостта от промяна на бизнес процесите и организацията на работа в цялата приходна агенция, се казва в съобщението. Целта на промените е ограничаване на корупцията и по-висока ефективност и контрол.  Източници на  , работещи в НАП, коментираха, че никой не е знаел за съкращенията и са разбрали от вътрешна заповед преди няколко дни. Оттам коментираха още, че покрай провинилите се служители ще \"изгорят\" и такива с изрядна трудова биография. Съкратените контрольори са категорични, че ще си търсят правата по съдебен път.  Само преди 3 седмици ГДБОП и Специализираната прокуратура проведоха акция срещу организирана престъпна група в дирекцията на НАП в София, по време на която бяха арестувани 20 души, а 11 се сдобиха с обвинения. 10 от обвинените са служители на приходната администрация. От НАП посочват, че реформата на \"Оперативни проверки\" се работи от една година и акцията в ГДБОП няма общо с промените. Заради разширяване на функциите на \"Фискалния контрол\" вече е обявен конкурс за попълване на структурата със 150 служители, като могат да кандидатстват и съкратените служители.", "date": "2018.04.14", "title": "НАП съкращава 250 данъчни служители"}
{"url": "https://www.bgonair.bg/world/2018-04-14/siriya-osadi-varvarskata-agresiya-na-zapada", "text": "Сирия осъди \"варварската агресия\" на западните страни. Властите заявиха, че ударите са имали за цел да попречат на работата на мисията на Организацията за забрана на химическите оръжия, която трябваше да започне днес разследване в град Дума на предполагаемата химическа атака.  Главната цел е да окаже натиск над мисията в опит да се прикрият лъжите и измислиците на Запада.  От сирийското външно министерство заявиха, че въздушните удари по никакъв начин няма да повлияят на решителността на сирийската армия да засили борбата срещу бунтовниците и да възстанови контрола над цялата страна. По-рано командването на сирийската армия съобщи в декларация, че няма човешки жертви от ракетните удари на САЩ, Великобритания и Франция. \"Пораженията от ударите, нанесени срещу сирийската територия, се ограничават до материални загуби\", се посочва в документа.", "date": "2018.04.14", "title": "Сирия осъди \"варварската агресия\" на Запада"}
{"url": "https://www.bgonair.bg/world/2018-04-14/sled-atakata-v-siriya-iran-predupredi-za-regionalni-posledstviya", "text": "Правителството на Иран предупреди, че ще има \"регионални последствия\" след като по Сирия бяха нанесени въздушни удари от въоръжените сили на САЩ, Франция и Великобритания, предава Франс прес. \"САЩ и съюзниците им нямат доказателство и без да изчакат ОЗХО да излезе с позиция, нанесоха тази военна атака\", заяви прессекретаря на иранското външно министерство Баграм Касеми, цитиран от  Той допълни, че \"те ще са отговорни за регионални последствия\". Междувременно сирийските власти обявиха, че въздушните удари са нанесли щети по военни складове край град Хомс. Военно летище \"Меззе\", в предградие на Дамаск и базата на силите на ПВО, в района Касюн, също са станали цели за ракетните удари в Сирия. На удара от страна на САЩ, Великобритания и Франция са били подложени позициите на 41-а бригада на специалните части на Сирия 105-а бригада на Републиканската гвардия в предградията на столицата. Ударени са и научно-изследователските центрове в района Берзе, северно от Дамаск, пише ТАСС.", "date": "2018.04.14", "title": "След атаката в Сирия: Иран предупреди за \"регионални последствия\""}
{"url": "https://www.bgonair.bg/world/2018-04-14/holivudskiyat-aktyor-uil-feral-se-vazstanovyava-sled-katastrofa", "text": "Холивудският актьор Уил Феръл излезе от болница след като претърпя тежка катастрофа.  Инцидетът е станал в Ориндж Каунти, Калифорния докато се е връщал от стендъп-комедийно шоу в Сан Диего с приятели.  Автомобилът на Феръл е бил блъснат от другa кола и се завъртял на пътя.", "date": "2018.04.14", "title": "Холивудският актьор Уил Феръл се възстановява след катастрофа"}
{"url": "https://www.bgonair.bg/world/2018-04-14/balgarski-shofyor-na-tir-katastrofira-v-italiya-sedem-dushi-postradaha", "text": "Седем души пострадаха след като български шофьор на ТИР удари лека кола на магистрала между Сан Микеле и Егна в Италия. Сред ранените са три момиченца на възраст между година и половина и 6 години.  На мястото незабавно са пристигнали два хеликоптера, както и три линейки, които са извозили пострадалите към близките болници.  Причина за инцидента е внезапно спукана гума на камиона. Шофьорът е загубил контрол над превозното средство и е притиснал намиращата се в съседната лента лека кола.", "date": "2018.04.14", "title": "Български шофьор на ТИР катастрофира в Италия, седем души пострадаха"}
{"url": "https://www.bgonair.bg/world/2018-04-14/rusiya-osadi-atakata-sreshtu-siriya-turtsiya-ya-nareche-umesten-otgovor", "text": "\r\n Канада одобрява ударите срещу Сирия. В официално изявление премиерът Джъстин Трюдо подчерта, че правителството на страната категорично осъжда използването на химически оръжия.  Турция също подкрепя бомбардировките. Нарече атаката на САЩ, Франция и Великобритания \"уместен отговор\".  Междувременно ливанското шиитско движение Хизбула, което е съюзник на сирийския президент Башар Асад заяви, че войната на Съединените щати срещу Сирия няма да постигне целите си, предаде Франс прес. Русия от своя страна осъжда нападението срещу Сирия и свиква извънредно заседание на Съвета за сигурност на ООН, заяви руският президент Владимир Путин, цитиран от пресслужбата на Кремъл. С действията си САЩ още повече усложняват хуманитарната катастрофа в Сирия, носят отговорност за страданията на мирното население, на практика си затварят очите пред действията на терористите, които седем години измъчват сирийския народ, провокират нова вълна от бежанци от тази страна и региона като цяло\", отбеляза руският лидер.  ", "date": "2018.04.14", "title": "Русия осъди атаката срещу Сирия, Турция я нарече \"уместен отговор\""}
{"url": "https://www.bgonair.bg/world/2018-04-14/ako-siriya-izpolzva-himichesko-orazhie-shte-ima-nov-udar", "text": "Френският външен министър Жан-Ив Льо Дриан предупреди, че ще има нова военна интервенция в Сирия в случай на ново нападение с химическо оръжие, предаде Франс прес, цитиран от \"По въпроса за химическото оръжие има червена линия, която не бива да бъде пресичана и ако тя случайно бъде пресечена, ще има нова интервенция\", каза министърът по телевизия Бе Еф Ем Те Ве и добави: \"Мисля, че урокът ще бъде разбран\". Льо Дриан посочи, че ударите на САЩ, Великобритания и Франция срещу Сирия са унищожили значителна част от химическия арсенал на режима в Дамаск. Френският външен министър съобщи, че визитата на президента Еманюел Макрон в Русия в края на май не е поставена под въпрос. Снимка: Pixabay", "date": "2018.04.14", "title": "Ако Сирия използва химическо оръжие ще има нов удар"}
{"url": "https://www.bgonair.bg/reportazhi/2018-04-14/frantsiya-kategorichna-voennata-operatsiya-v-siriya-e-legitimna-i-sarazmerna", "text": "Военната операция на САЩ, Великобритания Франция в Сирия е легитимна, съразмерна и прецизна, заяви тази сутрин френският министър на външните работи Жан-Ив Льо Дриан, цитиран от Франс прес. \"Химическата ескалация в Сирия не е приемлива\", каза Льо Дриан, който направи изявление в Елисейския дворец заедно с министърката на отбраната Флоранс Парли. Ударите, нанесени тази нощ от САЩ, Великобритания и Франция в Сирия, бяха насочени срещу най-големия изследователски център и два производствени обекта от нелегалната химическа програма на сирийския режим, заяви Флоранс Парли, цитирана от  \"Инфраструктурите, срещу които бяха насочени ударите, са служили за разработка и производство на вещества, използвани за избиване на сирийски мъже, жени и деца в разрез с всички норми на правото и цивилизацията\", продължи френската министърка. \"Ние не се стремим към конфронтация и отхвърляме всяка логика на военна ескалация. По тази причина заедно с нашите съюзници ние се постарахме руснаците да бъдат предварително уведомени\", подчерта тя. В ударите срещу Сирия Франция участва с многоцелеви фрегати в Средиземно море и изтребители, каза Парли. \"Многоцелеви фрегати с ескортни кораби за защита и подкрепа бяха разположени в Средиземно море. В същото време в началото на нощта бе предприето въздушно нападение от няколко военновъздушни бази във Франция, за да стигнат самолетите до сирийския бряг. Тези различни средства откриха съвършено съгласувано огън с крилати ракети, в тесен синхрон с нашите американски и британски съюзници\", каза френската министърка на въоръжените сили.", "date": "2018.04.14", "title": "Франция категорична: Операцията в Сирия е легитимна и съразмерна"}
{"url": "https://www.bgonair.bg/oporni-hora/2018-04-14/stoyan-stalev-preuvelicheno-e-da-mislim-che-sme-na-praga-na-nov-globalen-konfrikt", "text": "\r\n Стоян Сталев: Преувеличено е да мислим, че сме на прага на нов глобален конфрикт. Мисля, че всичко ще бъде решено на масата на преговорите, в сферата на дипломацията. Никой няма интерес от нова световна война, посочи той. И всички и САЩ и Русия и Турция си дават сметка за сериозността на ситуацията. Към този момент не стои въпросът- Сирия без Асад. В този конфликт трябва да се осигури безопасността на Израел. Много са огнищата по света, които са опасни в момента. Вярвам в диалогът между Прищина и Белград. Трабва да видим по- сериозната намеса на ЕС", "date": "2018.04.14", "title": "Стоян Сталев: Преувеличено е да мислим, че сме на прага на нов глобален конфрикт"}
{"url": "https://www.bgonair.bg/world/2018-04-14/es-yaponiya-i-kanada-edinodushno-podkrepiha-udarite-v-siriya", "text": "Председателят на Европейския съвет Доналд Туск подкрепи ударите, нанесени от САЩ, Великобритания и Франция срещу Сирия, и заяви, че ЕС ще бъде заедно със съюзниците си \"на страната на справедливостта\", съобщи ТАСС. Ударите показаха на сирийския режим, Иран и Русия, че повече не могат да продължават тази човешка трагедия, ако най-малкото не платят за това висока цена, написа днес Туск в Twitter. Германският канцлер Ангела Меркел заяви, че нейното правителство подкрепя ударите срещу сирийския режим и \"необходимата и уместна военна интервенция\" след предполагаемото нападение с химическо оръжие преди седмица в предградието на Дамаск - Дума, в което загинаха десетки хора, предадоха Франс прес и ДПА. \"Подкрепяме факта, че нашите американски, британски и френски съюзници поеха своите отговорности. Военната интервенция беше необходима и уместна. Международната общност осъди употребата на химически оръжия и предупреди сирийското правителство да не извършва повече нарушения\", заяви в декларация Меркел. В четвъртък тя обяви, че Германия няма да участва във военни действия, напомня АФП. Международната общност има задачата да установи и подведе под отговорност виновниците за всяко нападение с химическо оръжие, заяви председателят на Европейската комисия Жан-Клод Юнкер. Снощи Франция, Великобритания и САЩ дадоха съгласуван военен отговор на ужасното нападение на сирийския режим срещу цивилни в Дума на 7 април, отбелязва Юнкер. ЕК вече посочи, че употребата на химическо оръжие е неприемлива, независимо от обстоятелствата и трябва да бъде осъдена възможно най-решително. Това не беше първият път, в който режимът в Сирия използва химическо оръжие срещу цивилни, но трябва да остане последният, добавя председателят на ЕК. Той отбелязва, че конфликтът в Сирия навлиза в осмата поредна година и допълва, че съществува крайна необходимост от трайно прекратяване на огъня, спазвано от всички. По неговите думи това би проправило пътя към постигане на договорено политическо решение и траен мир, в рамките на процеса от Женева под ръководството на ООН. След понесените страдания, сирийците заслужават поне това, се посочва в изявлението. Холандският премиер Марк Рюте заяви, че правителството му разбира военната акция на тримата натовски съюзници, защото \"използването на химическо оръжие е сериозно престъпление, което международната общност не може да приеме\", предаде Асошиейтед прес. В реакциите си тази сутрин в Twitter и Facebook Рюте каза, че зад предполагаемата химическа атака в Дума вероятно стои режимът на Башар Асад. Рюте разкритикува Русия за използването на вето в Съвета за сигурност на ООН, което е попречило да се разбере истината и да се използват международни законни инструменти срещу употребата на химическо оръжие. Дания безусловно подкрепя ударите по сирийски обекти, каза външният министър Андерс Самуелсен, съобщи ТАСС. Трагедията, на която светът стана свидетел след химическата атака в Дума, подчертава \"дълбокото презрение на режима на Асад към човешкия живот\". Подобни действия трябва да имат последици. Неприемливо е, че във вторник Русия отново попречи на Съвета за сигурност да изпълни задълженията си към Сирия. \"Затова Дания безусловно подкрепя този отговор на злодеянията на сирийския режим, даден от нашите съюзници\", се казва в изявление на външния министър. Белгия решително осъжда употребата на химическо оръжие като ярко нарушение на международното право. Затова Белгия разбира военните действия в Сирия, предприети от САЩ, Франция и Великобритания срещу съоръжения за производството на това оръжие, се посочва в изявление на белгийското външно министерство. Чехия гледа на военната операция на САЩ, Франция и Великобритания в Сирия като на съразмерен отговор на предполагаемата химическа атака на сирийските сили в Дума, се казва в туит на чешкото министерство на външните работи. Отбелязва се, че Чехия решително е осъдила \"варварското нападение срещу цивилни в Дума\" и е призовала за независимо разследване на случилото. Днешната военна намеса е ясно послание за всеки, който реши да продължава да извършва химически атаки в Сирия, заявява министерството. Изказва се и подкрепа на изявлението на генералния секретар на НАТО Йенс Столтенберг и на позицията на ЕС по въпроса и се призовава към подновяване на преговорите за търсене на политическо решение на сирийската криза. Японският премиер Шиндзо Абе каза пред репортери, че страната му подкрепя решението на САЩ, Великобритания и Франция за нанасяне на удари по Сирия в отговор на химическата атака край Дамаск, предаде ДПА. Същата позиция изрази и външният министър Таро Коно, който заяви, че Токио подкрепя решимостта на трите страни да не позволят използване на химическо оръжие. Тези, които го правят, трябва да бъдат наказани, посочи той. Канада подкрепя ударите по Сирия, посочи в изявление премиерът Джъстин Трюдо, който подчертава, че виновниците за използването миналата седмица на химическо оръжие в Източна Гута трябва да бъдат изправени пред съда. Канада ще продължи да работи с международните си партньори за по-нататъшно разследване на използването на химически оръжия в Сирия, посочи Трюдо.  ", "date": "2018.04.14", "title": "ЕС, Япония и Канада единодушно подкрепиха ударите в Сирия"}
{"url": "https://www.bgonair.bg/bulgaria/2018-04-14/den-na-natsionalen-traur-za-zhertvite-ot-katastrofata-na-trakiya", "text": "Днес е Ден на национален траур за жертвите от тежката катастрофа на автомагистрала \"Тракия\".  На фаталния петък 13-и пътнически автобус на фирма \"Юнион Ивкони\", пътуващ от Бургас за София се преобърна. При инцидента загинаха 6 души, а 23, сред които и дете, бяха ранени. Повече от 14 линейки извозиха ранените до 6 столични столични болници. В тяхна памет националните флагове на всички държавни институции днес ще бъдат свалени наполовина. Причината за тежкия инцидент е съприкосновение \"между два леки автомобила и автобуса\", твърдят разследващите. До момента е установено, че автобусът има удостоверение за техническа изправност, а техническият преглед е от 6 февруари 2018 година. Екипът на ИА \"Автомобилна администрация\", който е изпратен в компанията, е констатирал, че автобусът има валиден пътен лист с двама водачи записани за маршрута, единият, от които е управлявал по време на инцидента. Той има валидни карти за квалификация и за психологическа годност, както и валидна дигитална карта, в която се записва работното време на водача. По думите на регионалния министър Николай Нанков пътната инфраструктура не е причина за инцидента на \"Тракия\", като анализ на характеристиките на участъка на катастрофата е показал, че той е в добро състояние от гледна точка на асфалтово покритие, маркировка и мантинели.  ", "date": "2018.04.14", "title": "Ден на национален траур за жертвите от катастрофата на \"Тракия\""}
{"url": "https://www.bgonair.bg/bulgaria/2018-04-14/mazh-zagina-pri-katastrofa-mezhdu-traktor-i-tri-koli-na-patya-ruse-veliko-tarnovo", "text": "Мъж загина, а други двама пострадаха при тежка катастрофа на главния път Русе-Велико Търново, между селата Раданово и Петко Каравелово. Катастрофата е станала малко преди 10.00 часа сутринта. Два леки автомобила, които са се движели зад трактор, са се сблъскали, а единият от тях е навлязъл в лентата за насрещно движение и се е ударил челно в идващия насреща автомобил. Движението в двете посоки беше спряно за около два часа, предаде репортерът на Bulgaria ON AIR Мирела Дончева. Автомобилите и тежкотоварните камиони са били принудени да изчакат на място.  Към момента екипи на \"Пътна помощ\" разчистват трасето, за да може движението да бъде нормализирано. Двамата пострадали са настанени в болницата във Велико Търново. Информация за състоянието им обаче все още няма. Причините за произшествието са в процес на изясняване.", "date": "2018.04.14", "title": "Мъж загина при катастрофа между трактор и три коли на пътя Русе-Велико Търново"}
{"url": "https://www.bgonair.bg/bulgaria/2018-04-14/prokuraturata-reshava-sadbata-na-zhenata-blasnala-avtobusa-kray-vakarel", "text": "Прокуратурата решава дали да задържи 28-годишната шофьорка, предизвикала катастрофата на АМ \"Тракия\". Цвета Таскова е жената, управлявала колата, която вчера се блъсна в автобус и предизвика тежката катастрофа край Вакарел.  След инцидента Цвета отказва преглед от медицински екип. Тя е задържана за 24 часа в Софийската областна дирекция на полицията. В колата заедно с Цвета пътувал мъж, който също е задържан.  Няколко години преди трагедията органите на реда спрели жената, а теста с дрегер отчел близо 1,2 промила. Заради това книжката ѝ е била отнета, и ѝ е била наложена глоба.", "date": "2018.04.14", "title": "Прокуратурата решава съдбата на жената, блъснала автобуса край Вакарел"}
{"url": "https://www.bgonair.bg/oporni-hora/2018-04-14/nikolay-urumov-ne-e-vyarno-che-se-topim", "text": "Николай Урумов: Не е вярно, че се топим! Проблемът е, че пускаме младите да напускат България! Когато играя пред българи в чужбина, виждам тяхната болка за България, каза актьорът. Ако политиците им осигурят нормален живот, те ще се върнат! Аз вярвам, че идват нова генерация политици, които мислят за просперитета за България. За това не се говори, но трябва да отбележим, че инвестиции в България има. В новия спектакъл на Народния театър, \"НЕОдачници\" се засягат въпросите за българската същност. Темите са много актуални и засягат проблемите на днешния ден, категоричен е актьорът.", "date": "2018.04.14", "title": "​Николай Урумов: Не е вярно, че се топим! "}
{"url": "https://www.bgonair.bg/bulgaria/2018-04-14/neofit-i-yunker-izkazaha-saboleznovaniya-sled-tragediyata-na-trakiya", "text": "Трагедията на магистрала \"Тракия\", при която загинаха 6 души, а повече от 20 пострадаха, след като пътнически автобус катастрофира, предизвика реакции и у политиците. А към съболезнованията на президента и премиера се присъедини и българският патриарх Неофит. Той изказа своята съпричастност към мъката на близките на загиналите. И отправи молитва за утеха на опечалените. Председателят на Европейската Комисия Жан-Клод Юнкер също изпрати съболезнователна телеграма до премиера Борисов. Днес е обявен национален ден на траур.", "date": "2018.04.14", "title": "†Неофит и Юнкер изказаха съболезнования след трагедията на \"Тракия\""}
{"url": "https://www.bgonair.bg/bulgaria/2018-04-14/balgariya-osadi-izpolzvaneto-na-himichesko-orazhie-opasnost-za-stranata-ni-nyama", "text": "\r\n Многократно сме изразявали категоричната си позиция против използването на химическо оръжие, това е военно престъпление. Така външният ни министър Екатерина Захариева изрази българската позиция за атаката на САЩ, Франция и Великобритания в Сирия. Тя подчерта, че страната ни разглежда военната операция като еднократен удар, еднократна операция и това трябва да остане така. \"Изразяваме загриженост към ескалация на конфликта и призоваваме всички страни, особено сирийският режим, да предприемат мерки против това. Необходимо е осигуряване на пълен хуманитарен достъп до град Дума и Източна Гута. Виновните за химическата атака в град Дума трябва да бъдат разкрити и да понесат своята отговорност\", посочи още Захариева. Тези действия на Запада имат за цел да предупредят управляващите в Сирия да не използват химическо оръжие, заяви и военният министър Красимир Каракачанов, според когото вече се набляга на деескалация на конфликта. Според него няма опасност за националната сигурност на България.", "date": "2018.04.14", "title": "България порица използването на химическо оръжие. Опасност за страната ни няма"}
{"url": "https://www.bgonair.bg/bulgaria/2018-04-14/dnes-otnovo-shte-bade-slanchevo-i-toplo-s-temperaturi-mezhdu-23-i-28", "text": "Днес отново ще бъде предимно слънчево и топло. В следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици. Ще духа слаб до умерен вятър, предимно от изток. Максималните температури ще са между 23° и 28°, в София около 24°. Това съобщиха за \"Фокус\" от Националния институт по метеорология и хидрология (НИМХ). Над Черноморието ще остане мъгливо и хладно. Ще духа слаб до умерен източен вятър, който вечерта ще отслабне. Максимални температури на въздуха – между 8° и 12°, температурата на морската вода е 10-12°. Вълнението на морето ще е 1-2 бала. В планините ще преобладава слънчево време, но в следобедните часове ще се развива купеста и купесто- дъждовна облачност и ще има краткотрайни валежи с гръмотевици и временно усилване на вятъра. Ще духа слаб до умерен североизточен вятър. Максимална температура на 1200 метра – около 18°, на 2000 метра – около 11°.", "date": "2018.04.14", "title": "Днес отново ще бъде слънчево и топло с температури между 23° и 28°"}
{"url": "https://www.bgonair.bg/bulgaria/2018-04-14/v-kritichno-sastoyanie-ostavat-ranenite-na-am-trakiya", "text": "\r\n Oтносително спокойно е преминала нощта за пациентите, настанени в УМБАЛ \"Св.Анна\"-София АД, които пострадаха вчера при тежката катастрофа на \"Тракия\" до Вакарел. Те са обезболени и контактни, заяви дежурният лекар в КАИЛ д-р Генджелиев. Все още обаче състоянието им е критично, съобщиха от лечебното заведение. Вчера в УМБАЛ \"Св. Анна\"-София бяха направени операции на шестима от пациентите (три жени и трима мъже). През нощта, около 22 часа, приключи операцията на най-тежко пострадалата пациентка. По-рано през деня лекарите оперираха жената с тежка рана на скалпа. Мъжете, които са били оперирани, са били с фрактури на горни крайници. При единия от тях фрактурата е била открита, но хирурзите са успели да спасят ръката. Припомняме, че на фаталния петък 13-и пътнически автобус на фирма \"Юнион Ивкони\", пътуващ от Бургас за София, се преобърна. При инцидента загинаха 6 души, а 23, сред които и дете, бяха ранени. Повече от 14 линейки извозиха ранените до 6 столични столични болници. Днес е Ден на национален траур за жертвите от тежката катастрофа.  ", "date": "2018.04.14", "title": "В критично състояние остават ранените на АМ \"Тракия\""}
{"url": "https://www.bgonair.bg/bulgaria/2018-04-14/borisov-svikva-izvanredno-zasedanie-sled-voennata-operatsiya-v-siriya", "text": "\r\n Премиерът Бойко Борисов ще проведе извънредно заседание след военната операция на САЩ, Франция и Великобритания срещу Сирия. На него ще присъстват вицепремиерите Красимир Каракачанов и Екатерина Захариева и ръководителите на службите за сигурност, съобщиха от правителствения пресцентър. На заседанието ще бъде обсъдена ситуацията след последното развитие на конфликта в Сирия. А министърът на отбраната Красимир Каракачанов увери в телефонен разговор за , че няма непосредствена заплаха за България заради ударите в Сирия. По думите му ударите са приключили и оттук нататък отново идва ред на дипломатите и политиците. Сигналите от България са за мирно разрешение на проблемите на масата за преговорите, допълни още военният министър. Той обясни, че категоричната българска позиция е, че призоваваме за умереност и търсене на диалог. Министърът на отбраната добави, че към този момент не се очаква мигрантска вълна към България и не е необходимо въоръжените ни сили да бъдат привеждани в специална степен на готовност.", "date": "2018.04.14", "title": "Борисов свика извънредно заседание след военната операция в Сирия"}
{"url": "https://www.bgonair.bg/world/2018-04-14/nato-podkrepi-udarite-v-siriya-oon-prizova-za-sdarzhanost", "text": "Генералният секретар на НАТО Йенс Столтенберг изрази подкрепата си към въздушните удари в Сирия. \"Подкрепям действията, предприети от САЩ, Великобритания и Франция… Това ще намали възможностите на сирийския режим занапред да атакува народа на Сирия с химическо оръжие\", пише в официално заявление на генералния секретар, цитирано от Франс прес. Генералният секретар на ООН Антонио Гутереш пък призова всички страни в конфликта да проявяват сдържаност, за да се избягва ескалация на ситуацията. \"Призовавам страните-членки на ООН да проявят сдържаност в тези опасно обстоятелства и да избягват каквито и да е действия, които могат да доведат до ескалация на ситуацията и да влошат страданията на сирийския народ\", пише в официално заявление, публикувано от името на Гутереш. Командващият Обединения комитет на началник щабовете на американската армия генерал Джоузеф Дънфорд съобщи, че САЩ са се свързали с Русия, но не са й съобщили за целите на въздушните удари по Сирия, пише The Hill, цитирано от  \"Специфично избрахме тези цели, за да намалим риска руски сили да бъдат замесени и ние използвахме нашите обичайни канали за деескалация, за да уредим въпросите с въздушните пространства\", заяви ген. Дънфорд. \"Не сме се координирали с Русия по ударите, нито пък сме ги уведомявали предварително\", допълни той. \"Единствената комуникация бе свързана с нормалната деконфликтизация във въздушното пространство – процедурите, отнасящи се за нашите операции в Сирия. Не сме координирали цели и не сме извършвали планиране заедно с Русия\". Междувременно Министерството на отбраната на Русия съобщи, че САЩ, Великобритания и Франция са изстреляли повече от 100 крилати ракети и ракети клас \"въздух-земя\" по военни и цивилни обекти в Сирия, предава ТАСС. \"По военните и граждански обекти в Сирия с въздушни и морски носители САЩ, Великобритания и Франция са изстреляли повече от 100 крилати ракети и ракети клас \"въздух-земя\", съобщиха в министерството. Генералният секретар на ООН Антонио Гутериш напомни на САЩ, Франция и Великобритания, че отговорността за поддържането на мира лежи върху Съвета за сигурност на ООН, предава РИА Новости. \"Внимателно следя съобщенията за въздушните удари в Сирия, проведени от САЩ, Франция и Великобритания. Има задължение, особено като става въпроса за мира и сигурността, да се действа в съответствие с Устава на ООН и международното право\", заяви той. \"Основната отговорност за поддръжката на международния мир и сигурност лежи върху Съвета за сигурност\", настоя Гутериш.", "date": "2018.04.14", "title": "НАТО подкрепи ударите в Сирия, ООН призова за сдържаност"}
{"url": "https://www.bgonair.bg/world/2018-04-14/sasht-velikobritaniya-i-frantsiya-udariha-siriya", "text": "\r\n Президентът Доналд Тръмп обяви, че САЩ, съвместно с Великобритания и Франция, са започнали военна операция срещу Сирия в отговор на извършената според тях от сирийския режим химическа атака в град Дума на 7 април, предадоха Франс прес и Ройтерс. \"Започнала е съвместна операция заедно с Великобритания и Франция, благодарим и на двете страни\", каза Тръмп в изявление от Белия дом. Той обеща, че операцията ще продължи \"колкото е необходимо\" и докато Сирия не престане да използва химически оръжия. Силни експлозии са чути в сирийската столица Дамаск, а от източната част на града се издигат гъсти стълбове дим. Тръмп заяви, че се нанасят прецизни удари по \"обекти от програмата за производство на химически оръжия на сирийския диктатор Башар Асад\". Доналд Тръмп заяви, че съдбата на режима в Дамаск е в ръцете на сирийците и предупреди Иран и Русия заради връзките им със Сирия. \"Каква е тази нация, която би искала да бъде свързвана с масовото убийство на невинни мъже, жени и деца?\", запита той. САЩ, Франция и Великобритания се бият \"срещу варварството\", заяви Тръмп, който окачестви като \"чудовищни\" химическите атаки на Асад. Той каза, че на 7 април в Дума сирийският президент Башар Асад е използвал химически оръжия и това е \"значителна ескалация в употребата на химически оръжия от този много ужасен режим\". Тръмп заяви, че ударите по Сирия са пряк резултат от неуспеха на Русия да спре употребата на химически оръжия от Сирия и добави, че Русия трябва да реши \"дали да продължи по този мрачен път или да се присъедини към цивилизованите нации\". Тръмп увери, че САЩ не се стремят към \"безкрайно присъствие\" в Сирия и ще обмислят изтегляне на войските си, щом групировката \"Ислямска държава\" бъде разгромена, предаде Асошиейтед прес, цитирана от  САЩ разчитат на подобряване на отношенията си с Русия и Иран, но приемат, че това може да не стане, заяви Тръмп, цитиран от ТАСС. Британският премиер Тереза Мей заяви, че тези удари нямат за цел намеса в гражданската война, нито смяна на режима. \"Действаме заедно с нашите американски и френски съюзници\", каза Мей. Тереза Мей заяви, че ударите са ограничени и високоточни. По думите й те не ескалират допълнително напреженията в региона и се прави всичко възможно да се избегнат цивилни жертви. Целта на операцията е възпиране на сирийския режим. Тя ще изпрати ясен сигнал на всеки друг, който смята, че може безнаказано да използва химически оръжия, заяви британският премиер. Френският президент Еманюел Макрон пък заяви, че Франция участва в операцията в Сирия заедно със САЩ и Великобритания, защото Париж и съюзниците му не могат \"да толерират да се банализира употребата на химически оръжия\", предаде Франс прес. Сирийската държавна телевизия съобщи, че в Сирия е започнала \"американска агресия в сътрудничество с Франция и Великобритания\", предаде Франс прес. Сирийската противовъздушна отбрана е влязла в действие срещу западните ракети. Според американски официален представител при ударите се използват крилати ракети \"Томахок\" и те са насочени към множество цели, отбелязва Ройтерс. Според свидетели е ударен столичният квартал Барзах, където има научноизследователски обект. \r\nСирийският център за наблюдение правата на човека заяви, че освен този обект са ударени редица сирийски военни бази в Дамаск. Сред ударените са елитните сирийски военни части Четвърта дивизия и Сирийската републиканска гвардия.", "date": "2018.04.14", "title": "САЩ, Великобритания и Франция удариха Сирия"}
