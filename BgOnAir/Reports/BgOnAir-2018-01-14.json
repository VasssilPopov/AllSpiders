{"url": "https://www.bgonair.bg/world/2018-01-14/kalta-v-kaliforniya-otnema-vse-poveche-zhertvi-veche-sa-19", "text": "Жертвите на калните свлачища в щата Калифорния са вече 19. Сред загиналите има и деца. Много хора все още са в безизвестност, а бедствието нанесе сериозни материални щети. Хиляди бяха принудени да напуснат домовете си, а спасителните екипи продължават да помагат на населението. Продължават и да се издирват оцелели под калната маса, въпреки че шансовете да се открият живи хора постоянно намаляват.  Десетки се събраха на бдение в памет на жертвите, за да поставят цветя и свещи. Бедствието е второто най-тежко, след опустошителните пожари от миналия месец. Именно те играят основна роля в причината за калните свличания на земна маса.   ", "date": "2018.01.14", "title": "Калта в Калифорния отнема все повече жертви - вече са 19"}
{"url": "https://www.bgonair.bg/world/2018-01-14/salmonelata-v-mlyakoto-na-laktalis-zasegna-83-darzhavi", "text": "83 държави са засегнати от скандала с наличието на салмонела в бебешките млека на френския млечен гигант \"Лакталис\".  Над 12 милиона кутии адаптирано мляко за бебета са изтеглени от търговската мрежа. От компанията заявиха, че има сериозен риск от заразяване.  Срещу фирмата са заведени и съдебни дела от родители, чиито деца се почувствали зле, след като яли от млякото.  До момента са потвърдени 35 случаи на заразени във Франция и един в Испания. Разследва се и възможен случай в Гърция. Заболяването протича с тежка диария, стомашни спазми, повръщане, а в резултат на всичко това и дехидратация.  ", "date": "2018.01.14", "title": "Салмонелата в млякото на \"Лакталис\" засегна 83 държави"}
{"url": "https://www.bgonair.bg/world/2018-01-14/pozhar-v-portugaliya-vze-8-zhertvi-a-nay-malko-50-postradaha", "text": "Най-малко осем души загинаха, а десетки пострадаха, някои от които тежко, след взрив и пожар в сграда в Северна Португалия, предаде \"Асошиейтед прес\". Причината за инцидента е взрив на камина в двуетажна сграда в град Тондела, на около 250 км от Лисабон, каза пред репортери кметът на населеното място Жозе Гомеш Жезуш. Португалската Гражданска защита заяви пред местно радио, че са пострадали най-малко 50 души. Очевидци казаха пред местни телевизии, че пожарът предизвикал паника сред около 60-те души, които били в сградата за участие във вечерен любителски турнир по карти. Хората започнали да се струпват по изходите на сградата, докато тя се изпълвала с гъст дим.  За превозване на пострадали към болниците са пристигнали десетки пожарникари и два спасителни хеликоптера, предаде  . На този етап няма официална информация от властите за причините за трагедията.", "date": "2018.01.14", "title": "Пожар в Португалия взе 8 жертви, а най-малко 50 пострадаха"}
{"url": "https://www.bgonair.bg/world/2018-01-14/skopie-izliza-na-protest-protiv-mrasniya-vazduh-v-grada", "text": "Жители на Скопие излизат тази вечер на протест заради мръсния въздух в града. Миналата година македонската столица е била сред трите най-замърсени града в света.  Основната причина за наднормените нива на замърсяване е остарялата система за изгаряне на отпадъци в Скопие, която не филтрира токсичните газове.  Местните власти въведоха безплатен градски транспорт в дните с най-висока концентрация на фини прахови частици. В тези дни от работа са освободени бременните жени и възрастните хора. Ограничава се и работата на открито. ", "date": "2018.01.14", "title": "Скопие излиза на протест против мръсния въздух в града"}
{"url": "https://www.bgonair.bg/bulgaria/2018-01-14/shte-ima-zadalbochen-debat-v-parlamenta-predi-ratifikatsiyata-na-ik", "text": "\r\n Ще има задълбочен парламентарен дебат преди гласуването на ратификацията на Истанбулската конвенция(ИК) от депутатите. Това заяви на извънреден брифинг на ГЕРБ председателят на Народното събрание Цвета Караянчева.  Текстовете от документа предизвикаха остри спорове. Вчера пленумът на БСП излезе с решение левицата да гласува против конвенцията, въпреки призива на лидера партията на европейските социалисти Сергей Станишев да бъдат подкрепени. ", "date": "2018.01.14", "title": "Ще има задълбочен дебат в парламента преди ратификацията на ИК"}
{"url": "https://www.bgonair.bg/bulgaria/2018-01-14/yaponskiyat-premier-e-v-balgariya-ochakva-go-sreshtata-s-borisov", "text": "\n За пръв път Японският премиер посещава България. След Естония, Литва и Латвия, днес Шиндзо Абе пристига и у нас.  Следобед той се срещна с българският си колега Бойко Борисов. На срещата бяха представени приоритетите на българското ротационно европредседателство, а утре е срещата му с президента Румен Радев.  Шиндзо Абе идва у нас с голяма бизнес делегация с представители на над 30 японски компании. След България японският премиер ще бъде в Румъния и Сърбия.", "date": "2018.01.14", "title": "Японският премиер е в България, срещна се с Борисов"}
{"url": "https://www.bgonair.bg/economy/2018-01-14/tsitrusite-poevtinyavat-no-sireneto-pil-meso-i-zelenchutsite-poskapvat", "text": "Индексът на тържищните цени (ИТЦ), който отразява цените на хранителните стоки на едро, се повиши тази седмица с 0,67 процента до 1,499 пункта. Преди три седмици, малко преди Коледа, ИТЦ достигна до рекордните за последните две години и половина 1,500 пункта, отчита Държавната комисия по стоковите борси и тържищата. Тази седмица доматите се продават по 1,73 лева за килограм. Краставиците от внос поскъпват с 5,7 на сто, до 1,85 лева средно за килограм. Картофите поскъпват с 5,2 на сто и се търгуват по 0,61 лева за килограм на едро. Цената на морковите се вдига с 2,9 на сто до 0,70 лева за килограм, а зелето се търгува по 0,60 лв./кг на едро. Ябълките се продават по 1,35 лв./кг. Цената на лимоните се понижава с 1,7 процента, до 2,36 лева. Портокалите поевтиняват с 1,6 на сто, до 1,26 лева за килограм на едро. Мандарините се продават по 1,50 лв./кг, предаде  . Кравето сирене поскъпва с 2,0% и се продава по 6,02 лв./кг; кашкавалът, тип \"Витоша\", се търгува по 10,87 лв./кг. Олиото се купува по 1,92 лева за литър. Каймата поевтинява с 0,6 и се търгува по 4,90 лева за килограм. Цената на пакетче краве масло от 125 грама се понижава с 1,2% до 2,40 лева за брой. Пилешкото замразено месо поскъпва с 2,6 на сто и се продава по 3,90 лева за килограм на едро. Захарта се търгува по 1,22 лв./кг, а брашното, тип \"500\", - по 0,81 лева за килограм. Зрелият фасул се купува средно по 3,46 лв./кг. Яйцата се продават по 0,27 лева за брой на едро в края на седмицата. \r\n ", "date": "2018.01.14", "title": "Цитрусите поевтиняват, но сиренето, пил. месо и зеленчуците поскъпват"}
{"url": "https://www.bgonair.bg/economy/2018-01-14/predi-da-vlezem-v-evrozonata-tryabva-da-utochnim-kursa-evro-lev", "text": "\r\n Преди да бъдат подадени документите на България за така наречената „чакалня“ за еврозоната трябва да се проведат преговори за уточняване на курса евро-лев.  Това обясни председателят на бюджетната комисия Никола Александров, след като през седмицата финансовият министър обяви, че България се очаква да кандидатства за присъединяване към еврозоната през първите месеци на 2018 г. ", "date": "2018.01.14", "title": "Преди да влезем в еврозоната трябва да уточним курса евро-лев"}
{"url": "https://www.bgonair.bg/bulgaria/2018-01-14/vasilyovden-e-chestita-nova-godina-na-romite", "text": "Днес ромите у нас празнуват Василица или ромската Нова година. Празникът се нарича още Васильовден или Банго Василий (куцият Васил), предаде  . Празнуването на Василица е свързано с няколко ромски легенди. В някои от тях Банго Василий е застъпник и защитник на ромите. Той възстановява моста, разрушен от дявола, по който преминават ромите. В други легенди Банго Василий е куц овчар, който спасява давещо се ромско дете или пък приютява бягащ от неприятелите си ром. Според друга легенда Свети Василий спасил циганския род от удавяне в бушуващото море. Дълбоките води щели да погълнат ромите, но беловласият светия им изпратил ято гъски. Ромите се покачили на тях и стигнали невредими до отсрещния бряг. Оттогава те почитат своя спасител на 14 януари и в негова чест наричат празника Василица. Банго Василий е семеен празник и задължително се посреща с птиче месо - гъска или петел. При всички ромски групи вечерята на 13 срещу 14 януари играе изключително важна роля и е изпълнена с богата символика. На трапезата има сарми, баница с късмети, питка, вино, ракия. Трапезата се прекадява и благославя, всички си вземат прошка с целуване на ръка. Всички къщи, в които се празнува Банго Василий, остават заключени до полунощ на 13 януари, за да не избяга късметът. Едва след настъпването на Новата година ромите започват да посрещат гости, като се надяват първият гостенин в дома им да е добър човек, за да им носи късмет.  ", "date": "2018.01.14", "title": "Васильовден е, честита Нова година на ромите! "}
{"url": "https://www.bgonair.bg/bulgaria/2018-01-14/nachalo-na-mma-karierata-na-bg-ronaldo-s-nokaut-na-tv-vodesht", "text": "Доскорошният футболист Даниел Златков стартира силно кариерата си в ММА, след като победи лесно телевизионния водещ Атанас Михайлов. Първоначално противникът на екс-бранителя се бе отказал и му бе насрочен друг опонент - актьорът Ивайло Захариев, но Мартин от \"Под прикритие\" се контузи. В крайна сметка Михайлов излезе на ринга срещу бившия футболист. Успехът на Златков дойде след технически нокаут във втория рунд, след като съдиите прецениха, че неговият противник не може да продължи мача си. Kaкто е известно, бившият защитник реши да се откаже от футбола и да се впусне в битките след участието си в риалити формата \"Вип Брадър\", предаде  .", "date": "2018.01.14", "title": "Начало на ММА кариерата на БГ Роналдо с нокаут на ТВ водещ"}
{"url": "https://www.bgonair.bg/bulgaria/2018-01-14/povisheno-vnimanie-opasnost-ot-poleditsi", "text": "Припомняме, че има опасност от поледици и навявания по проходите на страната, заради лошото време днес. През целия ден ще бъде ветровито и студено с минимални температури между -5 и 0 градуса. Живакът в термометрите няма да надвиши 2 градуса, предупреждават синоптиците. През нощта срещу понеделник валежите от сняг в Западна България ще се усилят, като през следващите дни ще се образува нова снежна покривка.  Лифтът на \"Симеоново-Алеко\" днес отново работи след като вчера спря работа поради заледяване на въжетата. Те се покриха с лед заради рязката промяна в температурата. В момента се прави всичко възможно, за да не се стига отново до спиране на лифта. ", "date": "2018.01.14", "title": "Повишено внимание: Опасност от поледици!"}
{"url": "https://www.bgonair.bg/bulgaria/2018-01-14/varna-mi-e-nova-riviera-ili-pone-za-nyakoi-britantsi", "text": "В свят, в който всеки град се определя като \"Северна Венеция\" или \"Южен Париж\", Варна може да се назове \"Нова Ривиера\". Това отбелязва британското издание \"Дейли Мейл\" в специална статия, посветена на морската ни столица. \"Варна? Намира се в България и е третият по големина град в страната, част от бившия източен блок, както и най-голям морски курорт\", пише изданието и отбелязва, че градът е бил дестинация за германски и полски туристи от десетилетия, но сега иска да отвори себе си и за британските посетители с нова самолетна линия. \"Варна е слънчева като Ница, плажовете са също толкова хубави, но във Варна цените са на 1/3 от тези във френския град\", пише в материала. Но подчертава и една съществена разлика – във Варна няма яхти, предаде  . В материала се чете още, че \"има два града Варна\". Единият представлява място с приятни клубове, добри хора и тонове история, докато другият град са местата, отдалечени на няколко километра от жилищните квартали – варненските плажове и най-вече курорта Златни пясъци. Авторите на материала посочват, че са избрали да отседнат в Златни пясъци - най-големият и най-известен курорт край Варна. \"Това е село на брега на морето, построено през 50-те години от комунистическия режим на България, за да донесе на страната чуждестранна валута. Но сега хотелите са елегантни и модерни, с фокус върху семейството\", пише авторитетното издание. \"Това е най-стойностната плажна почивка, която открих в Европа\", отбелязва авторът на материала.", "date": "2018.01.14", "title": "Варна ми е Нова Ривиера… Или поне за някои британци"}
{"url": "https://www.bgonair.bg/bulgaria/2018-01-14/zimno-zavrashtane-s-minusovi-temperaturi-nay-studeno-v-razgrad", "text": "В Разград е измерена най-ниската температура в страната тази сутрин - минус 6 градуса, съобщи Анастасия Кирилова от Националния институт по метеорология и хидрология към БАН пред „Фокус“. Температура от минус 4 градуса е измерена във Враца, Монтана, Шумен, Ловеч, Добрич и Драгоман. Минус 3 градуса е била температурата тази сутрин в Сливен, Стара Загора, София, нос Калиакра, Силистра, Велико Търново и Плевен.  В планините най-ниската температура е измерена на върховете Ботев, Мусала и Черни връх - минус 13 градуса. Минус 11 градуса е била температурата в местността Рожен. Най-голяма снежна покривка има във Враца- 7 см., а 2 см. сняг има в Монтана и Ловеч, 1 см. в Кнежа, Разград, нос Калиакра и Кърджали. В планините най-голяма е снежната покривка на Черни връх - 65 см. На връх Ботев снежната покривка е 40 см., в местността Рожен е 13 см., а на връх Мургаш - 11 см.", "date": "2018.01.14", "title": "Зимно завръщане с минусови температури - най-студено в Разград"}
{"url": "https://www.bgonair.bg/bulgaria/2018-01-14/pernishkite-survakari-gonyat-talasami-i-demoni-s-ognyove-i-pesni", "text": "\r\n В Пернишко запалиха огньовете и извадиха кукерските маски за обичая \"Сурва\". \"Сурвакарите\" излизат в нощта на 13 срещу 14 януари и на 14 януари през деня – Сурва (Василовден), разказват организаторите на предстоящия едноименен фестивал в Перник. Почти всяко село в региона има своя маскарадна група, често участниците в нея са повече от 50 души. Фотографът на Investor Media Group Олег Попов бе в село Кошарево. \n Автентичният маскарад включва различни персонажи. Основно обредно лице е многобройната група мъже с маски и звънци, придвижваща се със специфична ритмична стъпка. Особено характерно за сурвакарите е разиграването на ритуала сватба, предаде  . Костюмите са главно 2 типа – само от кожи или от нарязани парцали. Маските са оформени като глави на причудливи същества и животни с плашещи лица и стърчащи зъби, с рога, опашки, тракащи клюнове или като сложно изработени конструкции от пера на домашни птици върху дървен скелет.", "date": "2018.01.14", "title": "Пернишките \"Сурвакари\" гонят таласъми и демони с огньове и песни"}
{"url": "https://www.bgonair.bg/bulgaria/2018-01-14/ministar-nankov-razporedi-po-strog-kontrol-na-saniraneto", "text": "Министърът на регионалното развитие и благоустройството Николай Нанков даде допълнителни указания до всички кметове на общини и областни управители, както и до председателя на НСОРБ Даниел Панов, за по-строг контрол при изпълнението на Националната програма за енергийна ефективност на многофамилни жилищни сгради. Осъществяваният от министерството мониторинг на програмата установи, че общините като възложител в процеса по обновяване на сградите, не извършват достатъчно ефективен контрол на външните изпълнители, което може да доведе до вреди със съответното финансово изражение за гражданите, отчитат от МРРБ. За да не се допусне това, с писмото си министър Нанков изисква да се извършват проверки на място от представители на общината и строителния надзор минимум един път месечно по време на изпълнението на обновителни дейности на сградата и преди подписването на Констативен акт (Образец 15) и да се съставят протоколи от тях. Освен това на общодостъпно място във всеки вход на участваща в програмата сграда вече трябва да бъде поставяна информация за контакт – име, телефон и имейл, с отговорните общински служители, упражняващите строителен надзор и инвеститорски контрол, и на съответното подразделение на Дирекцията за национален строителен контрол. Общините трябва да следят и за нерегламентираното използване на подизпълнители. Некачественото изпълнение на дейности по дадена сграда може да доведе до прекратяване на договора за нея с \"Българска банка за развитие\" АД и бъдещо подписване на анекси, се казва още в писмото на регионалния министър, предаде  . Общините, които са основен участник в изпълнението на Националната програма за енергийна ефективност, са задължени да изпълняват функциите си на възложител със съответните механизми за контрол и гарантиране изпълнението на допустимите дейности, да следят за законосъобразното изразходване на публичните средства и да защитават интересите на сдруженията на собствениците като техни представители, отчитат от МРРБ.", "date": "2018.01.14", "title": "Министър Нанков разпореди: По-строг контрол на санирането!"}
{"url": "https://www.bgonair.bg/bulgaria/2018-01-14/za-da-nyama-iznenadi-so-opesachi-reditsa-patishta-sreshtu-zaledyavane", "text": "Във връзка с минусовите температури, както и валежите от дъжд и сняг тази нощ, са направени обработки срещу заледяване в София, съобщи Столичната община.  Общо 77 машини са извършили обработки със смеси срещу заледяване на улици и булеварди, по които се движи градският транспорт, основни улици в квартали и общински пътища.  В момента фирмите оператори продължават работа по улици в районите \"Витоша\", \"Панчарево\", \"Горна баня\", \"Овча купел\", \"Банкя\", \"Лозенец\", както и Южната дъга на Столичния околовръстен път.  Опесъчаване е направено на планинските пътища във Витоша: \"Бояна-Златни мостове\" и \"Драгалевци-Алеко\".  В момента градският транспорт се движи навсякъде по обичайните си маршрути, предаде Dnes.bg.", "date": "2018.01.14", "title": "За да няма изненади – СО опесъчи редица пътища срещу заледяване"}
{"url": "https://www.bgonair.bg/bulgaria/2018-01-14/slivi-za-smet-ili-avtomobilni-gumi-za-chist-vazduh-so-se-bori-sas-zamarsyavaneto", "text": "Близо 2600 излезли от употреба автомобилни гуми е събрала Столичната община в рамките на кампания, която започна в началото на декември, съобщава   по информация от в-к \"Труд\". Целта на акцията е неизползваемите гуми да не попадат на нерегламентирани сметища, откъдето да бъдат събирани и изгаряни, като по този начин да замърсяват и без това не особено чистия въздух в последно време. Инициативата на Столичния инспекторат стартира в районите \"Овча купел\" и \"Младост\".  \r\n\"Ще продължим в \"Люлин\", \"Връбница\" и после отново в \"Младост\" и \"Овча купел\". Целта е да се освободят гражданите от старите гуми, защото те за специфичен вид отпадък и трябва да отидат за рециклиране\", обясни Татяна Асенова от звено \"Контрол на компонентите и факторите на околната среда\" в инспектората. Графикът се и ще се публикува редовно на сайта на инспектората. По думите на Асенова, софиянци приемат много добре идеята да се отърват от старите си гуми, без да ги оставят на боклука. \"Младост\" и \"Овча купел\" са избрани неслучайно за началото на кампанията, тъй като предишни проверки там са установили най-големи количества изхвърлени гуми. Подобно е положението в \"Люлин\", \"Връбница\" и други райони, затова идеята е инициативата не само да продължи, но и да разшири обхвата си. Адресите, които са посочени за събиране на непотребните гуми, са общински терени, на които няма обекти и инфраструктура. Там гумите се събират, а след това биват транспортирани до депо \"Враждебна\", откъдето ги вземат лицензираните фирми за рециклиране. Освен това в борбата са чист въздух се проверяват и автосервизи, за които има подозрение, че продават използвани моторни масла за горене в отоплителни уреди. Вече има глобени 2 такива сервиза за подобна дейност. От тази седмица стартира и кампания за събиране на излишни дрехи и текстилни материали, защото и те често се горят в печки за отопление.  На определени адреси в три столични района – \"Оборище\", \"Слатина\" и \"Люлин\", вече са поставени контейнери със специални стикери, в които гражданите могат да хвърлят ненужни дрехи и текстилни продукти. Събраното количество ще бъде предадено на специализирана фирма за оползотворяване.", "date": "2018.01.14", "title": "Сливи за смет или автомобилни гуми за чист въздух, СО се бори със замърсяването"}
