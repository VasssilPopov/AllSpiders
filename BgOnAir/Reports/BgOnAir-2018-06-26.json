{"url": "https://www.bgonair.bg/economy/2018-06-26/175-o-myasto-za-sofiya-v-klasatsiyata-na-nay-skapite-gradove-za-chuzhdentsi", "text": "София е на 175-о място в световната класация на най-скъпите градове за чужденци през 2018 г., изготвена от консултантската компания Mercer. Столицата ни е точно преди Букурещ и след Сан Салвадор. София се издига с 9 места напред в сравнение с миналата година и заема най-високата си позиция поне от 2015 г. насам. През 2016 г. тя бе на 182-о място, а година по-рано – на 187-а позиция. В класацията са включени общо 209 града, които се сравняват по над 200 критерия, включително цени на жилища, транспорт, храна, забавления, дрехи и др. Класацията има за цел да помогне на международните компании и правителствата за правилното определяне на заплатите на своите служители. Ню Йорк се ползва като базов град, а валутните курсове се измерват спрямо долара. Най-скъпият град за чужденци в света тази година е Хонконг, измествайки миналогодишния лидер – Луанда. Двата града през последните години се редуват в челната позиция, но тази година анголската столица спада на доста по-ниско място – едва шесто. В топ 10 на най-скъпите градове тази година има общо шест града от Азия. На второ място в класацията е японската столица Токио, а на четвърто и пето са съответно Сингапур и Сеул. Шанхай и Пекин пък са на седма и девета позиция. От останалите градове в топ 10 два се намират в Швейцария – Цюрих на трето място, който е и най-скъпият град в Европа, и Берн - на десето. Четете повече по темата в ", "date": "2018.06.26", "title": "175-о място за София в класацията на най-скъпите градове за чужденци"}
{"url": "https://www.bgonair.bg/reportazhi/2018-06-26/otkradnatite-bebeta-v-ispaniya-tarsyat-spravedlivost", "text": "\r\n В Испания започна първият процес по т.нар. \"скандал с откраднатите бебета\". Става дума за близо 30 хиляди новородени, скрити от родителите им и дадени на други семейства по времето на режима на Франко.  За всички тях днешният ден е една малка победа. Това, което ги обединява, е жестокото съмнение, че са били откраднати от истинските си родители и дадени на други. Инес Мадригал е една от тях. След като намира доказателства, че не е отгледана от родната си майка, тя подава жалба.  Инес все още издирва родителите си. Като нея стотици испанци си правят ДНК-тестове в търсене на истината. Между 1939 и 1975 година хиляди бебета са отнети от самотни майки или от двойки с леви убеждения. Вместо да останат в \"неподходящи\" семейства, те са давани на бездетни двойки, близки до режима на Франциско Франко.  Испания е страната с най-много изчезнали деца след Австралия. По случая на Инес Мадригал обвиняем е бившият гинеколог Едуардо Вела. Той е работел в болница в Мадрид. А днес отрича да е положил подписа си върху фалшивия й акт за раждане.  А пред сградата на съда звучат призиви за справедливост. Протестиращите настояват стотиците подадени през годините жалби да отворят нови процеси срещу виновните за откраднатите бебета.", "date": "2018.06.26", "title": "\"Откраднатите бебета\" в Испания търсят справедливост"}
{"url": "https://www.bgonair.bg/denqt-on-air/2018-06-26/sled-vota-vlastta-shtyala-da-bade-po-stabilna", "text": "\r\n Депутатът от \"Обединени патриоти\" Павел Шопов заяви, че след внесеният вот на недоверие, правителството и коалицията ще бъдат по-стабилни. \"Още от началото на председателството, когато беше първият вот на недоверие, ние го предрекохме, този вот стабилизира това управление\", обясни Шопов в студиото на  . Той се закани, че и след сегашния ще стане същото. \"След този вот на недоверие дълго време властта ще бъде по-стабилна от колкото беше последните няколко месеци\", допълни той. Шопов припомни още думите на лидера на \"Атака\", че няма кой да свали този кабинет, освен самата коалиция.  \"Ние не се притесняваме нито от БСП, нито от ДПС, нито от която и да е друга извънпарламентарна партия\", категоричен беше Павел Шопов пред  . Той коментира и кратките дебати за предстоящия вот на недоверие, като каза, че според него БСП са объркали нещо чисто технически. \"Аз ги наблюдавах, при тях стана едно объркване кой да продължи темата, кой да вземе думата\", аргументира се народният представител.", "date": "2018.06.26", "title": "След Вота, властта щяла да бъде по-стабилна"}
{"url": "https://www.bgonair.bg/reportazhi/2018-06-26/obshtestvenata-porachka-za-400-novi-lineyki-boksuva-targat-pak-e-otmenen", "text": "\r\n Спешните центрове в страната остават без 400 нови линейки. Причината за това е поредната отмяна на търга за нови коли. Това стана след жалба, изпратена до Върховния административен съд от фирма, регистрирана преди два месеца.  Оказа се, че адресът на офиса е в жилищен блок, в който не беше открит никой.  Развитие би могло да има най-рано през юли, когато трябва да излезе решението на съда. От него ще стане ясно кога и по какъв начин обществената поръчка ще бъде изпълнена. В нея се предвижда да бъдат закупени 400 линейки, както и медицинско оборудване за спешните центрове в страната.  Докато се чака решение пък, десетки спешни центрове в страната продължават да работят с линейки –ветерани. В Етрополе например, разполагат с две коли – над 10-годишни, навъртяли повече от 300 хиляди километра. А дежурният екип е само един.  Към момента повечето линейки в София и страната са на 10, или 20 години. ", "date": "2018.06.26", "title": "Обществената поръчка за 400 нови линейки буксува - търгът пак е отменен"}
{"url": "https://www.bgonair.bg/denqt-on-air/2018-06-26/ot-dps-edno-upravlenie-vinagi-ima-alternativa", "text": "\r\n Прогнозите за предстоящия в петък вот на недоверие са, че той ще бъде подкрепен от вносителите му БСП и от ДПС. Уви, общите им гласове са далеч от необходимите за свалянето на властта. \"Базата, на която се конструира това правителство, е стабилността. Коалицията между демократи и националисти нито е силна, нито е стабилна. Едно управление винаги има алтернатива\", подчерта депутатът от ДПС Джейхан Ибрямов.  В студиото на \"Денят ON AIR\" той поясни, че политическата стабилност се измерва в състоянието на правителството и постигнатото от него.  \"Всеки ден ставаме свидетели на подадени и върнати оставки. Постоянни скандали между министерствата и министри. В Народното събрание няма нито един съществен законопроект, внесен от Министерския съвет. Всеки ден сме свидетели на протестни вълни. Не може да се решават проблемите на парче. Не може в държавата да е проблем колко са избягалите и заловените престъпници. Проблем трябва да бъде защо затворите не гарантират сигурността. Няма чуваемост между управляващи и управлявани\", заяви народният представител.  Пред Bulgaria ON AIR Ибрямов категорично отбеляза, че от ДПС ще бъдат в зала в петък и ще гласуват за вота на недоверие.", "date": "2018.06.26", "title": "От ДПС: Едно управление винаги има алтернатива!"}
{"url": "https://www.bgonair.bg/economy/2018-06-26/posledni-sme-v-evropa-po-zaplati-premierat-obeshtava-podobrenie", "text": "\r\n България е на едно от последните места в Европа по размер на заплатите, отчетоха международните синдикални лидери, които се събраха на конференция в София. Средна работна заплата от 1500 лв., минималната - 650 лв., обеща премиерът Бойко Борисов, като крайна цел на третия си управленски мандат. Премиерът е категоричен, че ръстът на заплатите е сигурен. Последното десетилетие се е отразило драматично в намаляване на заплатите на цялата територия на Европейския съюз, отбелязаха синдикалните лидери. Сега средната работна заплата в България е 542 евро, а в Дания 5191 евро. \"Преди години България беше рекламирана пред чуждестранните инвеститори като държава с евтина работна ръка. Сега казваме: Елате, защото имаме квалифицирана работна ръка\", обясни Борисов.  Премиерът обясни, че по-високи възнаграждения получават квалифицираните кадри, затова основният приоритет на правителството е образованието.  И припомни, че през тази година правителството увеличи заплатите на полицаите и учителите, и даде повече пари на БАН и на университетите.  Пред синдикалистите министър-председателят отново напомни българската позиция по отношение на мигрантите. Той поиска Европа да прави разлика между икономическите мигранти и бягащите от войната. Борисов използва случая, за да критикува и постоянно сменящите се критерии за членство в еврозоната. България от години изпълнява условията, но все още не е приета в заветната чакалня. Затова правителството води спокойни и тихи преговори, предаде Миглена Георгиева.", "date": "2018.06.26", "title": "Последни сме в Европа по заплати... Премиерът обещава подобрение!"}
{"url": "https://www.bgonair.bg/denqt-on-air/2018-06-26/gerb-imat-interes-ot-haosa-v-mvr-smyata-sotsialist", "text": "\r\n Днес народните представители поставиха нов рекорд и за по-малко от 90 минути обсъдиха мотивите за внесения вот на недоверие на тема \"Сигурност\". Борбата с битова престъпност, телефонните измами, условията, в които работят полицаите, управлението на затворите и дори пропуските в работата на граничната полиция и на митниците – това бяха част от коментираните теми. Според депутата Красимир Янков от БСП това са мотивите на всеки български гражданин. \"Политическото ръководство не поставя правилните задачи, не извежда приоритетите, които са необходими, грешна е политиката\", заяви Янков в студиото на  . Народният представител от БСП беше категоричен, че основната вина за хаоса в МВР и сектор \"Сигурност\" се носи от ГЕРБ, защото са правени много промени в Закона за МВР и заради вменяването на задължения на други структури, които нямат компетентност. Той даде за пример приетия Закон за частната охранителна дейност. \"Това е хаос, безотговорност, прехвърляне на отговорности на МВР. За битовата сигурност и обществения ред не могат да отговарят кметовете\" категоричен беше Красимир Янков от БСП пред  . Народният представител настоя и за това, че управляващите имат интерес от това да има хаос и безотговорност в сектор \"Сигурност\" и МВР. \"Тогава МВР не може да си изпълни функцията да гарантира в едно демократично общество честни избори. В този смисъл то помага косвено за купуването на гласове на управляващите\", аргументира се Янков. По думите му това е и причината МВР да бъде слабо.", "date": "2018.06.26", "title": "ГЕРБ имат интерес от хаоса в МВР, смята социалист"}
{"url": "https://www.bgonair.bg/world/2018-06-26/mikrobus-se-vryaza-v-redaktsiyata-na-holandski-vsekidnevnik", "text": "Микробус се вряза в сградата на редакцията на в. \"Телеграф\" в Амстердам рано сутринта. Няма пострадали. Според местните власти нападението е било умишлено.  Микробусът разбил стъклената фасада на сградата, след което избухнал в пламъци. Шофьорът е избягал.  \"Телеграф\" е най-големият всекидневник в Холандия, специализирал се в отразяване на спорт и разследване на престъпления.  ", "date": "2018.06.26", "title": "Микробус се вряза в редакцията на холандски всекидневник"}
{"url": "https://www.bgonair.bg/world/2018-06-26/osvirkvaniya-i-vikove-predatel-kam-tsipras-v-london", "text": "И в Лондон се проведе протест срещу гръцкия премиер Алексис Ципрас.  На излизане от Гръцкия културен център в града, след среща с млади бизнесмени и общността, събралото се множество освирка Ципрас.  Недоволството беше заради спогодбата с Македония. Хората крещяха \"предател\" и хвърляха монети.", "date": "2018.06.26", "title": "Освирквания и викове \"предател\" към Ципрас в Лондон"}
{"url": "https://www.bgonair.bg/world/2018-06-26/opasno-vreme-i-poroi-v-gartsiya-obyaviha-cherven-kod-za-rayona-na-solun", "text": "Порои в съседна Гърция. Сред най-засегнатите е столицата Атина. Улиците буквално се превърнаха в реки, а автомобилите се носеха във водата. Синоптици прогнозират, че днес и през следващите дни проливните дъждове ще продължат. За района на Солун е издаден червен код за опасност от порои.", "date": "2018.06.26", "title": "Опасно време и порои в Гърция, обявиха червен код за района на Солун"}
{"url": "https://www.bgonair.bg/world/2018-06-26/george-ivanov-ne-podpisa-sporazumenieto-za-imeto-na-makedoniya", "text": "Македонският президент Георге Иванов изпълни заканата си и отказа да подпише споразумението между Скопие и Атина за новото име на Македония.  Решението на държавния глава обаче няма да отмени сключения и вече гласуван от парламента договор, а само ще го забави.  Според конституцията, ако парламентът повторно одобри споразумението, което явно ще се наложи и ще стане, Иванов вече няма да има право да го блокира.  Председателят на парламента Талат Джафери вече обяви, че депутатите вероятно ще се съберат през следващата седмица за повторното гласуване.", "date": "2018.06.26", "title": "Георге Иванов не подписа споразумението за името на Македония"}
{"url": "https://www.bgonair.bg/world/2018-06-26/demonstranti-napadnaha-s-kamani-politsiyata-v-solun", "text": "В Солун демонстранти нападнаха с камъни полицията докато служителите на реда охраняваха конференция на активисти от управляващата партия. До сблъсъците се стигна след като около хиляда протестиращи се опитаха да нахълтат на форума, на който се обсъждаше споразумението между Атина и Скопие за името на Македония. За да разпръснат тълпата, органите на реда се наложи да използват сълзотворен газ. Не се съобщава за ранени, но от полицията съобщиха, че са задържани четирима протестиращи. Заради размириците централната част на втория по големина град в Гърция остана затворна за няколко часа.", "date": "2018.06.26", "title": "Демонстранти нападнаха с камъни полицията в Солун"}
{"url": "https://www.bgonair.bg/world/2018-06-26/nashenets-e-nameren-martav-vav-florida", "text": "Убийство на българин в Съединените щати. 29-годишният Филип Кирилов е бил намерен застрелян в неделя сутрин на остров Санта Роса, щата Флорида.  Тялото му е открито в собствения му син микробус. Мъжът е живеел в селището Дестин и е работел като шофьор на \"Юбер\".  Мотивите за убийството му са неизвестни, полицията издирва свидетели.", "date": "2018.06.26", "title": "Нашенец е намерен мъртъв във Флорида"}
{"url": "https://www.bgonair.bg/world/2018-06-26/tramp-razkritikuva-harli-deyvidsan-v-twitter", "text": "Президентът на Съединените щати Доналд Тръмп с остри нападки в Twitter срещу \"Харли-Дейвидсън\". Държавният глава възнегодува срещу решението на американския производител на мотори да изнесе част от производството си извън страната, за да избегне плащането на високите вносни мита, наложени от Европейския съюз.  Тръмп изрази възмущението си от факта, че компанията е развяла белия флаг на поражението, въпреки че той се е борил да защити правата на американските производители.  В петък Европейският съюз започна да налага мита върху американски вносни стоки като контрамярка на налозите, въведени от Съединените щати, върху европейската стомана и алуминий.  \"Харли-Дейвидсън\" е продал близо 40 000 мотора в Европа миналата година, като приходите му от Стария континент са на второ място след американските компании.", "date": "2018.06.26", "title": "Тръмп разкритикува \"Харли-Дейвидсън\" в Twitter"}
{"url": "https://www.bgonair.bg/bulgaria/2018-06-26/tezhka-katastrofa-kray-dobrinishte-petima-sa-raneni", "text": "\r\n Петима души са ранени в тежка катастрофа между автобус и микробус в района на Добринище на пътя за Гоце Делчев. Малко преди 15:00 часа този следобед на изхода на Добринище микробус навлиза в насрещното платно и челно се удря в междуградски автобус. Автобусът пътува по редовната линия Гоце Делчев- Благоевград.  В следствие на удъра шофьорът на редовната линия е заклещен, а други четирима са ранени. Заради сблъсъка движението се отбиваше по обходен маршрут, образуваха се и опашки.  Към 17:00 часа екипите на пожарна и пътна помощ освободиха едното платно за движение. ", "date": "2018.06.26", "title": "Тежка катастрофа край Добринище - петима са ранени"}
{"url": "https://www.bgonair.bg/bulgaria/2018-06-26/deputatite-raziskvat-vota-na-nedoverie-kam-borisov-3", "text": "На извънредно заседание Народното събрание ще разисква вота на недоверие към кабинета ''Борисов 3''. Мотивите бяха депозирани в деловодството на парламента на 20 юни, а под тях стоят подписите на 80 народни представители от групата на БСП.  От ДПС заявиха готовност да гласуват за сваляне на правителството. За да бъде вотът успешен са необходими гласовете на 121 народни представители, а парламентарните групи на БСП и ДПС имат общо 105.  Засега поведението на \"Воля\" не е много ясно, но ако опозицията ги убеди, се събират 117 гласа, или с 4 по-малко, отколкото са им необходими за да мине вотът.  Гласуването на вота ще бъде на 29 юни. Управляващите нямат притеснения и смятат, че кабинетът ще довърши мандата си.", "date": "2018.06.26", "title": "Депутатите разискват вота на недоверие към ''Борисов 3''"}
{"url": "https://www.bgonair.bg/reportazhi/2018-06-26/stopani-na-kone-sreshtu-zemedelski-proizvoditel-ubival-zhivotnite", "text": "\r\n Бременна кобила и три коня са застреляни във Вършец. Други три са с прободни рани.   Животните били оставени на свободна паша. Полицията в Монтана търси извършителите, а стопаните на животните са на път да потърсят справедливост по своему. Докато полицата търси виновен - хората твърдят, че знаят кой е. Пайчо е местен земеделски производител и опитен ловец. Човекът от години пращал писма до институциите за свободно пасящите животни, но никой не го чувал. Признава, че хванал за заложник един кон с надежда, собствениците му да си платят за щетите.  През това време полицията, кметството, местният ветеринар и Българската агенция за безопасност по храните ни увериха, че работят по случая и са предприети мерки. Очакваме техният отговор. А хората във Вършец обещават да търсят справедливост.", "date": "2018.06.26", "title": "Стопани на коне срещу земеделски производител, убивал животните"}
{"url": "https://www.bgonair.bg/bulgaria/2018-06-26/maykite-i-sotsialniyat-ministar-otnovo-na-masata-na-pregovorite", "text": "Поредна среща между родителите на деца с увреждания и социалния министър Бисер Петков в опит да разрешат моралния казус със Закона за личната помощ.  Има ли \"светлина в тунела\" и остават ли палатковите лагери Точно в 11 часа майките влязоха в социалното министерство, а срещата им с Петков продължава и към този момент. Палатковите лагери остават, исканията на майките на деца с увреждания - също, предаде репортер на Bulgaria ON AIR. Те държат на промяна в Закона за личната помощ. Искат и да бъде спряно субсидирането на национално представителните организации, според майките поради тяхната неефективност. След като вече бившият зам.-министър на труда и социалната политика Росица Димитрова се раздели със своя пост, майките искат да се потърси отговорност защо по време на протести тя е заминала на конференция в Ню Йорк, за да представи подобрения в страната ни относно правата на хората с увреждания.", "date": "2018.06.26", "title": "Майките и социалният министър отново на масата на преговорите"}
{"url": "https://www.bgonair.bg/denqt-on-air/2018-06-26/mvr-imalo-slabosti-no-tselenasochenite-deystviya-davali-rezultat", "text": "\r\n Как работи системата на МВР и имат ли резон аргументите на БСП за внесения вот на недоверие към \"Борисов 3\", породен от пропуските в сектор \"Сигурност\"? \"Всяка система има своите слабости. Когато действията са целенасочени – резултатите не закъсняват. За първи път от 10 години насам се увеличиха допълнителните възнаграждения за полицаите. Изхарчиха се 40 млн. лв. Средно заплатите скочиха с 15%, а на някои служители дори с 20%!\", поясни зам.-вътрешният министър Красимир Ципов. Днес депутатите дебатираха вота на недоверие цели час и 27 минути. Според госта от БСП не изложили мотивите си.  \"Доверието в полицията винаги е променлива величина, зависеща от действията ѝ. В последните 10 години доверието е на средно ниво. Операциите по задържане на престъпници могат да повишат доверието на хората в МВР. Което и правителство да се опита, няма да премахне напълно битовата престъпност. С цел тя да се намали въведохме редица промени, като назначаване на повече полицаи и законови промени\", подчерта заместник-министърът в \"Денят ON AIR\". Пред Bulgaria ON AIR Ципов поясни, че един полицай на 18 години без трудов стаж и със средно образование може да започне на 800 лева начална заплата. Това той приложи като контрааргумент на твърдението, че възнагражденията в системата на МВР са твърде ниски. ", "date": "2018.06.26", "title": "МВР имало слабости, но целенасочените действия давали резултат!"}
{"url": "https://www.bgonair.bg/bulgaria/2018-06-26/politsiyata-razprostrani-kadri-na-sblasatsite-v-botevgrad", "text": "\r\n Полицията разпространи кадри от охранителна камера от нападението на роми над полицейски автомобил в Ботевград в събота вечер. На тях се вижда, че униформените, отзовали се на сигнал за силна музика в блок в циганската махала, са били \"посрещнати\" с колове, камъни, и дори са били замеряни с пейка. След напрежението седем души са задържани.  ", "date": "2018.06.26", "title": "Полицията разпространи кадри на сблъсъците в Ботевград"}
{"url": "https://www.bgonair.bg/bulgaria/2018-06-26/targovtsi-na-goriva-se-pritesnyavat-ot-faliti", "text": "\r\n Търговци на горива от малки бензиностанции и дистрибутори излязоха на протест в столицата. Те искат да не бъде приет спорен законопроект, който предвижда блокиране на големи суми под формата на банкови гаранции и задължителен капитал, за да могат да търгуват с горива. Според търговците, това ще повиши цената за крайните потребители, а повечето от малките бензиностанции ще фалират. Шествия от автоцистерни минаха през \"Цариградско шосе\", „Ботевградско шосе” и стигнаха до Владая, а след това се събраха пред парламента.", "date": "2018.06.26", "title": "Търговци на горива се притесняват от фалити"}
{"url": "https://www.bgonair.bg/sutreshen-blok/2018-06-26/svetovna-kupa-po-konna-ezda-s-preskachane-na-prepyatstviya-v-balgariya", "text": "\r\n Броени дни остават до началото на Световната купа по конна езда с прескачане на препятствия, която за поредна година ще се проведе в конната база в Божурище от 28 юни до 2 юли.  По време на четирите състезателни дни ще вземат участие около 172 коня, яздени от най-добрите професионалисти в света, а наградният фонд ще бъде 46 500 Евро, по думите на вицепрезидентът на Българската федерация по конен спорт Крум Рашков. Мениджърът на конната база в Божурище Димана Колева обясни, че ще има отборни и индивидуални състезания.  Тази седмица предстоят две световни купи - отборна и индивидуална. Крум Рашков уточни, че състезателите в отборната надпревара скачат под българския флаг. Той добави, че има система, която отчита точките и излъчва отбора победител. Вицепрезидентът на Българската федерация по конен спорт разясни, че от тази година има 2 дивизии и участват 21 държави - всяка във своята група. Първите 2 отбора ще отидат на финал в Будапеща. \"Мина първото състезание в Атина преди десетина дни, като България е на второ място в отборната надпревара. Водим със 70 точки и имаме реален шанс да се класираме в Будапеща за първия финал\", каза той в \"България сутрин\". Полша, Русия, Украйна и Норвегия ще са сред страните - конкуренти в състезанията. Димана Колева акцентира на добрата подготовка и организация на условията за конете и ездачите.  \r\n\"В Божурище за девета поредна година се организират състезания по конна езда\", каза още тя в студиото на Bulgaria ON AIR. Надпреварата се очертава да бъде атрактивна - препятствията ще бъдат с височина над 160 см. като най-добрите ездачи от света ще вземат участие.", "date": "2018.06.26", "title": "Световна купа по конна езда с прескачане на препятствия в България"}
{"url": "https://www.bgonair.bg/world/2018-06-26/rusiya-ispaniya-i-urugvay-portugaliya-sa-parvite-osminafinali-na-mondiala", "text": "Ясни са първите отбори, които минават в елиминационната фаза на Световното първенство по футбол. Мачът между Иран и настоящия европейски шампион Португалия не успя да излъчи победител и завърши 1:1, което подпечата второто място в групата за \"мореплавателите\".  Драматичният двубой между Испания и Мароко също приключи с равенство 2:2. Това беше достатъчно за бившия световен шампион, за да спечели Група Б благодарение на голова разлика.  Победител в Група А стана Уругвай след убедителна победа с 3:0 над домакина Русия. Въпреки победата на Саудитска Арабия с 2:1 над Египет обаче, нито един от двата отбора не можа да се класира за следващата фаза на първенството. Загубата на Русия от Уругвай нанесе тежък удар по доброто настроение на феновете. Бившият световен шампион по бокс и настоящ депутат в руската Дума Николай Валуев, публикува снимка в профила си в Instagram на телевизора си със забита в него брадва.  В коментар под фотографията Валуев написа - \"Жалко, но това е спортът. Уругвай днес бе по-добрият отбор и не ни даде възможности да вкараме гол. Направихме грешки, но трябва да се съберем, да не униваме и да гледаме напред. Успех на нашия отбор.\"", "date": "2018.06.26", "title": "Русия - Испания и Уругвай - Португалия са първите осминафинали на Мондиала"}
{"url": "https://www.bgonair.bg/bulgaria/2018-06-26/dazhdat-zapochna-izgrazhdat-se-digi-v-podleza-na-sofiyskiya-universitet", "text": "\r\n В София, която беше наводнена от предишната буря, са мобилизирани всички екипи на Аварийно-спасителното звено, хората вече са предупредени да приберат всички недобре закрепени предмети от балконите и прозорците си. Започна изграждането на защитни диги и почистване на канализацията в подлеза на Софийския университет. Това се прави, за да не се повтаря ситуацията от миналата седмица, при която метрото и подлеза бяха наводнени. Аварийните служби имат готовност да поставят още диги и чували с пясък при необходимост. Почистване и проверка на шахтите пък започна още миналата седмица. Предупреждение за опасно време днес почти в цялата страна. Очакват се гръмотевични бури и дъждове в късните следобедни часове и вечерта. По-интензивни валежи ще паднат в крайните югоизточни райони, в Централна България и на места в Североизточна България, а по-продължителни - западната половина от страната. Най-много ще вали в Югоизточна България.  Най-сериозна се очаква да бъде обстановката в областите на Бургас, Ямбол и Хасково, където прогнозите са за валежи от 50 до 100 литра на квадратен метър. Има риск река Велека да прелее.  Местните власти са предупредени да следят състоянията на язовирите, критичните точки на коритата на реките, на канализационната а МВР разпространи листовки с указания към хората какво да предприемат преди, по време и след наводнение.", "date": "2018.06.26", "title": "Дъждът започна: Изграждат се диги в подлеза на Софийския университет"}
{"url": "https://www.bgonair.bg/bulgaria/2018-06-26/deputatite-bistriha-vota-na-nedoverie-za-nyama-i-2-chasa", "text": "\r\n Народните представители поставиха нов рекорд! Точно час и 27 минути им продължи извънредното съдебно заседание, в което управляващи и опозиция трябваше да обсъдят мотивите за внесения вот на недоверие на тема \"Сигурност\".  Борбата с битова престъпност, телефонните измами, условията, в които работят полицаите, управлението на затворите и дори пропуските в работата на граничната полиция и на митниците – това бяха част от коментираните теми. Дебатите протекоха между ДПС и \"Обединени патриоти\". Те спореха затова, коя от партиите им е заплаха за националната сигурност.  По закон народните представители трябва да имат 24 часа, за да преценят дали ще подкрепят или не вота на недоверие. Това означава, че в петък(29.06) те ще го гласуват. Прогнозите са, че вотът ще бъде подкрепен от БСП и ДПС.  Техните гласове са далеч от необходимите за свалянето на властта. \"Воля\" няма да подкрепи вота и дори днес бойкотираха дебатите. \r\n  ", "date": "2018.06.26", "title": "Депутатите бистриха вота на недоверие за няма и 2 часа!"}
