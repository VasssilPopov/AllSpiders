{"url": "https://www.bgonair.bg/bulgaria/2019-01-25/37-godishen-v-bolnitsa-sled-kato-nahlul-v-doma-na-54-godishen", "text": "37-годишен мъж е в тежко състояние след свада в павликенското село Вишовград, съобщиха от полицията във Велико Търново.  Вчера около 05:30 часа мъжът е повредил входна врата на къща в селото, обитавана от 54-годишен мъж, счупил е прозорец на постройка и след като влязъл в помещението, между него и обитателя на имота е възникнала свада.  Няколко часа по-късно по-младият мъж е намерен от полицията в дома си в тежко състояние.  Той е бил откаран във великотърновската болница с фрактура на носа, скулата и травма на окото. По случая е започнато досъдебно производство. Работата по изясняването му продължава.", "date": "2019.01.25", "title": "37-годишен в болница, след като нахлул в дома на 54-годишен"}
{"url": "https://www.bgonair.bg/bulgaria/2019-01-25/gripat-vze-oshte-edna-zhertva-69-godishen-mazh-e-pochinal-v-bolnitsata-v-pernik", "text": "Още една жертва на грипа. 69-годишен мъж е починал от усложнения в болницата в Перник. Случаят е от 16 януари, но пробите, които са потвърдили, че причината е грип, са излезли едва днес. Във Варна, където от два дни са в грипна епидемия, трима души с усложнения от грип са в тежко състояние. Междувременно още шест области обявиха грипна епидемия. От днес такава има и в Разград. От утре - в Плевен и Русе, а от понеделник тя ще важи за София-град, Благоевград и Кюстендил. Учениците ще са във ваканция до 6 февруари. Така затворените в страната училища стават над хиляда. За още новини харесайте и страницата ни във Facebook ", "date": "2019.01.25", "title": "Грипът взе още една жертва: 69-годишен мъж е починал в болницата в Перник"}
{"url": "https://www.bgonair.bg/world/2019-01-25/tsyala-ispaniya-se-moli-za-padnaloto-v-sondazhna-dupka-momchentse", "text": "Испания се моли за 2-годишното момче, което падна в 100-метрова дупка за сондаж. Инцидентът се случи преди близо две седмици в планински район в южната част на страната.  Оттогава се провежда мащабна спасителна акция, която вече навлиза във финалната и най-опасна фаза. В знак на подкрепа, десетки хора в цялата страна палят свещи, въпреки минималните надежди детето да бъде извадено живо.", "date": "2019.01.25", "title": "Цяла Испания се моли за падналото в сондажна дупка момченце"}
{"url": "https://www.bgonair.bg/direktno/2019-01-25/bombastichnite-zaglaviya-sa-primer-za-propaganda", "text": "\r\n \r\n Бомбастичните заглавия са пример за пропаганда, каза Стояна Георгиева - гл.редкатор на  MEDIAPOOL.BG. С течение на времето новата медийна среда промени  обществото. Много хора четат всички, без да се замислят за достоверността на информацията. След това шерват в профилите си в социалните мрежи, каза тя.", "date": "2019.01.25", "title": "Бомбастичните заглавия са пример за пропаганда"}
{"url": "https://www.bgonair.bg/economy/2019-01-25/balgarite-polzvat-nay-malko-internet-v-evropeyskiya-sayuz", "text": "Българите ползват някои опции на интернет сравнително най-малко в Европейския съюз, показват данни на Евростат за използването на глобалната мрежа от гражданите в страните на ЕС през 2018 г. Едва 65% от сънародниците ни сърфират редовно в мрежата при среден показател за ЕС от 85 на сто, като по редовно използване на интернет сме на последна позиция в ЕС. Освен това българите използват някои опции на интернет сравнително най-малко от европейците: например едва 7% ползват мрежата за интернет банкиране при 54% за ЕС. Хората в България най-малко използват мрежата и за изпращане на имейли - 40 на сто при среден показател за ЕС от 73%.  Също така 25% от българите ни търсят данни за някаква здравна информация през мрежата при дял за ЕС от 52 на сто. Около 30 на сто от българите слушат музика през интернет при 50% за европейците. Най-активни в мрежата са били младите българи на възраст 16-24 години – 92% от тях, а на другия полюс са били възрастните хора у нас /65-74 г./ - едва 18% са ползвали глобалната мрежа през миналата година. Освен това броят на работещите българи, които редовно са ползвали глобалната мрежа е бил 90%, докато броят на незаетите лица в мрежата е бил наполовина - 45 на сто. Четете повече новини на  . \r\nЗа още новини харесайте и страницата ни във Facebook ", "date": "2019.01.25", "title": "Българите ползват най-малко интернет в Европейския съюз"}
{"url": "https://www.bgonair.bg/bulgaria/2019-01-25/borisova-gradina-naprezhenieto-mezhdu-tichashti-i-razhozhdashti-se-raste", "text": "\r\n След като в \"България сутрин\" ви разказахме за спора между спортисти и любители на кучета, оказва се че напрежението расте. В почивните дни Димитър Кисьов организира нетрадиционна инициатива в Борисовата градина. Деца от неговия спортен клуб тичаха с тениски, призоваващи собствениците на кучета да не ги разхождат свободно. Целта - любителите на домашните животни и лекоатлетите - да не си пречат взаимно. Според стопаните на кучета обаче това насаждало омраза.  Те твърдят, че Кисьов и неговата школа, използват алеите в парка, без да плащат за това. Разлепяли и рекламни материали върху дърветата, които замърсяват Борисовата градина.  От екипа на Димитър Кисьов категорично отричат тези обвинения, и съзират подмолни мотиви зад атаката. Харесайте Facebook страницата ни ", "date": "2019.01.25", "title": "Борисова градина: Напрежението между тичащи и разхождащи се расте"}
{"url": "https://www.bgonair.bg/denqt-on-air/2019-01-25/zadarzhanite-ot-4-to-rpu-sa-deystvali-kato-silova-grupirovka-smyata-ekspert", "text": "\r\n Обвинения за организирана престъпна група ще бъдат повдигнати на задържаните четирима полицаи, които са рекетирали търговци. Те са от столичното 4-то Районно управление. Сред тях е и ръководителят на сектор \"Икономическа полиция\" Красимир Кръстев. Престъпната група е действала от началото на 2017 година, а според Прокуратурата работата по разобличаването ѝ е започнала през септември 2018 г. Престъпилите закона полицаи са задържани с подкуп от 2000 лева в самото 4-то Районно управление в София. Според бившия зам.-вътрешен министър и зам.-председател на \"Народен съюз“ Явор Хайтов е напълно нормално обществото да се чувства омерзено от този случай, защото тези служители получават заплати от данъците. \"Как да се има доверие в служителите на МВР, като действат като една трибуквена силова групировка. Бяха първоначално задържани 5 души, а обвинения бяха повдигнати само срещу 4-а - това също е съмнително. Не искам обаче да хвърляме цялата кал срещу МВР\", обясни Хайтов в \"Денят ON AIR\". Той е категоричен, че трябва да се обърне голямо внимание и на откритите под бюра и шкафове преписки, по които не се работи. \"Всяка една преписка е една човешка съдба. Икономическата превенция е много важна. Този дребен детайл сочи, че в това районно управление този сектор не е работел въобще. Иска ми се да вярвам, че е само в този сектор. Задавам си въпроса дали така не е в други главни и областни дирекции на МВР\", коментира още зам.-председателят на \"Народен съюз“ пред Bulgaria ON AIR. Все пак Хайтов е на мнение, че случаят е показателен, защото ръководството на МВР има явното желание да изкара \"гнилите ябълки\" от системата. За още новини харесайте и страницата ни във Facebook ", "date": "2019.01.25", "title": "Задържаните от 4-то РПУ са действали като силова групировка, смята експерт"}
{"url": "https://www.bgonair.bg/denqt-on-air/2019-01-25/poetat-vladimir-levchev-za-politikata-za-sveta-i-za-mars", "text": "\r\n Простреляна политическа действителност – как живеят хората на изкуството у нас? В последната книга на писателя и поет Владимир Левчев \"Марс\" става дума за политическата действителност. \"Това е концептуална книга, която написах след \"Любов на площада\". В книгата говоря за 3 теми – има ли живот на планетата Марс, унищожаването на едната планета и отиването към другата, войната. Има ужасна нестабилност в света. Живеем в мир вече няколко поколения. Европейският съюз не трябва да се разваля. Ако Brexit остане без сделка при напускането, може да очакваме бунтове в Северна Ирландия\", отбеляза той в \"Денят ON AIR\".  Разговорът обхвана пъстроцветна палитра от политически теми - както за случващото се у нас, така и по света.  \"Вълната на национализъм вероятно ще отшуми. Не си даваме сметка, че светът се променя изключително драматично. В близък план можем да кажем, че много хора си губят работата. Роботизацията на труда ще премахне много работни места. Нашият проблем в България е мафиотщината и корупцията\", отбеляза авторът пред Bulgaria ON AIR. За повече новини харасайте Facebook страницата ни ", "date": "2019.01.25", "title": "Поетът Владимир Левчев: За политиката, за света и за Марс"}
{"url": "https://www.bgonair.bg/denqt-on-air/2019-01-25/analizatori-gerb-i-bsp-s-fotofinish-na-evroizborite-dps-mobilizirano-a-op-razedineni", "text": "\r\n Политически сблъсъци и патриотични кризи – задават се избори за Европейския парламент. ГЕРБ и БСП се готвят за вота. Утре е \"червеният\" конгрес. А \"Обединени патриоти\" са все така разединени. Изпит за какво са тези избори? \"Данните на повечето агенции сочат, че имаме фотофиниш на двете най-големи политически партии. Ще успеят да вкарат своите депутати. ДПС ще бъде добре мобилизирано. \"Патриотите\" успяха доста да ни разочароват като политическо поведение и смисъл. Егото им беше в повече. Трите партии трябваше да синхронизират външните си източници на подкрепа. Не видях по време на това управление нивото на техния капацитет от към експерти. Не видях техни хора, които да могат да реализират политиките им\", отбеляза политическият психолог проф. Антоанета Христова. В студиото на \"Денят ON AIR\" тя посочи, че БСП е по-активна в правенето на скандалите. \"Не минава ден без това. Наблюдателите на тези скандали вече се чудят за какво става въпрос. Това демотивира избирателите. Очаквам ниска активност за БСП на евроизборите\", коментира тя.  Лидерът на \"Атака\" Волен Сидеров каза, че ГЕРБ вероятно имат изгода \"Обединените патриоти\" да са нестабилни. Той уточни, че това е усещане и няма доказателства, с които да подкрепи думите си. \"Нестабилността на \"Патриотите\" е тяхна вина. Те нямат институционализирани политически сили. Липсата на политическа и коалиционна култура води до тези проблеми между тях. Лоша реклама в политиката няма. Разочарованите от \"Патриотите\" ще отидат към ГЕРБ, а не към БСП. Председателството на парламентарната група е висящо. Официозните им лидери са във война. Орел, рак и щука от самото начало. Циркът, който произвеждат, им носи само тесен кръг от безкрайно верни фенове. Те не се държат като национално отговорни управленци\", подчерта политологът Любомир Стефанов. Пред Bulgaria ON AIR той изтъкна, че премиерът Бойко Борисов очевидно стягал редиците си.  \"ГЕРБ имаше нужда от такова разтръскване. Партията се е изтъркала като активност. ГЕРБ се превръща в актьор, който знае какво се прави по време на избори. Борисов искаше съпартийците му да се събудят. Господин Радев не успява да излезе от обувките на опозиционен говорител. Той не е президент на всички българи. Не успява да развие мисленето, че е държавен глава на всички българи\", обобщи Стефанов.  За повече новини харесайте Facebook страницата ни ", "date": "2019.01.25", "title": "Анализатори: ГЕРБ и БСП с фотофиниш на евроизборите, ДПС мобилизирано, а ОП - разединени"}
{"url": "https://www.bgonair.bg/economy/2019-01-25/2410-lv-sa-nuzhni-na-chetirichlenno-semeystvo-za-zhivot-v-sofiya-3200-lv", "text": "Почти 3200 лева са необходимите средства за месечна издръжка на четиричленно домакинство, включващо двама родители и две деца към декември 2018 година за София. Това показват последните данни за потребителските цени и издръжката на живот в България на Института за синдикални и социални изследвания (ИССИ), представени от президента на КНСБ Пламен Димитров. Сумата е необходима за покриване на основните нужди от храна, поддържане на жилището, здравеопазване, образование, транспорт и почивка спрямо средните български стандарти. Средно на едно лице се пада 796 лв., което надхвърля средните за страната стойности с 32 на сто. Това означава, че средната работна заплата на всеки от възрастните трябва да бъде поне 1600 лева. Средно издръжката на едно лице от четиричленното домакинство за страната е 602 лева. За покриване на разходите в семейството двамата възрастни трябва да получават не по-малко от 1205 лв. „От началото на 2018 г. издръжката на живот се увеличава с близо 85 лв., след като последователно и през четирите наблюдавани тримесечия се регистрираха умерени темпове на нарастване. В края на 2018 г. издръжката отчита повишение с 3,6%, след като тримесечният темп леко се забави до 0,9% спрямо предходното тримесечие“, посочи Димитров. За последните десет години нарастването на издръжката на живот е с 25,3 на сто, при база декември 2009 г. През този период в номинално изражение издръжката на живот на едно лице се увеличава с около 121 лева – от 481 лева през декември 2009 година. През десетгодишния период средната работна заплата за страната нараства с 86,2%, а реално - с 64,9%. За някои области изоставането на средната работна заплата е около 1/3 от средната работна заплата - това се отнася за районите на Видин, Благоевград, Силистра и Кюстендил. Вижте повече на  . За още новини харесайте и страницата ни във Facebook ", "date": "2019.01.25", "title": "2410 лв. са нужни на четиричленно семейство за живот, в София – 3200 лв."}
{"url": "https://www.bgonair.bg/world/2019-01-25/sblasatsi-na-mnogohilyadniya-protest-pred-gratskiya-parlament", "text": "\r\n Сблъсъци пред гръцкия парламент на фона на провеждащите се в пленарна зала разгорещени дебати преди вота по ратифицирането на Договора от Преспа. Демонстранти хвърляха камъни и коктейли \"Молотов\" по кордона полицаи около сградата на парламента на площад \"Синтагма\" в самото сърце на гръцката столица. За да разпръсне тълпата, полицията използва сълзотворен газ. Има и 133-а задържани демонстранти. Вотът в гръцкия парламент по споразумението, което сложи край на продължилия 27 години спор между Скопие и Атина за името на Македония, беше отложен за днес. Депутатите решиха, че имат нужда от още дебати, преди решаващото гласуване. Гръцкото правителство се надява, че ще може да получи между 151 и 155 гласа, за да ратифицира Договора от Преспа. За още новини харесайте и страницата ни във Facebook ", "date": "2019.01.25", "title": "Сблъсъци на многохилядния протест пред гръцкия парламент"}
{"url": "https://www.bgonair.bg/world/2019-01-25/byudzhetnata-kriza-v-sasht-se-zadalbochava", "text": "Бюджетната криза в Съединените щати се задълбочава. Сенатът отхвърли два законопроекта, чиято цел беше да се прекрати продължаващото близо месец блокиране на работата на федералното правителство заради липса на средства.  Единият законопроект, подкрепен от републиканците, включваше разпределението на 5 цяло и 7 милиарда долара, необходими за изграждането на стена на границата с Мексико по искане на президента Доналд Тръмп.  Вторият законопроект, подкрепен от демократите, изключваше всякакво финансиране на съоръжението. Предложенията обаче не събраха необходимите 60 гласа.  От 22 декември работата на федералното правителство е спряна, а 800 хиляди държавни служители не са получавали заплати.", "date": "2019.01.25", "title": "Бюджетната криза в САЩ се задълбочава"}
{"url": "https://www.bgonair.bg/world/2019-01-25/shvetsiya-spira-dizelovite-avtomobili-ot-2030-g", "text": "Швеция е поредната държава, която има намерение да въведе пълна забрана на автомобилите с двигатели с вътрешно горене. Това ще стане през 2030 г., като е една от ключовите програма на новото правителство на страната, което ще се бори с глобалното затопляне и с изпълнение на Парижкото споразумение за справяне с климатичните промени. За постигане на тези цели, в близките години властите започват активно развитие на инфраструктура за електрически транспорт. Идеята на управляващите е Швеция да стане първата държава в света, която да не използва изкопаеми енергийни източници, съобщава Deutsche Welle, като цитира премиера на страната – социал-демократът Стефан Льовен. По този начин Швеция става деветата държава, която посочва конкретна дата за пълен отказ от автомобилите с двигатели с вътрешно горене. „От 2030 г. на територията на страната няма да могат да се регистрират нови коли с бензинови и дизелови двигатели”, обяви представителката на екологичната организация Greenpeace - Марион Тиман. По-рано стана ясно, че Норвегия планира отказ от автомобилите с двигатели с вътрешно горене през 2025 г. В момента в скандинавската страна половината от продадени нови коли са електрифицирани – 31,2% са на ток, а останалите са хибриди. Освен това, през 2030 г. от бензиновите и дизеловите коли ще се откажат Израел, Ирландия, Исландия и Холандия. Същият срок са си поставили Китай и Индия, а през 2040 г. забраната на двигателите с вътрешно горене ще стане факт във Великобритания и Франция. Повече новини четете на  . За още новини харесайте и страницата ни във Facebook ", "date": "2019.01.25", "title": "Швеция спира дизеловите автомобили от 2030 г."}
{"url": "https://www.bgonair.bg/bulgaria/2019-01-25/nad-7500-uchastnitsi-ot-9-strani-vzimat-uchastie-v-surva", "text": "Над 7500 участници от девет държави ще се включат в международния фестивал \"Сурва\" в Перник. Броят на хората е рекорден за 28-то издание на фестивала.  Фестивалът по традиция винаги се провежда в последните петък, събота и неделя от месец януари. През уикендът ще има състезателни дефилета, които ще започнат от 10:00 ч. от сградата на общината в Перник.  Състезателите ще дефилират до централната градска част. Днес се очаква да има факелно шествие, което ще започне от сградата на общината. С това ще се даде и официално начало на фестивала.  По повод събитието Българските държавни железници обявиха, че се отпускат допълнителни вагони във влаковете. Пускат се още 3 извънредни влака между София и Перник, предаде Сергей Тодоров.  Харесайте Facebook страницата ни ", "date": "2019.01.25", "title": "Над 7500 участници от 9 страни взимат участие в \"Сурва\""}
{"url": "https://www.bgonair.bg/science/2019-01-25/biznes-klientite-na-a1-mogat-da-zakupyat-elektronni-vinetki-za-vsichki-svoi-sluzhebni-avtomobili-navednazh", "text": "\r\n Бизнес клиентите на А1 вече могат да закупят електронни винетки за всички свои служебни автомобили наведнъж, без да чакат с часове в пунктовете за продажба. Чрез подаване на едно заявление към своя акаунт мениджър с придружаваща декларация по електронен път, компаниите ще могат да заявят винетки за по 100 броя служебни автомобили в една поръчка. След финализиране на процеса по активация, клиентите ще получат потвърдителен имейл и разписките за всички активирани винетки. За по-голямо удобство закупените винетки могат да се заплатят по банков път със следващата месечна фактура. А1 стартира продажбите на новия смартфон Nokia 8.1 Корпусът на Nokia 8.1 e със заоблени ъгли, като съчетава алуминиева рамка с предно и задно стъкло, придавайки елегантност на дизайна. Флагманът на популярната марка може да бъде закупен онлайн на a1.bg за 499,99 лева в брой или 24,99 лева на месец с план A1 ONE Unlimited 5XL. Можете да спечелите смартфона Xiaomi Redmi S2, като отговорите правилно във Facebook страницата на А1 на въпроса: \"Колко винетки за служебни автомобили могат да закупят бизнес клиентите на А1 с една поръчка?\"", "date": "2019.01.25", "title": "Бизнес клиентите на А1 могат да закупят електронни винетки за всички свои служебни автомобили наведнъж"}
{"url": "https://www.bgonair.bg/bulgaria/2019-01-25/skandal-v-ns-zaradi-deklaratsiya-na-ninova-v-zashtita-na-elena-yoncheva", "text": "\r\n Скандал в Народното събрание заради декларация на председателя на БСП Корнелия Нинова. От парламентарната трибуна тя защити колегата си Елена Йончева, която в момента се разследва за пране на пари.  В изказването си Нинова заяви, че никой не е чувал името на Йончева в хода на разследването за фалита на КТБ и попита защо това се случва сега.  Думите на Корнелия Нинова предизвикаха реакция на управляващите. Последваха процедурни схватки и спор има ли обиди в изказванията или не. \r\n  \r\n\"За 5 години никой около разследването за КТБ не е чувал за името на Елена Йончева и седи въпросът защо на нея и защо сега, защото това е политически процес, а не наказателен, защото това е репресия\", заяви Нинова.  ", "date": "2019.01.25", "title": "Скандал в НС заради декларация на Нинова в защита на Елена Йончева"}
{"url": "https://www.bgonair.bg/reportazhi/2019-01-25/prezidentat-na-venetsuela-shte-zatvori-diplomaticheskite-misii-v-sasht", "text": "\r\n Задълбочава се кризата във Венецуела. Президентът Николас Мадуро обяви, че затваря посолството и консулските служби на страната в Съединените щати.  До скъсването на дипломатическите отношения се стигна, след като Вашингтон призна опозиционера Хуан Гуайдо за временен президент на Венецуела.. В реч пред Върховния съд на страната Николас Мадуро обяви решението си да затвори дипломатическите мисии в САЩ.  Мадуро заяви, че ще продължи да управлява, но приветства диалог с опозицията. А самопровъзгласилият се президент Хуан Гуайдо обяви, че е готов да обмисли предоставяне на амнистия на държавния глава Николас Мадуро и неговите съюзници.  Днес улиците на столицата Каракас изглеждат спокойни след тридневните протести и сблъсъци между привърженици и противници на президента. Последиците обаче са видими навсякъде. Мадуро е сред най-критикуваните лидери в света, тъй като управлението му доведе страната до тежка икономическа криза.", "date": "2019.01.25", "title": "Мадуро затваря дипломатическите мисии на Венецуела в САЩ"}
{"url": "https://www.bgonair.bg/bulgaria/2019-01-25/balgarski-lekari-shte-se-obuchavat-vav-viena-za-da-pravyat-belodrobni-transplantatsii-u-nas", "text": "\r\n Подписано е споразумение за подготовка на български лекари, които да правят  белодробни трансплантации у нас. Министерският съвет се ангажира най-късно до 2021 година операциите да се извършват на територията на България. В рамките на това време по петима пациенти всяка година ще бъдат транспортирани за операция във Виена. Това решение беше взето след срещата на премиера Бойко Борисов и министъра на здравеопазването Кирил Ананиев. На нея присъстваше и ръководителят на Клиниката по белодробна хирургия в университетска болница Виена, където преди са трансплантирани и български пациенти.  Селекцията на приоритетните пациенти, които да бъдат изпращани във Виена, ще се извършва от болница \"Света Екатерина\", където по-късно ще се провеждат и белодробните трансплантации. В момента в България 15 пациенти чакат белодробна трансплантация.", "date": "2019.01.25", "title": "Лекарите ни ще се обучават във Виена, за да правят белодробни трансплантации у нас"}
{"url": "https://www.bgonair.bg/world/2019-01-25/tornado-v-antaliya-zahvarli-kola-s-momiche-zad-volana-v-reka", "text": "\r\n Драматична спасителна операция в турската провинция Анталия. Торнадо захвърли автомобил в придошлите води на местна река, която го повлече по течението.  На любителски кадри се вижда как мъж се опитва да освободи 20-годишно момиче зад волана. Спасителни екипи успяват да извадят мъжа от водата, но засега няма и следа от момичето.  Торнадото в района разруши покриви на къщи, потопи десетки рибарски лодки и повали дървета. Съобщава се за най-малко един загинал и 11 ранени. За още новини харесайте и страницата ни във Facebook ", "date": "2019.01.25", "title": "Торнадо в Анталия захвърли кола с момиче зад волана в река"}
{"url": "https://www.bgonair.bg/world/2019-01-25/gartsiya-prizna-imeto-republika-severna-makedoniya", "text": "\r\n Гръцките депутати приеха спорното споразумение между Атина и Скопие за промяна на името на Република Македония. Въпреки силните реакции срещу сделката в политическо и социално измерение, споразумението беше ратифицирано от 153-а депутати в 300-местния парламент. На този фон пред сградата на парламента отново се събират противници на споразумението, а снощи хиляди протестираха срещу новото име на Македония. Над 130 души бяха задържани. За още новини харесайте и страницата ни във Facebook ", "date": "2019.01.25", "title": "Гърция призна името Република Северна Македония"}
{"url": "https://www.bgonair.bg/bulgaria/2019-01-25/obyaviha-gripna-vakantsiya-v-sofiya-uchenitsite-na-uchilishte-na-6-fevruari", "text": "\r\n Грипна ваканция е обявена от понеделник на територията на София град. Преустановяват се учебни занятия до 4 февруари включително. С писмо на директора на СРЗИ се уведомява Регионалното управление по образованието София-град за създаване на организация за преустановяване на учебните занятия от 28.01.2019 г. до 04.02.2019 г. включително. От понеделник е обявена грипна епидемия и в Благоевград. Там учебните занятия ще бъдат преустановени до 01 февруари включоително. Грипна епидемия е обявена и от РЗИ Кюстендил. Издадено е предписание на РУО – Кюстендил за временно преустановяване на учебните занятия във всички училища на територията на областта, считано от 28.01.2019 г. до 01.02.2019 г. включително. До второ нареждане в трите области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. Припомняме, че към днешна дата грипна епидемия е обявена на територията на следните области: Бургас, Варна, Видин, Добрич, Кърджали, Пазарджик, Пловдив, Силистра, Сливен, Смолян, Софийска област, Стара Загора, Хасково, Шумен, Ямбол, както и на територията на община Луковит. Отменена е грипната епидемия на територията на област Перник.", "date": "2019.01.25", "title": "Обявиха грипна ваканция в София, учениците на училище на 6 февруари"}
{"url": "https://www.bgonair.bg/bulgaria/2019-01-25/siderov-podozira-che-gerb-imat-izgoda-op-da-sa-nestabilni-za-evroizborite", "text": "Лидерът на \"Атака\" Волен Сидеров заподозря, че ГЕРБ имат полза, ако \"Обединени патриоти\" не са единни на евроизборите, тъй като така биха имали още един евродепутат. Това било обаче само негово усещане и Сидеров нямал доказателства за това. \"ГЕРБ като че ли имат полза от това да не сме единни. Това е само усещане, нямам доказателства. Ако \"Патриотите\" сме със слаб резултат, ГЕРБ може да има преразпределение с един депутат. Медиите са насочвани да се занимават с темата ще има ли Коалиционен съвет на \"Патриотите\", дали ще се явим заедно на изборите. Сигурен съм, че хората не лягат и не стават с този въпрос\", коментира Сидеров. Лидерът на \"Атака\" обясни и че за евроизборите е готов на всякакви варианти, като загатна, че може и да има \"скрит коз\". Той обаче не бил Николай Бареков. \"Бареков е човекът, който лобира за участието на партия \"Атака\" в Алианса на консерваторите. По-добре за българска партия е да участва в такъв алианс. Това са ни отношенията с Бареков\", изясни Сидеров. Той отново подчерта и че не е важно кой с кого ще се яви на изборите, а какви ще са програмите, които ще се защитават в Европейския парламент. Сидеров отбеляза и че ако резултатът на БСП и ДПС е по-висок от този на ГЕРБ и \"Обединени патриоти\" това ще даде основание на опозицията да настоява за предсрочни парламентарни избори, предаде  . \"Ако общият резултат на ГЕРБ и \"Обединени патриоти\" е по-слаб от този на БСП и ДПС, БСП ще имат основание да кажат, че имаме преразпределение на общественото настроение и трябва да отидем на избори, но това зависи от ГЕРБ. Ако Борисов реши да хвърли оставка, ще се отиде на избори\", каза атакистът. За повече новини харесайте Facebook страницата ни ", "date": "2019.01.25", "title": "Сидеров подозира, че ГЕРБ имат изгода ОП да са нестабилни за евроизборите"}
{"url": "https://www.bgonair.bg/bulgaria/2019-01-25/dimov-kam-ekozashtitnitsite-samo-op-mogat-da-poiskat-ostavkata-mi", "text": "Министърът на околната среда и водите Нено Димов заяви, че въпросът с оставката му може да бъде на дневен ред само когато тези, които са го поканили на този пост, преценят, че не се справя със задачите си. Вчера екоактивисти поискаха оставката на Нено Димов заради решението на ВАС, с което се отменя изграждането на втори лифт в Банско. Според решението планът за управлението на планината не може да бъде променян без екооценка, а екоминистърът е инициирал промяната именно по този начин. \"Аз съм поканен от \"Обединени патриоти\", в частност от ВМРО, за да изпълнявам предизборна програма, за която са гласували няколкостотин хиляди души. Тази програма е станала част от управленската програма и основен фокус в нея е повишаване на доходите на гражданите. Когато тези, които са ме поканили - ВМРО, \"Обединени патриоти\" и управляващата коалиция, определят, че не се справям с тази задача, темата с оставката ще е на дневен ред\", заяви Димов. Той подчерта и че екоминистерството е свързано с доходите на хората, като цитира проучване, според което на ден се губят по 1 млн. лева само заради обжалвания и спирания на инвестиционни проекти. \"Това можеха да са пари за пенсии или здравеопазване. Това са процедури, касаещи нашето министерство\", обясни министърът. Той уточни и че с това решение на ВАС за Пирин в този тип национални паркове не може да има никакво развитие при този закон. \"Съдът тълкува закона по този начин, не коментирам защо е тълкуван така и приемам решението за изпълнение. Докато законът е в този вид, не може да се процедира\", заяви той и подчерта, че парламентът може да промени това, предаде  . За още новини харесайте Facebook станицата ни ", "date": "2019.01.25", "title": "Димов към екозащитниците: Само ОП могат да поискат оставката ми"}
{"url": "https://www.bgonair.bg/bulgaria/2019-01-25/pusnaha-banev-ot-aresta-za-da-prisastva-na-pogrebenieto-na-bashta-si", "text": "Николай Банев е пуснат от ареста, за да присъства на погребението на баща си Йордан Банев. Под строг полицейски конвой, Николай Банев пристигна на траурната церемония в Хасково. Бившият полковник от гръцкото контраразузнаване издъхна на 85 години. До последно той живя в къщата си край село Спахиево. Цялото ръководство на местното БСП също присъства на церемонията.", "date": "2019.01.25", "title": "Пуснаха Банев от ареста, за да присъства на погребението на баща си"}
{"url": "https://www.bgonair.bg/bulgaria/2019-01-25/uslozhnena-obstanovka-v-smolyansko-dva-yazovira-prelivat", "text": "\r\n Опасни валежи в пет области на страната днес. Сняг и дъжд вали в Родопите. Най-сериозна е обстановката в Смолянско. В ниските части на областта вали дъжд, а по високите - сняг. Проходите \"Превала\" и \"Рожен\" са затворени за превозни средства над 12 тона. В цялата област Смолян движението задължително трябва да се извършва с вериги, предаде репортер на Bulgaria ON AIR. Много от реките в областта са повишили своите нива, а язовирите \"Златоград\" и \"Пловдивци\" преливат, но няма опасност за населението. Опасенията са язовирите \"Златоград\" да не се свлече земна маса, която да предизвика вълна. Язовирите са по 24-часово наблюдение. За момента няма бедстващи хора. На помощ обаче са изпратени сухопътните войски заедно с роторни снегорини, които да разширят пътя през Пампорово, тъй като е стеснен заради преспите.  ", "date": "2019.01.25", "title": "Усложнена обстановка в Смолянско, два язовира преливат"}
{"url": "https://www.bgonair.bg/bulgaria/2019-01-25/borisov-shte-pregovarya-za-nov-dogovor-za-belodrobni-transplantatsii-vav-viena", "text": "Премиерът Бойко Борисов ще преговаря за нов договор за белодробни трансплантации във Виена. Той и министърът на здравеопазването Кирил Ананиев ще се срещнат с професор Валтер Клепетко, ръководител на Клиниката по белодробна хирургия в Университетската болница във Виена. Лечебното заведение, в което до изтичането на договора между нашата страна и виенската болница през май 2017 г., бяха трансплантирани успешно български пациенти.  След изтичането на договора българските граждани останаха без възможност за белодробна трансплантация. Вече няколко чакащи впочинаха.  ", "date": "2019.01.25", "title": "Премиерът ще преговаря за нов договор за белодробни трансплантации във Виена"}
{"url": "https://www.bgonair.bg/bulgaria/2019-01-25/poradi-posegatelstva-nad-meditsi-masovi-ostavki-v-gorna-oryahovitsa", "text": "\r\n Масови оставки в Центъра за спешна помощ в Горна Оряховица, след поредния случай на насилие над лекари. Преди дни медицинският фелдшер Наталия Армянова беше нападната от 35-годишна жена от ромски произход по време на дежурство.  Десетки медици днес подадоха молби за напускане на центъра. След изтичане на едномесечното предизвестие в края на февруари, драстично ще намалее броят на специалистите, които ще могат да поемат спешните случаи в региона на Горна Оряховица. След 19 години като фелдшер в Центъра за спешна медицинска помощ в Горна Оряховица, днес Стела Маркова беше сред първите подали молба за напускане. \"Не се чувствам защитена и идвам със страх на работа. Да не говорим ако се подаде някакъв адрес, особено нощно време, и тръгвам само с шофьор. С какъв страх тръгвам, защото не знам там какво ме чака и дали ще се върна!\", споделя тя.  Десет оставки на здравни работници бяха подадени само 5 минути след края на извънредното събрание на екипа и областното ръководство на Центъра за спешна медицинска помощ.  Във филиала на спешна помощ в Горна Оряховица работят около 50 човека, като след масовото и им напускане не е ясно дали в края на февруари ще има кой да поема спешните случаи в общините Горна Оряховица, Лясковец, Стражица, Златарица и Елена. Осигурени са всички мерки за сигурност в областния център – има видео наблюдение, договор с охранителна фирма и паник бутон. Това заяви директорът на центъра д-р Валентина Хаджирадева и допълни - желанието на персонала за физическа охрана на място може да бъде осигурено само с решение на здравното министерство. Харесайте Facebook страницата ни ", "date": "2019.01.25", "title": "Поради посегателства над медици: Масови оставки в Горна Оряховица"}
