{"url": "https://www.bgonair.bg/world/2018-11-10/v-solun-bus-s-migranti-se-blasna-v-kamion-edin-chovek-zagina", "text": "4-годишно дете загина при тежка катастрофа в Гърция. Микробус с мигранти се блъсна в товарен автомобил.  Един човек е загинал, а 20 са ранени. Сред тях и пет деца. Инцидентът е станал на изхода от Солун.  Според местните медии катастрофата е станала след полицейско преследване.", "date": "2018.11.10", "title": "В Солун: Бус с мигранти се блъсна в камион, загина дете"}
{"url": "https://www.bgonair.bg/world/2018-11-10/legendarniyat-kompozitor-enio-morikone-navarshi-90-godini", "text": "Известният италиански композитор Енио Мориконе навърши 90 години. Той е автор на музиката на повече от 570 филма, 30 от които са уестърни.  Сред тях са \"Имало едно време на Запад\", \"Недосегаемите\", \"Ново кино \"Парадизо\". Една от най-известните му творби е музиката към превърналия се в класика филм на Серджо Леоне - \"Добрият, лошият и злият\".  През 2007 година Енио Мориконе получи Оскар за цялостно творчество.", "date": "2018.11.10", "title": "Легендарният композитор Енио Мориконе навърши 90 години"}
{"url": "https://www.bgonair.bg/world/2018-11-10/radev-do-tramp-i-makron-na-parizhkiya-forum-za-mir", "text": "Държавният глава Румен Радев е на двудневно посещение във Франция по покана на президента Еманюел Макрон за участие в Парижкия форум за мир и отбелязването на 100 години от края на Първата световна война.  Световният политически елит се събира в Париж, за да почете годишнината. Американският президент Доналд Тръмп вече пристигна в града, очакват се и още много гости.  А във френската столица кипи трескава подготовка за отбелязването на годишнината.", "date": "2018.11.10", "title": "Радев до Тръмп и Макрон на Парижкия форум за мир"}
{"url": "https://www.bgonair.bg/world/2018-11-10/sruti-se-natovaren-most-v-kavala-po-chudo-nyama-zhertvi", "text": "Част от един от най-натоварените мостове в гръцкия град Кавала се срути. По чудо няма пострадали. Все още не е ясна причината за тежкия инцидент.  В момента на срутването на моста на него е имало кран и автомобил. Според местни медии до инцидента се е стигнало заради претоварване на съоръжението.  Преди няколко години мостът е бил отчасти ремонтиран и модернизиран.", "date": "2018.11.10", "title": "Срути се натоварен мост в Кавала, по чудо няма жертви"}
{"url": "https://www.bgonair.bg/reportazhi/2018-11-10/pozharat-v-kaliforniya-e-izvan-kontrol-zhertvite-mu-veche-sa-9", "text": "\r\n Девет са вече жертвите на огромните горски пожари, които бушуват в Калифорния. Над 30 души са изчезнали. Огънят се е насочил към курорта Малибу – дом на редица холивудски звезди. Много от тях вече се евакуираха. Огромните пламъци се спускат по склоновете към луксозните жилища на холивудските знаменитости. Сред тях са Лейди Гага, Ким Кардашиян и Шер. Властите издадоха предупреждение, че огнената стихия е извън контрол.  Това пруниди хиляди хора да напуснат домовете си и да се струпат по магистралите. Мнозина потърсиха убежище по плажовете заедно с домашните си любимци. Според местните власти това е най-опустошителният пожар в историята на Калифорния.", "date": "2018.11.10", "title": "Пожарът в Калифорния е извън контрол, жертвите му вече са 9"}
{"url": "https://www.bgonair.bg/world/2018-11-10/mariya-gabriel-predstoi-ni-transformatsiya-na-segashnite-rabotni-mesta", "text": "\r\n \"Изкуственият интелект има много влияние вече в много сфери. Но трябва да поставим в центъра правилните етични въпроси, включително този, свързан с личните данни. През декември експертна група по изкуствен интелект ще публикува първа версия на Насоки за действие по т. нар. етичните въпроси, свързани с изкуствен интелект,\" каза в разговор с Милена Милотинова еврокомисарят по цифровизацията Мария Габриел. \"Важно е да идентифицираме кои сектори ще бъдат най-краткосрочно засегнати, в които най-краткосрочно трябва да вземем мерки. Засега нямаме отговор на този въпрос. Едни изследвания казват, че 60% от работните места ще изчезнат, други - 9 %. Но е ясно, че трансформация на работните места ще има,\" каза още Габриел.  \"Искаме като ЕК през януари да дадем на бизнеса и гражданите нова платформа на изкуствен интелект, в която всеки един ще има достъп, така че да съумее да тества своя софтуер\", обяви еврокомисарят пред Bulgaria ON AIR.  Продължава работата на Европейската комисия по въпроса за фалшиви новини.  \"Проблемът е многоаспектен, няма рецепта-чудо,\" каза Мария Габриел.  4 големи компании - Twitter, Facebook, Google и Mozilla, са дали индивидуални пътни карти с мерки, които ще приложат за справяне с проблема.  \"Те поеха ангажимент да направят конкретни стъпки за намаляване на видимостта на фалшивите новини. Ако до края на декември това не се случи, ще предложа друго решение, в това число и с регулаторен характер. Не могат да ме убедят, че фалшивите акаунти не могат да бъдат махнати,\" заяви Мария Габриел.  Като пример за кампания фалшиви новини от фалшиви адреси тя даде ситуацията преди месеци в ЕП, когато евродепутати са получавали 6000 имейла на ден със съдържание, защитаващо една от тезите в големия дебат за авторските права. В съдържанието на имейлите бил ясно доловим интересът на големите компании. В началото получателите на тези имейли са мислили, че те са изпратени от реални субекти. Вижте целия разговор на Милена Милотинова с Мария Габриел във видеото. ", "date": "2018.11.10", "title": "Мария Габриел: Предстои ни трансформация на сегашните работни места"}
{"url": "https://www.bgonair.bg/oporni-hora/2018-11-10/stefan-tsanev-polititsite-sa-golemi-dlazhnitsi-na-naroda", "text": "Стефан Цанев: Политиците са големи длъжници на народа! За тези 29 години не мога да им простя за окаяното и жалко състояние на народа! Как не ги е срам да живеят богато на гърба на хората?! И ми се хвалят с тези 40 лева коледни надбавки! За кое по-напред? На тях за какво ще им стигнат? Те не знаят как живее българинът!", "date": "2018.11.10", "title": "Стефан Цанев: Политиците са големи длъжници на народа!"}
{"url": "https://www.bgonair.bg/reportazhi/2018-11-10/sobstvenitsi-na-malki-firmi-v-plovdivsko-sa-zastrasheni-ot-falit", "text": "\r\n Собствениците на малките фирми в Пловдивско се притесняват от фалити, заради поскъпването на нощния труд, поискано от КТ \"Подкрепа\".  Притесненията им са свързани с очакванията доходите да не се променят, за сметка на по-високите заплати, които ще трябва да плащат на служителите си.  От 10 години насам час нощен труд се заплаща по 0,25 лева. Синдикалистите настояват той да е половин процент от минималната работна заплата. Според финансовите анализатори поисканото поскъпване е напълно основателно.", "date": "2018.11.10", "title": "Собственици на малки фирми в Пловдивско са застрашени от фалит"}
{"url": "https://www.bgonair.bg/bulgaria/2018-11-10/zasilen-migratsionen-natisk-na-balgaro-gratskata-granitsa", "text": "Забранен е риболовът в граничния участък на река Марица в зоната на свиленградското село Генералово, заради миграционен натиск в този участък от българо-гръцката граница. Целта е да се предотвратяват инциденти.  През последните месеци опитите на нелегални мигранти да преминават през зелената граница са повече спрямо 2017 година. В зоната за отговорност на граничния участък \"Ново село\" те са се увеличили над 4 пъти.  През първите 10 месеца на 2017 година в този участък не са допуснати да влязат 520 незаконни имигранти. За същия период на тази година са спрени 2278 души, посочват от полицията, цитирани от БНР.", "date": "2018.11.10", "title": "Засилен миграционен натиск на българо-гръцката граница"}
{"url": "https://www.bgonair.bg/oporni-hora/2018-11-10/levon-hampartsumyan-ako-se-sastezavame-sas-sobstvenoto-si-minalo-sme-postignali-mnogo-za-tezi-29-godini", "text": "\r\n Левон Хампарцумян: Ако се състезаваме със собственото си минало сме постигнали много за тези 29 години! Някой помни ли какво беше икономическото състояние на България през 1989?! Окаяно! Ако се съпоставим с други страни, сме много назад, но важното е, че тази посока е правилна! Трябва прокуратурата да работи по този начин, може би акциите не бива да бъдат толкова шумни! Очакваме резултати! Еврозоната означава, че ще бъдем в клуба на богатите. Няма реални предпоставки за финасова криза през 2020 година, тези твърдения са пресилени. Банковата ни система е стабилна.", "date": "2018.11.10", "title": "Левон Хампарцумян: Ако се състезаваме със собственото си минало сме постигнали много за тези 29 години!"}
{"url": "https://www.bgonair.bg/bulgaria/2018-11-10/protest-pred-ministerskiya-savet-poiskaha-ostavka-na-pravitelstvoto", "text": "\r\n С поредица от протести започна 29-ата годишнина от началото на Прехода. Пред Министерския съвет в София започна протест срещу управлението на страната. А датата 10 ноември е избрана умишлено. Протестиращите блокираха движението по бул. \"Дондуков\" и със скандирания и плакати поискаха оставка на правителството. Протестиращите настояват за референдум за по-високи заплати, по-високи пенсии и по-висок икономически растеж. \n Един от организаторите на протеста е политикът Александър Томов, който обясни пред Bulgaria ON AIR какви са исканията и предложенията на протестиращите. Той и екипът му са подготвили програма за ускорение на българското развитие. \"Силно обезпокоени сме за съдбата на страната. При тези параметри на Бюджет 2019 България се оказва в абсолютното дъно на Европа. При такова дъно на пенсии, заплати, производителност, износ все повече българи ще напускат България, принудени от икономически реалности\", заяви Томов. \"Правителството отказва да приеме различни модели, различна политика. Днес хората спукаха балоните на бюджета, той наистина е балон\", каза още бившият вицепремиер.", "date": "2018.11.10", "title": "Протест пред Министерския съвет: Поискаха оставка на правителството"}
{"url": "https://www.bgonair.bg/reportazhi/2018-11-10/narisuvay-mi-usmivka-onkobolni-i-hora-s-uvrezhdaniya-izrabotvat-igrachki", "text": "\r\n 14 онкоболни и хора с увреждания намериха работа за една година по проект \"Нарисувай ми усмивка\" към сдружение \"Онкоболни и приятели\" в Бургас.  Жените изработват играчки и сувенири, които вече може да закупите за Коледа от магазинчето на социалното предприятие. Като в измисленото магазинче на Джани Родари, тук се продава надежда. Само че магазинчето е истинско и надеждата я има.  Изработването на сувенири не е само работа за жените, а и своеобразна арт терапия, която им помага в битката с рака . Ако сдружението успее да реализира приходи, то ще продължи да съществува и след края на проекта. ", "date": "2018.11.10", "title": "\"Нарисувай ми усмивка\": Онкоболни изработват играчки и сувенири"}
{"url": "https://www.bgonair.bg/bulgaria/2018-11-10/vidinchani-skochiha-sreshtu-razlikata-v-tsenite-na-gorivata", "text": "\r\n Протест срещу разликата в цените на горивата се проведе във Видин. Автошествието потегли на метри от Дунав мост 2 и премина през целия град, за да стигне до крепостта Баба Вида.  Освен от разликата в цените на горивата, хората са недоволни и от работата на общината, която според тях бави строителството на магистрала от Видин до София.  Протестът беше подкрепен и от майките на деца с увреждания.", "date": "2018.11.10", "title": "Видинчани скочиха срещу разликата в цените на горивата"}
{"url": "https://www.bgonair.bg/bulgaria/2018-11-10/golyam-avtopohod-v-ruse-s-nastoyavane-za-po-chist-vazduh", "text": "\r\n Нов протест за чист въздух в Русе. Днес в града бе организиран голям автопоход, с който русенци настояват да се вземат мерки срещу тежките миризми, които се усещат в града.  В шествието се включиха над 100 автомобила. С националния флаг и плакати за чист въздух колите преминаха по основните булеварди на Русе до Дунав мост. За около половин час те блокираха движението в посока граничният пункт.  Хората искат адекватни действия от страна на институциите, тъй като не вярват на резултатите на екоинспекцията, според която няма обгазяване. Според русенци има предприятия, които продължават да замърсяват въздуха, а срещу тях няма предприети наказателни мерки.", "date": "2018.11.10", "title": "Голям автопоход в Русе с настояване за по-чист въздух"}
{"url": "https://www.bgonair.bg/bulgaria/2018-11-10/balgarite-dishame-nay-mrasniya-vazduh-v-evropa", "text": "България, Румъния и Унгария са страните с най-мръсен въздух в Европейския съюз (ЕС), показва проучване, направено от Европейската агенция за околната среда и цитирано от World Economic Forum. През 2015 г. почти половин милион души са починали в резултат на силно излагане на фини прахови частици, озон и азотен диоксид. Фините прахови частици са най-смъртоносни – около 400 хил. души от ЕС са загинали заради вредното им влияние, показват статистическите данни. Само в Германия за 2015 г. смъртните случаи от замърсяването на въздуха са били 62 хил., като по този показател страната е на първо място сред останалите европейски държави, пише  . При съотношение смъртни случаи/население обаче, класацията се променя значително, като на първите страни застават държави от Източна Европа – България, Румъния, Гърция и Унгария. Навсякъде по света 9 от всеки 10 души живеят в райони със силно замърсен въздух, като всяка година умират около 7 млн. души в резултат на това. Институтът по здравно ефекти подготви доклад, от който се вижда, че Китай и Индия са страните с най-много смъртни случаи вследствие на мръсния въздух.", "date": "2018.11.10", "title": "Българите дишаме най-мръсния въздух в Европа!"}
{"url": "https://www.bgonair.bg/bulgaria/2018-11-10/tsvetanov-kam-radev-silata-na-demokratsiyata-e-v-razdelenieto-na-vlastite", "text": "\r\n Силата на демокрацията е в разделението на властите. Така заместник – председателят на ГЕРБ Цветан Цветанов отговори на острите критики на президента Румен Радев към правителството и управляващото мнозинство.  И го определи като президент на БСП. В обръщение към нацията снощи президентът отбеляза, че 29 години след началото на Прехода основите на българската демокрация са критично застрашени, а свободата на словото е минало. От ГЕРБ ще участваме в дебат, но не и в конфронтация, подчерта Цветан Цветанов.", "date": "2018.11.10", "title": "Цветанов към Радев: Силата на демокрацията е в разделението на властите"}
{"url": "https://www.bgonair.bg/bulgaria/2018-11-10/nimh-za-vremeto-dnes-predimno-slanchevo-i-bez-valezhi", "text": "Днес ще е предимно слънчево. Преди обяд в югоизточните райони ще има ниска слоеста облачност и на места там ще прегърми. Около обяд видимостта ще се подобри, а облачността ще се разкъса. Ще духа слаб вятър от изток-североизток. Максималните температури ще са между 13 и 18 градуса, съобщават от Националния институт по метеорология и хидрология. Атмосферното налягане ще е близко до средното за ноември и ще остане без съществена промяна. По Черноморието ще има разкъсана облачност. Температурата на морската вода е около 16 градуса. Вълнението на морето ще е 1-2 бала. В планините ще е предимно слънчево, с повече облаци над масивите в Източна България. Ще духа слаб до умерен югоизточен вятър. Максималната температура на височина 1200 метра ще бъде около 14 градуса, а на 2000 метра - около 6 градуса. Снимка: Pixabay.com", "date": "2018.11.10", "title": "НИМХ за времето днес: Предимно слънчево и без валежи"}
