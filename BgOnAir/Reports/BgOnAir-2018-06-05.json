{"url": "https://www.bgonair.bg/reportazhi/2018-06-05/za-parvi-pat-u-nas-katsna-nato-vski-samolet-tip-auaks", "text": "За първи път НАТО-вски самолет със система за далечно радиолокационно откриване АУАКС кацна на Летище \"София\". Екипажът му се състои от 16 до 18 души от 15 националности. Става въпрос за самолет, който може да разпознае вражески или приятелски вертолети и изтребители. Този тип самолети се използва главно са локализиране и подпомагане дейността на приятелски бомбардировачи и вертолети. Използва се както в офанзивни действия, така и в дефанзивни.  Посещението на АУАКС-а у нас е планирано. Целта всъщност е подобряването на комуникацията между НАТО и българската армия. От 2014 година насам екипажът е изпълнил над 1400 полета. Чинията върху самолета се върти на всеки 10 секунди и осигурява 360 градусова картина. Може да засече въздухоплавателно средство в радиус от 400 км. Самолетите АУАКС ще бъдат на въоръжение в НАТО до 2035 година. Един летящ комплекс АУАКС лети на 9100 м., а оттам може да покрие площ от над 300 хил. кв. км. Три такива комплекса могат да покрият площта на цяла Централна Европа, предаде Петьо Атанасов.", "date": "2018.06.05", "title": "За първи път у нас кацна НАТО-вски самолет тип АУАКС"}
{"url": "https://www.bgonair.bg/denqt-on-air/2018-06-05/fasiliti-menidzhmantat-nabira-skorost-zashto-e-tolkova-vazhen", "text": "\r\n Двудневна фасилити мениджмънт конференция ще се проведе от утре в София. Повече от 50 лектори ще представят своите научни изследвания. Очаква се около 400 човека да присъстват и около 5-6 хил. да гледат конференцията онлайн. На събитието ще присъстват и над 300 делегати от цял свят. \"Ако говорим общо - това е създаване на инфраструктура, сгради, технологии и начинът, по който хората използват сградите. Ако говориm по-специализирано - това е предоставяне на услуги в самите сгради\", обясни председателят на EuroFM Пека Матфейефф пред Bulgaria ON AIR. По думите му българската фасилити мениджмънт индустрия е в развиваща фаза и предстоят доста предизвикателства. Гостът в предаването \"Денят ON AIR\" подчерта, че фасилити мениджмънтът може да е много полезен в различни аспекти.  \"За да се получи качествената среда са ви необходими експерти. Крайният потребител вижда непрекъснато подобряване на средата, стига да се довери на специалистите\", отбеляза Пека Матфейефф. Зам.-председателят на Столичния общински съвет Иван Велков добави, че фасилити мениджмънтът интегрира все повече дейности. Според него България се справя добре с европейските и световни практики. В студиото на Ганиела Ангелова Велков посочи, че основната цел на конференцията е международните делегати да обменят идеи с представители на българската общност. Зам.-председателят на СОС коментира и сагата \"Иванчева\". Припомняме, че днес за пореден път заседанието в съда бе отложено, тъй като обвиняемите Десислава Иванчева и Биляна Петрова поискаха още време, за да прочетат материалите срещу себе си. \"Сагата се превръща в доста тъжна и мъчителна за всички участници в нея и тези, които я следим. Надявам се тази сага да има неочаквано добър финал и да се случат по-бързо процесите\", каза Велков.  ", "date": "2018.06.05", "title": "Фасилити мениджмънтът набира скорост. Защо е толкова важен?"}
{"url": "https://www.bgonair.bg/denqt-on-air/2018-06-05/profilaktikata-patyat-kam-lechenieto-na-onkozabolyavaniyata", "text": "\r\n Някои експерти твърдят, че една голяма част от онкологичните заболявания могат да бъдат излекувани, ако бъдат хванати навреме. \"За всеки нормален човек здравето е на първо място. Колкото е по-културен един човек – толкова повече обръща внимание на здравето си. Това са много сложни държавни въпроси. Българите се занимават със здравето си\", отбеляза директорът на Онкологията в София д-р Стефан Константинов.  Според него профилактиката е едва 20% от здравето. \"Останалите са спортуването, храненето, изключването на стреса от работа, шеф, семейство, приятели. Стресът е изключително вреден\", поясни медикът.  \"Спокойствието в душите на хората е изключително важна част от медицината. Бялата престилка плаши хората. Не е нужно, за да е стерилно всичко да мирише на хлорна вар, покрито с бели плочки и престилки\", изтъкна гостът в \"Денят ON AIR\". \"Безплатните профилактични прегледи са постоянна кампания. Сега започват прегледите за рак на кожата. Ултравиолетовите лъчи са вредни, а предстои сезонът на плажовете. В сайта на болницата има информация кога са профилактичните прегледи\", подчерта д-р Константинов пред Bulgaria ON AIR.", "date": "2018.06.05", "title": "Профилактиката – пътят към лечението на онкозаболяванията?"}
{"url": "https://www.bgonair.bg/denqt-on-air/2018-06-05/borbata-sreshtu-paketa-makron-ne-e-svarshila-i-e-rano-e-za-praznenstva-smyata-dzhambazki", "text": "\r\n Като крачка в правилната посока определиха българските превозвачи решението на Транспортната комисия в Европейския парламент да отпаднат част от текстовете, срещу които шофьорите протестират.  Те вече няма да са длъжни да нощуват в хотел, а ще могат да останат в камиона си, ако той се намира на паркинг. Трябва да почиват на три седмици, но могат да избират къде, без да са задължени да се връщат на адреса, на който са регистрирани в родните им страни.  Тепърва обаче предстоят преговори, за да се види какъв ще е финалният вариант на предложените от френския президент Макрон промени. По този повод българският евродепутат Ангел Джамбазки каза, че не трябва да се правят преждевременни празненства и че сега следва още много работа. \"Няма нито време, нито основание за празненства. Това не е еднократен акт, това ще бъде дълъг процес\", обясни в студиото на   Джамбазки. Той подчерта също, че българската дипломация ще трябва много да работи, защото след гласуването в Транспортната комисия на ЕП, предстои въпросът да бъде разгледан във формат триалог. \"Това е преговор между ЕП, ЕК и Съвета на Европейския съюз. След това предстои отново гласуване в пленарна зала\", каза евродепутатът пред  . Ангел Джамбазки изрази и своите притеснения, че точно по време на този триалог, защитаването на правата на българските превозвачи ще бъде трудна задача, защото по думите му, опитите да се отнеме работата на българския бизнес няма да спрат. \"Това са административни пречки, които целят кражба на бизнес. Сега изведнъж Макрон се сети, че ние взимаме хляба на френските работници\",  допълни още Джамбазки. Евродепутатът беше категоричен, че българските представители в ЕП са напълно единни по темата за транспортните работници.", "date": "2018.06.05", "title": "Борбата срещу пакета \"Макрон\" не е свършила и е рано е за празненства, смята Джамбазки"}
{"url": "https://www.bgonair.bg/world/2018-06-05/krah-za-rahoy-ottegli-se-i-ot-liderskiya-post-na-partiyata-si", "text": "\r\n След като изгуби вота на недоверие, доскорошният премиер на Испания се оттегля и от лидерския пост на своята формация. Мариано Рахой обяви оставката си след среща с ръководството на своята Народна партия. Той ще остане на председателския пост до организирането на конгрес, на който да бъде избран негов наследник.  В петък парламентът прие вота на недоверие срещу правителството на Рахой след края на мащабен корупционен процес срещу хора, свързани с консервативната партия.  Бившият премиер търпеше критики и заради политиката, водена спрямо Каталуния при опита ѝ за отцепване от Испания.", "date": "2018.06.05", "title": "Крах за Рахой: Оттегли се и от лидерския пост на партията си"}
{"url": "https://www.bgonair.bg/sutreshen-blok/2018-06-05/pensionnata-sistema-e-neraboteshta-nuzhni-sa-promeni-smyatat-finansisti", "text": "\r\n От юли следващата година таванът на пенсиите, който в момента е 910 лева, отпада. Така всички, които са се осигурявали на по-висока сума, ще получават толкова, колкото покриват вноските им. Така 44 хиляди пенсионери, които в момента получават максимален размер на пенсиите, няма да могат да се възползват от отпадането на тавана догодина. От 1 юли 2019 г. 55 хил. пенсионери ще получат увеличение до новия таван от 1040 лева. Промяната важи само за тези, които тепърва се пенсионират. За всички 56 хиляди българи, които в момента получават тавана на пенсиите, сумата ще остане с лимит. Икономистът Кольо Парамов е категоричен в студиото на \" \", че сегашната система, която се използва повече от 20 години, вече е неизгодна - нито за държавата, нито за пенсионерите. \"Сегашният модел е много тежък за българските пенсионери. Държавата трябва да доплаща доста пари и бюджетът не може да се направи добре. Всички пенсионери са участвали в изграждането на България в последните 40-50 години и в момента не им се отблагодаряваме добре.\" смята Парамов. По думите му пенсионната системата се е запазила заради финансовата стабилност на държавата, но тази стратегия вече губи своя смисъл. Според финансиста Георги Вулджев наличие на таван на пенсиите бе необходимост на самата структура на пенсионното осигуряване. \"Съотношението на пенсионер и работещ се увеличава с всеки изминал ден. Основната причина таванът да не падне за всички пенсионери е големият дефицит в НОИ. Определено има проблем в сферата на пенсионното осигуряване и той трябва да бъде решен скоро\", уточни пред   Вулджев.", "date": "2018.06.05", "title": "Пенсионната система е неработеща, нужни са промени, смятат икономисти"}
{"url": "https://www.bgonair.bg/reportazhi/2018-06-05/politsai-i-zhandarmeristi-shte-pazyat-chereshite-v-kyustendilsko", "text": "\r\n Полиция и жандармерия със съвместни действия по опазване на черешите в Кюстендилско. Два контролни пункта и четири екипа денонощно ще следят за кражби.  Черешовата кампания тази година започна слабо, въпреки добрата реколта. Охраняването на черешовите масиви от полиция и жандармерия е превантивна мярка. Целта е да се избегнат инциденти, подобни на този от миналата година, когато крадец на череши беше убит.", "date": "2018.06.05", "title": "Полицаи и жандармеристи ще пазят черешите в Кюстендилско"}
{"url": "https://www.bgonair.bg/world/2018-06-05/bil-klintan-izrazi-podkrepata-si-za-zhertvite-na-seksualno-nasilie", "text": "\r\n Бившият американски президент Бил Клинтън заяви, че подкрепя движението за борба срещу сексуалното насилие \"И аз също\". То се зароди в края на миналата година след мащабния скандал с холивудския продуцент Харви Уайнстийн.  А при разговора си с публиката в библиотеката Клинтън отговори на въпрос и по една стара чувствителна тема. Той разказа, че се е извинил на Моника Люински. Бил Клинтън говори по темата при представянето на новата си книга в Ню Йорк. Романът \"Изчезналият президент\" той е написал заедно с един от най-популарните автори в момента – Джеймс Патерсън. Политическият трилър разказва за кибератака, водеща до изчезването на държавен глава и която заплашва да донесе хаос не само на неговата страна, но и на целия свят. ", "date": "2018.06.05", "title": "Бил Клинтън изрази подкрепата си за жертвите на сексуално насилие"}
{"url": "https://www.bgonair.bg/world/2018-06-05/melaniya-tramp-s-parva-publichna-poyava-ot-3-sedmitsi-nasam", "text": "Първа публична поява на Мелания Тръмп след близо 3-седмично отсъствие заради бъбречна операция.  Първата дама на САЩ присъства на прием в Белия дом за близките на военни, които са изгубили живота си в конфликти.  Събитието беше закрито за журналисти – решение, взето от уважение към близките на загиналите военнослужещи.  Единственото видео от появата на Мелания Тръмп, която седеше на първия ред в залата, беше 20-секунден клип , публикуван в Twitter.", "date": "2018.06.05", "title": "Мелания Тръмп с първа публична поява от 3 седмици насам"}
{"url": "https://www.bgonair.bg/world/2018-06-05/50-godini-ot-ubiystvoto-na-robart-kenedi", "text": "Днес се навършват 50 години от убийството на Робърт Кенеди. На 5 юни 1968 година сенаторът от Ню Йорк е застрелян в балната зала на хотел \"Амбасадор“ в Лос Анджелис, докато обявява победата си на първичните избори на Демократическата партия за кандидат за президент на САЩ.  Фаталният изстрел е от 24-годишния палестинец Сирхан Сирхан. Той е осъден на смърт, но по-късно присъдата му е заменена с доживотен затвор без право на помилване.  Робърт Кенеди е по-малкият брат на застреляния през 1963 година в Далас 35-ти президент Джон Кенеди. Когато през 1960 г. Джон влиза триумфално в Белия дом, победата му изстрелва Робърт към върховете в политиката и той става министър на правосъдието.", "date": "2018.06.05", "title": "50 години от убийството на Робърт Кенеди"}
{"url": "https://www.bgonair.bg/world/2018-06-05/uchilishte-v-berlin-beshe-evakuirano-zaradi-potentsialno-opasna-situatsiya", "text": "Начално училище в Берлин е евакуирано заради \"потенциално опасна ситуация\". Полицията обясни, че е получила телефонно обаждане, според което двама подозрителни мъже са влезли в учебното заведение. 100 служители на реда претърсват сградата, която се намира в северен квартал на Берлин. Всички ученици и учители са отведени на безопасно разстояние.", "date": "2018.06.05", "title": "Училище в Берлин беше евакуирано заради \"потенциално опасна ситуация\""}
{"url": "https://www.bgonair.bg/world/2018-06-05/veshtestvo-v-pastite-za-zabi-mozhe-da-predizvika-rak", "text": "Вещество, което се съдържа в пастите за зъби може да предизвика рак. Става въпрос за антибактериалния агент триклозан, който се използва също и в производството на сапуни и перилни препарати.  Данните бяха оповестени от учени от масачузетския университет в Амхърст, който провели опити върху лабораторни мишки.  Триклозанът е синтетичен антибактериален и противогъбичен агент.  Веществото изменя чревната микрофлора, засилва симптомите на колит и стимулира развитието на злокачествени клетки в стомашно-чревния тракт. Снимка: Pixabay", "date": "2018.06.05", "title": "Учени предупредиха: Вещество в пастите за зъби може да предизвика рак!"}
{"url": "https://www.bgonair.bg/world/2018-06-05/prolivnite-dazhdove-vav-frantsiya-vzeha-zhertva", "text": "Един човек загина заради проливните дъждове, които заляха Северна и Източна Франция през последните дни. Мъж на около 35 години се е удавил в собствения си автомобил, който се е обърнал. Тялото на мъжа беше намерено тази сутрин. Според разследващите той вероятно той е изгубил управлението на колата. И днес за няколко района на Франция остава в сила оранжев код за опасни бури. Снощи тежките наводнения предизвикаха свлачище, което блокира магистрала в източните райони на страната. Франция преживя най-буреносния си месец май от 2000  година насам, а според метеоролозите валежите ще продължат и през следващите дни. \r\n   ", "date": "2018.06.05", "title": "Проливните дъждове във Франция взеха жертва"}
{"url": "https://www.bgonair.bg/world/2018-06-05/broyat-na-zhertvite-v-gvatemala-narasna-na-65-desetki-sa-ranenite", "text": "\r\n Броят на жертвите след мощното изригване на вулкана Фуего в Гватемала нарасна на 65 души. Десетки са ранените. Едва 13 от загиналите са идентифицирани, съобщиха властите, които още вчера обявиха тридневен траур.  Десетки спасители се надпреварват с времето докато издирват оцелели. В три области, разположени около кратера, е обявено извънредно положение. Десетки хора се водят за изчезнали след като огромни потоци лава заляха и почти унищожиха няколко градчета в подножието на вулкана.  Фуего избълва 10-километров стълб вулканична пепел, скални отломки и разтопена магма - най-мощното му изригване от близо половин век насам.", "date": "2018.06.05", "title": "Броят на жертвите в Гватемала достигна 65, десетки са ранените"}
{"url": "https://www.bgonair.bg/bulgaria/2018-06-05/karadaya-kuzov-ne-e-legitimen-chlen-na-dps", "text": "\r\n ДПС изгони от редиците си бившият депутат от \"Атака\" Владимир Кузов. Новината обяви на брифинг председателят на партията Мустафа Карадайъ.  Той добави, че издадената членска книжка на Владимир Кузов е невалидна. Преди няколко дни стана ясно, че Кузов, който има условна присъда за педофилия, е приет в софийската организация на ДПС.", "date": "2018.06.05", "title": "Карадайъ: Кузов не е легитимен член на ДПС!"}
{"url": "https://www.bgonair.bg/world/2018-06-05/kim-chen-un-i-donald-tramp-se-sreshtat-na-12-yuni-v-singapur", "text": "\r\n Стана ясен точният час на историческата среща между американския президент Доналд Тръмп и севернокорейския лидер Ким Чен Ун.  Двамата ще се срещнат в 9 часа сутринта на 12 юни в Сингапур. Информацията беше потвърдена от прессекретаря на Белия дом Сара Сандърс.  Тя подчерта, че Тръмп ще получава ежедневни брифинги за ситуацията в Северна Корея до началото на срещата.", "date": "2018.06.05", "title": "Ким Чен Ун и Доналд Тръмп се срещат на 12 юни в Сингапур"}
{"url": "https://www.bgonair.bg/denqt-on-air/2018-06-05/nuzhna-li-e-nova-strategiya-za-upravlenie-na-bdzh", "text": "\r\n Частен съдебен изпълнител продава сградата, в която се помещава централата на БДЖ. Причината са просрочени задължения в размер на 103 милиона лева. Как да се стабилизира Националният ЖП превозвач и защо БДЖ не може да върне заемите? \"Държавата винаги е отговаряла на исканията на железницата за финансиране. Трябва ясна финансова визия за управлението на Железницата. Държавата има силата да регулира този процес. Трябва да се направи нова схема, която да балансира развитието на цялата транспортна система\", обясни бившият министър на транспорта Петър Мутафчиев. Според него в \"Денят ON AIR\" окаяното състояние на Железницата се дължи на 10-годишното бездействие на ръководството ѝ. \"До 1989 г. БДЖ возеше централно, а автобусите разпръскваха от гарите. Където имаше влакове не се позволяваха автобуси. След това дойдоха новите пакети за мобилност. Никъде в света няма конкуренция между железопътен транспорт и автобуси\", подчерта бившият директор на ИА \"Железопътна администрация\" Симеон Ананиев.  Пред Bulgaria ON AIR той изтъкна, че финансовото състояние на БДЖ е докарано дотам, че съвсем реален сценарий е кредиторите на Железницата да поемат контрола ѝ.", "date": "2018.06.05", "title": "Нужна ли е нова стратегия за управлението на БДЖ?"}
{"url": "https://www.bgonair.bg/bulgaria/2018-06-05/prezidentat-govori-se-za-koruptsiya-no-nishto-ne-se-pravi", "text": "\r\n Президентът Радев с остра критика: В България за корупция се говори много, но се прави твърде малко.  С тези думи президентът Румен Радев откри Първата международна конференция за международните практики и възможности за противодействие на корупцията.  По думите му явлението в наши дни заслужава особено голямо внимание, тъй като е изтласкано почти изцяло от теми като Западните Балкани, Европредседателството и Русия. \"За корупцията няма почивен ден. Оставена без обществено внимание и без систематични мерки за въздействие, тя се разраства като раково образувание! Тя овладява основни лостове на държавно управление в законодателната, изпълнителната и съдебната власт и ги подчинява на частни интереси\", заяви държавният глава.  ", "date": "2018.06.05", "title": "Президентът: Говори се за корупция, но нищо не се прави!"}
{"url": "https://www.bgonair.bg/bulgaria/2018-06-05/mazh-padna-ot-stroezh-v-kardzhali-i-zagina", "text": "Мъж загина, след като падна от четвъртия етаж на строителен обект в центъра на Кърджали. Сигналът за инцидента е подаден малко след 11 часа. Работникът е  бил е с работно облекло и каска. Той е  извършвал почистване на строителната площадка на 4-ия етаж. Започнало е разследване по случая, а в момента строителният обект е затворен.   ", "date": "2018.06.05", "title": "Мъж падна от строеж в Кърджали и загина"}
{"url": "https://www.bgonair.bg/bulgaria/2018-06-05/tazhno-onkobolnata-tedi-zagubi-bitkata-s-raka", "text": "Починала е тежкоболната Теодора Маджарова, която през май беше транспортирана от Бразилия у нас с помощта на дарителска кампания. Скръбната вест съобщи нейният съпруг.  Теодора страдаше от онкологично заболяване, а според лекарите състоянието ѝ беше нелечимо. С последна надежда за спасение тя потърси алтернативна терапия при медиум в Бразилия. По време на престоя ѝ там обаче състоянието на Теодора рязко се влоши и с помощта на дарители и Министерство на въшните работи тя и съпругът ѝ успяха да се върнат в България. \"С огромна болка и скръб ви съобщавам, че вчера почина Теди. От този свят си отиде най-прекрасният човек, който съм познавал. Почивай в мир, любов моя!\", написа съпругът ѝ Александър във Facebook. 32-годишната Теди оставя две малки деца на 5 и 2 години. Погребението на младата жена ще се състои в четвъртък в родния ѝ град Габрово. Поклон пред паметта ѝ!", "date": "2018.06.05", "title": "Тъжно: Онкоболната Теди загуби битката с рака"}
{"url": "https://www.bgonair.bg/bulgaria/2018-06-05/sagata-prodalzhava-poredno-otlagane-na-deloto-sreshtu-ivancheva", "text": "\r\n \n Поредно отлагане на заседанието срещу кмета на район \"Младост\" Десислава Иванчева и заместничката ѝ Биляна Петрова. И този път двете поискаха още време, за да прочетат материалите срещу себе си.  Иванчева беше арестувана при спецакция на новосъздадената антикорупционна комисия със сумата от 70 хил. евро подкуп от строителен предприемач.  Архитект Румен Русев от вчера пое район \"Младост\". Той е временно изпълняващ длъжността кмет. ", "date": "2018.06.05", "title": "Сагата продължава: Ново отлагане на делото срещу Иванчева"}
{"url": "https://www.bgonair.bg/bulgaria/2018-06-05/80-godishen-blasna-mayka-i-dete-na-peshehodna-pateka-v-smolyan", "text": "Шофьор блъсна майка и дете на пешеходна пътека в Смолян. Пострадалите са в болницата в града без опасност за живота, но с леки наранявания.  Автомобилът е бил управляван от 80-годишен шофьор, а при удара 8-годишното момче е изхвърлено на метър встрани.  Инцидентът е станал в ранния следобед в район, където катастрофите с пешеходци са чести.", "date": "2018.06.05", "title": "80-годишен блъсна майка и дете на пешеходна пътека в Смолян"}
{"url": "https://www.bgonair.bg/bulgaria/2018-06-05/100g-ot-golyamata-voyna-konferentsiya-v-sofiya-na-7-yuni", "text": "Френският институт в София събира експерти по историята на Балканите в международен ден на тема \"Първата световна война на Балканите - кръстосани възгледи, сравнителни перспективи\" на 7 юни 2018 в зала \"Славейков\", между 9.00 ч. и 17.00. Форумът се провежда под ръководството на проф. Флорин Цуркану от Букурещкия университет. Събитието цели да допринесе за подновяването на съвременния поглед върху един от театрите на бойните действия през Първата световна война, който все още заема маргинално и нееднозначно място в паметта за конфликта в началото на 20 век. Всъщност, историците обръщат доста по-малко внимание на Балканите, за сметка на други фронтове на Първата световна война, като се започне от Западния фронт. Това е факт, въпреки че актът, предизвикал тази война – атентатът в Сараево – се случва в сърцето на Балканите, а самият конфликт започва с обявяването на война на Сърбия от страна на Австро-Унгария, като балкански военен конфликт. На фона на всичко това, едно скорошно историографско изследване, на моменти препокривано от чисто археологически проучвания, се опитва да даде по-задълбочени знания за Източния фронт. Все по-често специалисти извеждат на преден план връзката между избухването на Първата световна война и двете Балкански войни (1912-1913 г.), или превеса на Австро-Унгарските амбиции към Балканите и развитието на конфликта, а понякога дори не се колебаят да окачествят Първата световна война на Балканите като „Трета балканска война“. Участници: Петар ТОДОРОВ (Македония) Институт за национална история Скопие : Представи за войните през 1912-1918 г. в Македония: историография и политическа реч Жан-Ноел ГРАНДОМ (Франция) Университет на Страсбург: \r\nМорис Саррайл, главен командир на съюзническите армии на Източния фронт (1916-1917 г.). Портрет на спорна личност Енис ТУЛЧА (Турция), Университет на Галатасарай: \r\nТъмната памет на турците за 1918 г. Благовест НЯГУЛОВ (България) Институт за исторически изследвания на БАН: \r\nНасилие, историография и памет: визии за Първата световна война в България и Румъния Станислав СРЕТЕНОВИЧ (Сърбия ) Институт за съвременна история Белград :  Прекъснатост и неразривност на сръбската памет за 1918 Флорин ЦУРКАНУ (Румъния) Букурещки университет: \r\nРумънската кампания южно от река Дунав през есента на 1916 г. - незначителна и двусмислена памет Ели ЛЕМОНИДУ (Гърция) Университет на Патра: \r\nПредизвикателства и очаквания на гръцката политика през последната година от Първата световна война Програмата вижте  . Снимка: Френски институт-София.", "date": "2018.06.05", "title": "100г. от Голямата война - конференция в София на 7 юни"}
{"url": "https://www.bgonair.bg/bulgaria/2018-06-05/babh-kravata-beglets-penka-ne-e-bremenna", "text": "\r\n Кравата-беглец Пенка, преминала граничната бразда със Сърбия не е бременна.  Това съобщиха от Б ългарската агенция по безопасност на храните.  Стопанинът й Иван Харалампиев твърдеше именно обратното. До дни взетите кръвни проби ще установят дали животното е здраво. От тях зависи и каква ще бъде съдбата на кравата и дали ще бъде евтаназирана. Съдбата на животното стигна до Европейския парламент, откъдето дойдоха призиви за повече състрадания и по-малко администрация.    ", "date": "2018.06.05", "title": "БАБХ: Кравата-беглец Пенка не е бременна"}
{"url": "https://www.bgonair.bg/bulgaria/2018-06-05/novi-ekoprotesti-v-sofiya-plovdiv-i-varna", "text": "\r\n Екопротести се проведоха в София, Пловдив и Варна. Природозащитниците искат от Европейската комисия спешно да разгледа случаите с Кресненското дефиле и АМ \"Струма\", както и с Национален парк \"Пирин\". В столицата гражданите скандираха пред представителството на Европейската комисия и продължиха по централните софийски улици. Според тях ЕК е пряко отговорна за бъдещето на автомагистралата, тъй като от Европа са дадени над 600 млн. лева за нейното финансиране и проблемът с Кресненското дефиле остава нерешен. Относно решението на Върховния административен съд от края на май, еколозите казват, че съдът вероятно е бил подложен на голям натиск и се съмняват в неговата безпристрастност, предаде Благой Цицелков за Новините ON AIR. В четвъртък пред НДК ще бъдат предадени 180 хил. подписа на еврокомисаря по регионалното развитие, който е пряко отговорен и за финансирането на големите европроекти. Еколозите се надяват проектът да бъде спрян.", "date": "2018.06.05", "title": "Нови екопротести в София, Пловдив и Варна"}
{"url": "https://www.bgonair.bg/bulgaria/2018-06-05/zadavat-se-dazhd-i-gradushki-v-nyakolko-oblasti", "text": "Днес следобед се очакват валежи в областите Смолян, Кърджали, Хасково, Сливен, Ямбол и Бургас.  Там се очакват до около 30-35 л/кв.м. Локално тези количества могат да бъдат и надвишени. Има опасност и от градушки.", "date": "2018.06.05", "title": "Задават се дъжд и градушки в няколко области!"}
{"url": "https://www.bgonair.bg/bulgaria/2018-06-05/ministrite-na-zemedelieto-na-stranite-ot-es-na-sreshta-v-sofiya", "text": "София е домакин на неформална среща на министрите на земеделието на ЕС. Основна тема на разговорите ще бъде общата селскостопанска политика в новия програмен период след 2020 г.  Най-важният въпрос е с колко ще бъдат намалени евросредствата за земеделие заради Brexit и усложнената бюджетна ситуация. Очаква се 5 % намаление на общия бюджет за земеделие.  Според земеделския министър Румен Порожанов за повечето от европейските страни ще има намаляване на плащанията, като за България то е под 1%.", "date": "2018.06.05", "title": "Министрите на земеделието на страните от ЕС на среща в София"}
{"url": "https://www.bgonair.bg/bulgaria/2018-06-05/apelativniyat-sad-reshava-ostava-li-desislava-ivancheva-kmet-na-mladost", "text": "Апелативният специализиран съд решава днес за отстраняването от длъжност на кмета на \"Младост\" Десислава Иванчева. В предишното заседание обвиняемите Биляна Христова-Петрова и Десислава Иванчева поискаха 3-дневен срок за запознаване с материалите по делото. Кметът на район \"Младост\" беше арестуван при спецакция на новосъздадената антикорупционна комисия със сумата от 70 хил. евро подкуп от строителен предприемач. Архитект Румен Русев от вчера пое район \"Младост” като временно изпълняващ длъжността кмет.", "date": "2018.06.05", "title": "Апелативният съд решава: Остава ли Десислава Иванчева кмет на \"Младост\"?"}
{"url": "https://www.bgonair.bg/bulgaria/2018-06-05/chereshoproizvoditelite-na-protest-izkupuvat-se-za-60-stotinki-na-kilogram", "text": "Производители на череши от Старозагорско излизат на протест срещу ниските изкупни цени.  По думите им продукцията се изкупува за по-малко от 60 стотинки на килограм, което е много под себестойността за производство и тази година загубите на чершопроизводителите са големи.  Планирани протестни действия има от 12:00 ч. до 16:30 ч. на изхода на магистрала \"Тракия\" от Стара Загора, който ще бъде блокиран.", "date": "2018.06.05", "title": "Черешопроизводителите излизат на протест срещу ниските изкупни цени"}
{"url": "https://www.bgonair.bg/bulgaria/2018-06-05/toplofikatsiya-sofiya-zapochva-s-letnite-remonti", "text": "\"Топлофикация София\" започва с летните ремонти. Планирана е подмяна на 20 км топлопроводи. За целта са осигурени близо 9 млн. лв. Топлопроводи ще бъдат подменяни в \"Младост\" 3, \"Света Троица\", както и в центъра.  Голяма част от ремонтите се очаква да започнат през август, когато повечето хора са на почивка.  От днес до 16-ти юни (включително) ще бъде спряно подаването на топлата вода за извършване на обследване и ремонти по топлопреносната мрежа, захранваща квартал \"Полигона\".", "date": "2018.06.05", "title": "\"Топлофикация София\" започва с летните ремонти"}
{"url": "https://www.bgonair.bg/bulgaria/2018-06-05/otpadat-chast-ot-restriktsiite-za-mezhdunarodnite-prevozi-balgariya-privetstva-reshenieto", "text": "\r\n Българската държавата приветства решението на Комисията по транспорт в Европейския парламент да отпаднат някои от рестрикциите за международните превози в т. нар. пакет \"Макрон\".  Решението показва, че всичко може да се случи чрез диалог, каза премиерът Бойко Борисов.  Той говори пред медиите на летище София снощи след завръщането си от Тирана.", "date": "2018.06.05", "title": "Отпадат част от рестрикциите за международните превози - България приветства решението"}
{"url": "https://www.bgonair.bg/bulgaria/2018-06-05/krachka-v-pravilnata-posoka-e-reshenieto-na-transportnata-komisiya-kam-es", "text": "Като крачка в правилната посока определят българските превозвачи решението на Транспортната комисия в Европейския съюз да отпаднат част от текстовете, срещу които шофьорите протестират.  Те вече няма да са длъжни да нощуват в хотел, а ще могат да останат в камиона си, ако той се намира на паркинг.  Трябва да почиват на три седмици, но могат да избират къде, без да са задължени да се връщат на адреса, на който са регистрирани в родните им страни.  Тепърва обаче предстоят преговори, за да се види какъв ще е финалният вариант на т. нар. закон \"Макрон\".", "date": "2018.06.05", "title": "Крачка в правилната посока е решението на Транспортната комисия към ЕС"}
{"url": "https://www.bgonair.bg/bulgaria/2018-06-05/s-nachaloto-na-letniya-sezon-moreto-kray-pomorie-vze-dve-zhertvi", "text": "\r\n С началото на летния сезон по Черноморието морето вече взе първите си жертви. През почивните дни в Поморие се удавиха двама летовници.  Какви правила трябва да спазваме докато сме на почивка и добре ла са обучени българските спасители? На плажа в Крайморие се проведе демонстрация по спасяване на удавник. От БЧК казват, че тази година са обучени 1200 спасители, но броят им все пак е недостатъчен. Причината е в ниското заплащане и конкурентните оферти, които те получават от курортите на съседни държави като Турция и Гърция.  Спасителите призовават да бъдем изключително внимателни и да спазваме правилата, за да бъде почивката ни спокойна и приятна. ", "date": "2018.06.05", "title": "Бъдете внимателни, морето отново започна да взима жертви!"}
{"url": "https://www.bgonair.bg/bulgaria/2018-06-05/kat-v-aktsiya-pogva-piyani-i-drogirani-shofyori-v-tsyalata-strana", "text": "\r\n Масови проверки за алкохол и наркотици започват от Пътна полиция. Акцията се провежда едновременно в целия Европейски съюз и ще продължи до 10 юни.  Полицаите ще проверяват за употребяване на алкохол, наркотици, преминат ГТП, наличие на \"Гражданска отговорност\" и други нарушения. Ще се следи и за неплатени глоби, като при наличие на такива, книжката на виновните шофьори ще се взима до заплащането им. При подобна акция миналата година на територията на страната са проверени 19 000 водачи, като са отчетени 246 с алкохол в кръвта и 51 дрогирани. Резултатите показват, че най-много нарушители са регистрирани в Бургас, Пловдив и София. Последната подобна общоевропейска акция, с фокус върху алкохола и наркотиците, се проведе през декември миналата година. Тогава в цяла Европа бяха проверени над 405 хиляди водачи, като около 1900 се оказа, че са употребили алкохол, а 900 са шофирали под въздействието на наркотици.", "date": "2018.06.05", "title": "КАТ в акция: Погва пияни и дрогирани шофьори в цялата страна"}
{"url": "https://www.bgonair.bg/bulgaria/2018-06-05/chereshoproizvoditel-shte-ostavya-vsichko-po-darvetata", "text": "\r\n Производители на череши излязоха на протест на АМ \"Тракия\" срещу ниските изкупни цени.  Хората се оплакват, че продукцията се изкупува за по-малко от 60 стотинки на килограм и загубите им са големи.  До блокада на пътя така и не се стигна, предаде репортерът на Bulgaria ON AIR Димитър Димитров. По думите на черешопроизводителя Петър Лазаров, продукцията се продава под себестойност - 70 ст. на килограм е определената от прекупвачите цена. За декар от черешова градина държавата плаща по 272 лв.  \"От тази цена нищо не остава. Не съм решил дали ще продължавам да бера или ще оставя всичко по дърветата\", закани се производителят.", "date": "2018.06.05", "title": "Черешопроизводител: Ще оставя всичко по дърветата!"}
{"url": "https://www.bgonair.bg/bulgaria/2018-06-05/trima-zadarzhani-sled-masoviya-boy-v-sofiya-zaradi-intsident-s-karutsa", "text": "Трима души са задържани за 72 часа след масовия бой в столицата между българи и роми, провокиран от пътен инцидент с каруца. Те са обвинени за нанасяне на лека телесна повреда.  Кадрите на побоя, заснети от случаен минувач, предизвикаха вълна от коментари в социалните мрежи. От МВР заявиха, че ще бъдат прегледани записите на общината и е възможно броят на задържаните да се увеличи.", "date": "2018.06.05", "title": "Трима задържани след масовия бой в София заради инцидент с каруца"}
{"url": "https://www.bgonair.bg/bulgaria/2018-06-05/zapochna-zapisvaneto-na-uchenitsite-za-parvi-klas-v-sofiya", "text": "Започна записването на учениците за първи клас в София. Снощи излязоха списъците с приетите ученици от първото класиране. Дали едно дете е прието, може да се провери на интернет страницата на съответното училище, а списъци с приетите ще има и във всяко от тях.  Проверката се извършва по входящия номер, издаден за съответното дете. Срокът за записване на учениците е от днес до 17.00 часа на 7 юни, а в 18.00 часа на същия ден ще бъдат обявени свободните места за второто класиране.  Очаква се близо 200 столични училища тази есен да приемат около 12 300 първокласници.", "date": "2018.06.05", "title": "Започна записването на учениците за първи клас в София"}
{"url": "https://www.bgonair.bg/bulgaria/2018-06-05/zadarzhaniyat-za-ubiystvoto-v-slanchev-bryag-zastava-pred-sada", "text": "Задържаният за убийството в Слънчев бряг застава пред съда. Прокуратурата ще поиска постоянен арест за Михаил Станчев, който застреля хазартен бос и рани тежко млада жена. 37-годишния мъж е обвинен в убийство и опит за убийство. Жестокото престъпление стана в събота вечерта в Слънчев бряг. Извършителят беше задържан още същата нощ при опит да премине границата при Лесово и да избяга в Турция. Убитият мъж е хазартният бос Коста Николов по прякор Миджурина. Обвинението е категорично, че мотивът за стрелбата е ревност. Извършителят е признал за престъплението и съдейства на разследващите.  Простреляната 22-годишна Симона е от Дряново. Тя е в кома и с опасност за живота.", "date": "2018.06.05", "title": "Задържаният за убийството в Слънчев бряг застава пред съда"}
{"url": "https://www.bgonair.bg/sutreshen-blok/2018-06-05/nezakonnite-postroyki-po-balgarskoto-chernomorie-adekvatna-li-e-pozitsiyata-na-valeri-simeonov", "text": "\r\n Заведения без документи по Българското Черноморие ще бъдат съборени, става въпрос за поне пет, които се намират на Южния плаж в Слънчев Бряг. Това разпореди Валери Симеонов преди дни. В студиото на  , журналистът Недялко Недялков изрази съмнение, че въпреки демонстрираната твърда позиция на вицепремиера,  незаконните постройки няма да бъдат съборени.  \"Колегите му ще осуетяват неговите действия, защото няма обща воля\", предрича той. Музикантът Светослав Витков се противопостави на планираните действия на Симеонов с думите \"Не може всичко да се мери с един аршин - няма как цялата държава да се подлага на личен морал.\" Лидерът на \"Глас народен\" обяви, че е прочел законопроекта и според него се дават правомощия да се издават допълнителни разрешителни, като това ще утежни бюрокрацията по откриването на заведение.  \"В демокрация не можеш да вземеш еднолични решения, без да се обсъдят с хотелиерите\", допълни той. \"Искаме държавата да върши нещо на терен, докато полицията и данъчните нехаят. Г-н Симеонов е един от малкото хора които вършат нещо - акциите свързани с хазарта, с незаконните заведения, приватизационните сделки - всичко това са каузи, които заслужават широка обществена подкрепа\", парира го журналистът Недялков в \" \". Според Витков, обаче, заведенията имат много по-големи проблеми, а концентрирането на властта в ръцете на един човек не е начина да им се противодейства. \"Тези показни акции са за пред медиите\", каза той.", "date": "2018.06.05", "title": "Незаконните постройки по Черноморието - адекватна ли е позицията на Валери Симеонов?"}
{"url": "https://www.bgonair.bg/sutreshen-blok/2018-06-05/kravata-penka-v-bitka-za-zhivota-si-s-evropeyskata-byurokratsiya-i-zakoni", "text": "\r\n Кръвна проба ще установи дали кравата от село Копиловци е здрава или не. Преди дни тя избяга от стопанина си и премина на сръбска територия. Ако се окаже, че животното се е заразило с болест, ще бъде евтанизирано. Скандалният случай стигна и до Европейския парламент, а британски медии стартираха подписка за спасяването на бременното животно, в която вече са се подписали близо 15 хил. души. \"Кравата Пенка е една метафора на много от проблемите, които касаят битието на хората в ЕС и България. Говорим за една война с бюрокрацията. Животното няма как да знае къде са границите на държавата. Хората от двете страни на границата си помагат, но после се удрят в стената на бюрокрацията\", категоричен е Явор Гечев от фондация \"Четири лапи\" в студиото на \" \". Според него практиката на служителите на БАБХ, които в по-голямата си част са завършили ветеринарна медицина, е да \"трепят\" животните. \"В законодателството за граничния контрол не е предвиден един елементарен случай, в който животно може да излезе извън границите на ЕС. Това не е единичен случай. Както животни на паша могат да преминат отвъд границата, постоянно ловджийски кучета се губят в пограничните райони\", отбеляза още Гечев. По думите на политолога Мария Пиргова проблемът идва от бюрократичното и административно отношение на държавните служители към всеки един проблем в държавата.  \"Нормално е в една общност да има правила и те да се спазват. В случая става дума за бюрокрация. Въпросът става политически. Скоро кравите у нас ще станат защитен вид, ако следваме политиката на земеделския министър\", твърди Пиргова пред  . Тя е на мнение, че най-вероятно европейската администрация ще направи компромис и бременната крава Пенка няма да бъде умъртвена.", "date": "2018.06.05", "title": "Кравата Пенка в битка за живота си с европейската бюрокрация и закони"}
{"url": "https://www.bgonair.bg/sutreshen-blok/2018-06-05/kon-karutsa-yumrutsi-i-trima-romi-v-aresta-za-poboya-nad-mlad-mazh-v-sofiya", "text": "\r\n Кой раздаваше юмруци на пътя...? Трима роми - дядо, чичо и внуче са задържани за побоя над шофьора след инцидента с каруца на столичния бул. \"Владимир Вазов\". Вчера шефът на 5-то РПУ комисар Никола Василев обясни, че ремъкът на каруцата се е скъсал и конят се е отскубнал, а причината била, че каруцарят искал животното да се движи по-бързо.  След това конят се ударил в колата на шофьор, който потърсил обяснение и бил нападнат от 17-годишното внуче. На помощ се притекъл и дядо му, а минавайки оттам с такси, случката видял и чичото на тийнейджъра, който също се включил в мелето. Тримата са задържани за 72 часа и са обвинени за нанасяне на лека телесна повреда. , коментира в студиото на  общинският съветник от ВМРО Димитър Антов. Той допълни, че вече е повдигал въпроса пред столичния кмет Йорданка Фандъкова, която обяснила, че за последните няколко години са били съставени 8 акта на подобни каруци, глобите от които и до днес не са събрани. \"От тези хора трудно можеш да вземеш пари. Те живеят без адресна регистрация, често е невъзможно да бъдат открити. Редно е обаче да се предприемат някакви мерки и правилата да се спазват от всички\", категоричен бе Антов. Съветникът на комисаря на ромите Христо Христов обаче не се съгласи с това и отбеляза, че по негово мнение видеото с боя, което се разпространи в социалните мрежи, не показвало цялата ситуация. , коментира той. Според Христо Христов не ромите първи са нападнали шофьора на автомобила, а той е започнал физическа саморазправа с тях. Вчера битият млад мъж разказа, че просто е поискал от мъжа от ромски произход да се опише щетата на автомобила, но вместо отговор е бил нападнат.  Предстои да бъдат прегледани записи от камерите на Столичната община и ако на тях се вижда, че и други са участвали в мелето, те също ще бъдат обвинени.", "date": "2018.06.05", "title": "Кон, каруца, юмруци и трима роми в ареста за побоя над млад мъж в София"}
{"url": "https://www.bgonair.bg/bulgaria/2018-06-05/sled-tornadoto-vav-varnenskoto-kumanovo-komisiya-shte-opisva-shtetite", "text": "\r\n Комисия ще описва щетите след торнадото във варненското село Куманово. Поразени са няколко къщи, постройки и земеделски земи. Няма пострадали хора. В същото време Варна беше блокирана от наводнения, причинени от поройния дъжд, който се изсипа за кратко над града вечра. Шахтите не успяха да поемат огромното количество вода и улиците се превърнаха в реки. Това предизвика големи задръствания по основните булеварди.  В пожарната служба са получени около 40 сигнала за наводнени избени помещения, гаражи и обществени сгради. Сред тях са три детски градини, трафопост, както и приземният етаж на АГ-болницата във Варна.", "date": "2018.06.05", "title": "Комисия ще описва щетите след торнадото във варненското Куманово"}
{"url": "https://www.bgonair.bg/sutreshen-blok/2018-06-05/chastichna-pobeda-za-balgarskiya-transporten-bransh-v-bryuksel-kakvo-sledva", "text": "\r\n Частична победа за българския транспортен бранш в Брюксел - приети са компромисни мерки по плана на Макрон за транспортни реформи.  В студиото на   специалистите нарекоха вчерашното развитие \"крачка в правилната посока\". Обемът на документа е 120 страници, той трябва бъде разгледан от юристи, за да се коментира текста в него. \"Усилията на бранша и правителството, както и тези на нашите евродепутати се увенчаха със смекчаване на позицията на Европа по въпроса\", каза Георги Загоров в \" \". Николай Рашков допълни, че е безспорна готовността ни за диалог и такъв се е случил.  \"Ако бяха приети тези мерки, българските превозвачи щяха да са в неравностойно положение спрямо европейските превозвачи и спрямо тези, които не са част от ЕС\", добави още Загоров. Рашков уточни, че този отрасъл е важен за българската икономика и за пръв път целия бранш е бил обединен, получавайки подкрепа от правителството и неправителствени организации. \"Това засяга всеки потребител - превозват се 80% от стоките и това се отразява върху цената им. \r\nПакетът има и своите положителни страни - той засяга работното време и дневните и седмични почивките на превозвачите. Това, обаче, не трябва да утежнява администрацията в бизнеса\", добави той. Георги Загоров, от Асоциацията на автомобилните производители засегна и липсата на достатъчно охраняеми паркинги, където превозвачите могат да почиват необезпокоявани и защитени като проблем, който предстои да бъде разрешен. 7 юни е датата, на която Съветът на министрите ще реши какво ще се случи с пакета \"Мобилност\".", "date": "2018.06.05", "title": "Частична победа за българския транспортен бранш в Брюксел - какво следва?"}
