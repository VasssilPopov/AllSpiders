{"url": "https://www.bgonair.bg/world/2019-06-08/12-dushi-postradaha-sled-kato-moshtno-tornado-se-izvi-nad-germaniya", "text": "related_articles] 12 души пострадаха, след като мощно торнадо се изви над Германия. Стихията вдигнала голяма шатра във въздуха, в която се продавала бира по време на футболен турнир и затиснала хората. Най-засегнат от торнадо се оказа град Лангенберг в провинция Северен Рейн-Вестфалия.", "date": "2019.06.08", "title": "12 души пострадаха, след като мощно торнадо се изви над Германия"}
{"url": "https://www.bgonair.bg/world/2019-06-08/izdigat-po-visoka-ograda-okolo-beliya-dom", "text": "Издигат по-висока ограда около Белия дом. Съоръжението ще попречи на нарушителите да го прекрачват и да нахлуват в зоната около сградата. Новата ограда ще бъде висока близо 4 метра. За сравнения настоящата е близо 2. Проектът ще струва 64 милиона долара, а строителството ще започне това лято и ще продължи до 2021 година. Новите мерки за сигурност обаче ще попречат на хилядите туристи да направят хубави снимки на Белия дом.", "date": "2019.06.08", "title": "Издигат по-висока ограда около Белия дом"}
{"url": "https://www.bgonair.bg/world/2019-06-08/pozhar-izpepeli-novostroyasht-se-nebostargach-vav-varshava", "text": "Пожар изпепели новостроящ се небостъргач във Варшава. Горящи отломки са падали от 120-метровата сграда. За щастие в момента на избухването на огъня сградата е била празна. Няма пострадали. Полицията е блокирала района. Над 130 огнеборци и 35 пожарни коли са влезли в битка с пламъците. По план в небостъргача е трябвало да се помещават хотел и офиси.", "date": "2019.06.08", "title": "Пожар изпепели новостроящ се небостъргач във Варшава"}
{"url": "https://www.bgonair.bg/bulgaria/2019-06-08/ot-bsp-nyama-da-podkrepyat-predlozhenieto-za-namalyavane-na-partiynata-subsidiya", "text": "Депутатите от БСП няма да подкрепят предложението на Министерския съвет за намаляване на партийната субсидия на един лев на реално получен глас.  Решението е взето от Националния съвет на червените. Пленумът на \"Позитано 20\" започна с нов спор между ръководството на партията и вътрешната опозиция.  Социалистите обсъдиха и подготовката за предстоящия конгрес на БСП. Преди обяд, на влизане в централата на БСП се откроиха двете точки на напрежение между социалистите.  Първата беше изборът на Петър Витанов като водач на евродепутатите на БСП в Европарламента. Чуха се изключително силни думи като \"патологичност\" и \"жалки политически действия\" по отношение на оставката на Корнелия Нинова. Втората конфликтна точка се оказа циркулиращата хипотеза, че оставката на Нинова няма да бъде потвърдена от Конгреса.", "date": "2019.06.08", "title": "От БСП няма да подкрепят предложението за намаляване на партийната субсидия"}
{"url": "https://www.bgonair.bg/economy/2019-06-08/facebook-prekrati-sporazumenieto-si-s-huawei", "text": "Компанията собственик на най-голямата в света социална мрежа Facebook Inc. прекратява споразумението си с Huawei, според което китайският производител на смартфони може да инсталира предварително на устройствата си приложенията на компанията. Това е поредната американска фирма, която се съобразява със заповедта на американския президент Доналд Тръмп и преустановява отношенията си с втория в света производител на смартфони, предава Ройтерс. Казусът обаче може да не засегне крайните потребители, които ще могат да инсталират приложенията за Facebook, Messenger, Instagram и WhatsApp по своя инициатива през Google Play Store. Но в бъдеще, ако отношенията между САЩ и Китай не бъдат подобрени и американските компании не получат разрешение да работят отново с Huawei, достъпът до Google Play Store ще бъде спрян и клиентите няма да имат възможност да инсталират апликациите. Всички смартфони Huawei, които вече са произведени и продадени, няма да бъдат засегнати от решението на Facebook. Производителите на смартфони често сключват бизнес сделки за предварително инсталирани популярни приложения като Facebook. Редица апликации, включително Twitter и Booking.com, са инсталирани предварително на телефоните Huawei на много пазари. Twitter Inc не е отговорила на искането за коментар. Ходът на Facebook влошава перспективите за Huawei Technologies Co Ltd, чийто бизнес със смартфони стана най-големият генератор на приходи за концерна през миналата година, задвижван от силен растеж в Европа и Азия. Компанията отказва коментар по темата. Снимка: Reuters", "date": "2019.06.08", "title": "Facebook прекрати споразумението си с Huawei"}
{"url": "https://www.bgonair.bg/world/2019-06-08/sasht-i-meksiko-sa-postignali-saglasie-po-vaprosa-za-migratsiyata", "text": "\r\n САЩ и Мексико са постигнали съгласие по въпроса за миграцията. Мексико предприема безпрецедентни стъпки за спиране на потока от мигранти. След този ход в Twitter американският президент Доналд Тръмп обяви, че митата, предвидени да влязат в сила от американска страна срещу Мексико в понеделник, се отменят за неопределено време.  Тръмп заплашваше да въведе мита в размер на 5% като всеки месец ще се увеличават, ако Мексико не предприеме мерки за овладяване на миграцията.", "date": "2019.06.08", "title": "САЩ и Мексико са постигнали съгласие по въпроса за миграцията"}
{"url": "https://www.bgonair.bg/world/2019-06-08/novi-pravila-v-rim-zabranyavat-loshoto-povedenie-v-grada", "text": "Нови правила в Рим забраняват лошото поведение в града. Те включват забрана на яденето и пиенето около историческите обекти, катеренето по тях, разходка в полугол вид и влизането във фонтаните.  Кметът на италианската столица Вирджиния Раджи представи новата наредба. Повечето от мерките досега са съществували като временни или са били рядко прилагани.  \r\nСега ще бъдат постоянни. Тези, които не се подчиняват на правилата, ще бъдат изгонени от историческия център на града за 48 часа.", "date": "2019.06.08", "title": "Нови правила в Рим забраняват лошото поведение в града"}
{"url": "https://www.bgonair.bg/economy/2019-06-08/nasp-tsenite-na-zhilishtata-prodalzhavat-da-rastat-i-prez-2019-g", "text": "Покачване на цените на жилищата в София с до 5% през 2019 г., прогнозират членовете на Националната асоциация на строителните предприемачи (НАСП). Специалистите определят като основен фактор за повишението покачаването на себестойността на строителния продукт, двойното увеличение на цената на терените и нарастващите разходи, свързани с административните услуги. Според Камен Петков - член на НАСП - изчисленията сочат, че малко над 50% от крайната цена на жилищата се формира от самото строителство, в което обаче се включват инвестиции в прилежащата инфраструктура и изграждане на комуникационни мрежи. По думите му повишаването на цената на труда също оказва влияние върху крайния продукт. За последните 10 години възнагражденията в строителния сектор са нараснали почти два пъти, показва статистиката на НСИ. Данните на Асоциацията показват, че що се отнася до София, голям процент от жителите на града все още обитават остарелия сграден фонд, което пък провокира устойчивото търсене на жилища ново строителство, коментират експертите. Броят на издадените строителни разрешения в столицата расте – с почти 25% повече са планираните жилищните единици през първото тримесечие на 2019 спрямо 2018. Въведените в експлоатация нови жилища пък се увеличават двойно, сочат данните на НСИ. „Предвид балансирания пазар, който наблюдаваме в момента, очакваме поскъпването на жилищните имоти да бъде около нивата на инфлацията и да не надвишава 5% на годишна база. Секторът навлиза в една по-зряла фаза, в която купувачите и продавачите сключват сделки без да се налага сериозен компромис от двете страни“, уточнява Христо Чепишев, член на НАСП. Въпреки тенденцията към постоянно повишаване на цените на жилищата в страната, имотите в България остават сред най-достъпните в Европа. Данните на Numbeo - най-голямата в света база данни с актуална информация за условията на живот - показват, че София заема водеща позиция в отношението на средния месечен доход към средната цена на квадратен метър жилищна площ за града. \"За съжаление тенденцията у нас е за влошаване на този показател. В резултат от все по-тежката администрация и растящия брой градоустройствени рестрикции, нашата дейност значително се затруднява и крайният продукт се оскъпява.\", коментира Георги Шопов, председател на НАСП. Въпреки това от Асоциацията се надяват, че сме далеч от ситуация, характерна за големите европейски градове, където 75% от населението не може да си позволи да закупи собствено жилище. НАСП отчитат и осезаема промяна в данъците и таксите, съпътстващи строителния процес. Тротоарното право например, продължава да поскъпва, а в някои квартали на столицата таксата вече надвишава наемите в търговските центрове. \"Принудени сме да плащаме такси към частните експлоатационни дружества, за да получим изходни данни при стартирането на нов проект. Тези такси обаче не се контролират от държавата. Вярваме, че този тип информация трябва да бъде със свободен достъп не само за инвеститорите, но и за всички граждани“, пояснява Мартин Драгоев, член на НАСП, цитиран от  От Асоциацията считат, че въвеждането на електронно строително разрешение е една от най-наложителните мерки в жилищното строителство. То дава възможност за електронна връзка между всички общински и държавни органи, компетентни по съответната документация. Този метод вече е въведен в страни като Македония и Сърбия. Той позволява строителните книжа да се проследяват в реално време, с което ще се облекчи работата и на двете страни - както на инвеститорите, така и на администрацията, коментират още от Асоциацията. Друга важна стъпка, за която настояват членовете на НАСП, е приемането на „мълчаливото съгласие“ при определени етапи от административния процес. Според тях то ще ускори изпълнението на процедурите, тъй като в момента част от дейностите се бавят заради липсата на становище, а не от фактически обоснован отказ.", "date": "2019.06.08", "title": "НАСП: Цените на жилищата продължават да растат и през 2019 г."}
{"url": "https://www.bgonair.bg/world/2019-06-08/ot-5-do-12-miliona-tona-plastmasovi-otpadatsi-godishno-popadat-v-svetovniya-okean", "text": "От 5 до 12 милиона тона пластмасови отпадъци попадат в Световния океан всяка година. Това показва проучване на Световния фонд за дивата природа в деня, в който се отбелязва Световния ден на океаните.  Според данните микропластиката, която е една трета от целия боклук в океана, се трупа на острови от отпадъци. Тя прониква в телата на живите същества чрез храната.  \r\nДеветдесет процента от големите хищни риби като риба тон, треска и риба меч вече никога няма да могат да възстановят досегашната си популация. Много от кораловите рифове са разрушени. Световният ден на океана насочва вниманието на хората по света към състоянието и проблемите на водата.", "date": "2019.06.08", "title": "От 5 до 12 милиона тона пластмасови отпадъци годишно попадат в Световния океан"}
{"url": "https://www.bgonair.bg/world/2019-06-08/redzhep-erdogan-stana-kum-na-germanskiya-futbolist-mesut-yozil", "text": "Турският президент Реджеп Ердоган стана кум на сватбата на германския футболист Месут Йозил.  Играчът на \"Арсенал\" се врече във вярност на своята любима бившата Мис Турция Амине Гюлсе на брега на Босфора. През март Йозил съобщи, че е помолил президента Ердоган да му бъде кум – действие, което предизвика критики в Германия. Преди година снимка на Йозил с Ердоган стана причина за дипломатически скандал между Германия и Турция. Йозил понесе критики за това, че се е снимал с турския президент.  Това го принуди да напусне германския национален отбор заради \"расизма и липсата на уважение\", с които се е сблъскал в Германия.", "date": "2019.06.08", "title": "Реджеп Ердоган стана кум на германския футболист Месут Йозил"}
{"url": "https://www.bgonair.bg/bulgaria/2019-06-08/nad-1400-kandidat-studenti-se-yaviha-na-izpit-po-balgarski-ezik-i-literatura-v-su", "text": "В 9.00 часа в зала 224 в Ректората на Софийския университет \"Св. Климент Охридски\" започна изпитът по български език и литература от втората изпитна сесия. Кандидат-студентите, подали заявление за явяване, са 1423, съобщи пресцентърът на висшето училище. Кандидат-студенти са изтеглили вариант 1 на теста и темата на есето - \"Човекът е единственото създание, което отказва да бъде, каквото е\" от Албер Камю. Изтеглена е контролната тема \"Нищо, което си струва да бъде научено, не може да бъде преподадено\" от Оскар Уайлд. С успешно издържан изпит по български език и литература кандидат-студентите могат да изберат специалностите - \"Философия\", \"Философия\" /на английски език/, \"Психология\", \"Социология\", \"Публична администрация\", \"Културология\", \"Библиотечно-информационни науки\", \"Публични информационни системи\", \"Комуникационен мениджмънт\", \"Педагогика\", \"Социални дейности\", \"Неформално образование\", \"Славянска филология\", \"Българска филология\", \"Балканистика\", \"Румънска филология\", \"Арменистика и кавказология\", \"Предучилищна и начална училищна педагогика\", \"Социална педагогика\", \"Специална педагогика\", \"Логопедия\", \"Физическо възпитание и спорт\". С изпит по български език и литература и с изпит по история на България бъдещите студенти могат да кандидатстват и в специалността \"Право\". С изпит по български език и литература и с изпит по английски, френски, немски или испански език може да се кандидатства за специалността \"Европеистика\", а с изпит по български език и литература и с изпит по английски, френски, немски, испански, италиански или руски език - в специалността \"Регионално развитие и политика\".", "date": "2019.06.08", "title": "Над 1400 кандидат-студенти се явиха на изпит по български език и литература в СУ"}
{"url": "https://www.bgonair.bg/bulgaria/2019-06-08/mazhat-prevozval-nelegalni-migranti-na-am-trakiya-e-zadarzhan", "text": "Задържан е издирваният шофьор, който вчера на магистрала \"Тракия\" изостави микробус, пълен с мигранти. Шофьрът е задържан, след като след рутитна проверка вчера, той избяга от проверяващите. По-късно вечерта сам се предаде на полицията.  В микробуса бяха намерени 17 нелегални мигранти, 12 от които непълнолетни. Те са предадени на служители от група \"Миграция\" към Областната дирекция на МВР-София.  \r\nПродължава работата по изясняването на всички факти и обстоятелства по случая. Образувано е досъдебно производство.", "date": "2019.06.08", "title": "Мъжът, превозвал нелегални мигранти на АМ \"Тракия\", е арестуван"}
{"url": "https://www.bgonair.bg/bulgaria/2019-06-08/tovaren-avtomobil-izgorya-pri-pozhar-na-am-maritsa", "text": "Товарен автомобил, натоварен с метални тръби, изгоря при пожар на автомагистрала \"Марица\", съобщиха от пожарната. Според огнеборците ТИР-ът е пламнал в движение. Шофьорът на товарната кола е отбил в аварийната лента веднага след като видял пламъците и започнал да гаси огъня.  Докато пристигнат двата екипа на пожарната, той гасил пламъците сам.", "date": "2019.06.08", "title": "Товарен автомобил изгоря при пожар на АМ \"Марица\""}
{"url": "https://www.bgonair.bg/bulgaria/2019-06-08/grazhdani-se-vklyuchiha-v-pohod-za-semeystvoto-v-5-grada-v-stranata", "text": "\r\n В София се проведоха три антипрайд събития в защита на семейните ценности. Акцент при тях бяха двойки, облечени в сватбените си костюми и булчински рокли. \"Национален поход за семейството\" се провежда в пет града в страната. В София хората скандират \"Конституция\", \"семейство\", \"мъж\", \"жена\". Те ще прочетат своята декларация пред Съдебната палата. В нея настояват Народното събрание да декларира, че ще работи за утвърждаване на семейството между мъж и жена. Лидерът на ВМРО и вицепремиер Красимир Каракачанов също посети шествието в София и коментира \"София прайд\". Според него не различното, а традиционно семейство има нужда от подкрепа. \"Нормално е да защитиш семейството, създадено от мъж и жена, има деца и се грижи за тях. В същото време става жертва на една добре организирана група, която прави туризъм из цяла Европа и не знае какво точно иска\", заяви Каракачанов.", "date": "2019.06.08", "title": "Граждани от пет града в страната се включиха в \"Поход за семейството\""}
{"url": "https://www.bgonair.bg/bulgaria/2019-06-08/sofiya-prayd-se-provezhda-za-dvanayseti-pat-v-stolitsata", "text": "\r\n Днес в столицата се провежда \"София Прайд\" - шествие в подкрепа на правата на ЛГБТ обществото. Началото е планирано за 16:00 часа на Княжеската градина с музикална програма, а в 19:30 ще тръгне и самото шествие.  Успоредно с това през деня ще се проведат и три антипрайд събития в защита на семейните ценности. Акцент при тях ще бъдат двойки, облечени в сватбените си костюми и булчински рокли. Шествие \"Поход за семейството\" ще се проведе от 14:00 часа с начална локация площад \"Народно събрание\". От 17 часа пред билетния център на НДК в София ще започне концерт с наслов \"За Възраждане на семейните ценности\". А протестът \"Да спасим децата на България и българското семейство\" започва в 18:00 часа при пилоните на НДК.  \r\nШествието ще продължи по булевард \"Патриарх Евтимий\", улица \"Граф Игнатиев\", булевард \"Христо и Евлоги Георгиеви\" и Национален стадион \"Васил Левски\".", "date": "2019.06.08", "title": "\"София Прайд\" се провежда за дванайсети път в столицата"}
{"url": "https://www.bgonair.bg/world/2019-06-08/noviyat-avstriyski-kantsler-boykotira-mediite", "text": "В няколкото си публични изяви новият федерален канцлер на Австрия Бригите Бирлайн досега индиректно показа отношението си към работата с медиите: без речи, без интервюта и без контакти с журналисти. Но сега Бирлайн и нейното правителство от непартийни членове издигна нова декларация срещу австрийските медии. В указание на новото правителство до говорителите на австрийските министерства се казва: \"Трябва да се избягва директен контакт с журналисти. Ако все пак се стигне до медиен контакт, нека е само с профилирани журналисти\". Като таен съвет е добавено:  \"Останене приятелски настроени, дори и медийните запитвания да бъдат много упорити\". Австрийският журналистически клуб (ÖJC), най-голямата браншова асоциация в страната, и Presseclub Concordia категорично протестираха срещу ограничителната информационна политика на преходното правителство, което встъпи в длъжност едва преди седмица. Четете повече на  .", "date": "2019.06.08", "title": "Новият австрийски канцлер бойкотира медиите"}
{"url": "https://www.bgonair.bg/bulgaria/2019-06-08/katastrofa-v-tunel-vitinya-zatrudni-dvizhenieto-po-am-hemus", "text": "Петима души пострадаха при катастрофа между два автомобила в тунел \"Витиня\". Пътното произшествие е предизвикано от 83-годишен шофьор, който навлязъл в лентата за насрещно движение. Той е приет в Окръжна болница с гръдна и черепно-мозъчна травма. Движението по магистрала \"Тракия\" беше затруднено за няколко часа, а полицейски екипи отклоняваха автомобилите през обходен маршрут.  Движението през тунел \"Витиня\" вече е възстановено.", "date": "2019.06.08", "title": "Катастрофа в тунел \"Витиня\" затрудни движението по АМ \"Хемус\""}
{"url": "https://www.bgonair.bg/bulgaria/2019-06-08/rakovodstvoto-na-bsp-se-sabra-na-plenum", "text": "\r\n Ръководството на БСП се събра на пленум – седмица преди заседанието на 49-ия конгрес на партията, насрочен за 16 юни. Социалистите ще обсъждат идеята за намаляването на партийните субсидии, след като през седимицата премиерът внесе предложение в Народното събрание субсидията за глас да стане един лев. Те ще анализират резултатите от евроизборите и ще започнат нова кампания за избор на лидер, след оставката на Корнелия Нинова. На дневен ред пред БСП стои въпросът как ще се избира лидерът - пряко или чрез конгреса.", "date": "2019.06.08", "title": "Ръководството на БСП се събра на пленум"}
{"url": "https://www.bgonair.bg/bulgaria/2019-06-08/andrey-kovachev-ne-priemam-kritikite-na-holandiya-za-shengen", "text": "\r\n Категорично не приемам изразената позиция на Холандия за приемането на България в Шенген, каза зам-председателят на групата на ЕНП в ЕП Андрей Ковачев за предаването \"Брюксел 1\" на Bulgaria ON AIR.  \"Това означава, че ние не трябва да имаме никакво Шенгенско пространство, това означава, че то трябва да бъде разпуснато, защото във всяка страна го има, за съжаление, този феномен корупция и има борба с корупцията, но той няма абсолютно никакво отношение (б.р. - към въпроса за приемането ни в Шенген),\" заяви Ковачев. През седмицата холандският външен министър Стеф Блок заяви след среща с премиера Борисов, че страната ни трябва да се справи с корупцията и с проблемите в правосъдната система, за да получи подкрепа от Холандия за членство в Шенген. Позицията на Холандия е основна пречка за приемането на България в Шенген. \"Ние сме изпълнили всички критерии (б.р. - за Шенген) и трябва да станем част от шенгенското пространство, но поради това, че общественото мнение в Холандия е много настръхнало срещу мигрантите, поради това, че има и екстремни десни партии и той си търси някакво оправдание, идва в София и казва, че имате проблем с корупцията. Извинявайте, това аз категорично не го приемам, защото тогава ние трябва да разпуснем Шенгенското пространство – и в Италия има проблем с корупция, и в Гърция има проблеми с корупция, и в Испания има проблем, и в Португалия, и в самата Холандия. Аз мога да си позволя да съм малко по-остър - г-н външния министър просто си търси някакво оправдание, за да може да отиде в Хага в парламента и да каже: Ето, аз казах на българите, че няма да ги приемем\", каза Андрей Ковачев в разговор с Милена Милотинова.", "date": "2019.06.08", "title": "Андрей Ковачев: Не приемам критиките на Холандия за Шенген"}
{"url": "https://www.bgonair.bg/bulgaria/2019-06-08/zadarzhaha-uchenik-planiral-teroristichen-akt-v-plovdiv", "text": "\r\n Предотвратиха терористичен акт в Пловдив. Органите на реда са задържали непълнолетен младеж за готвеното нападение. Ученикът от Пловдив е бил задържан при съвместна операция на МВР, ДАНС и прокуратурата преди два дни. При обиските са открити различни компоненти на несглобена бомба. Задържаният ученик от Пловдив е бил обект на вербовка от \"Ислямска държава\". Това заяви заместник-главният прокурор Иван Гешев. 16-годишният младеж се е свързал с терористите по интернет, където е бил радикализиран.  Младежът е ученик от елитна пловдивска гимназия. Родителите му го завели в полицията, където го разпитвали психолози. При обиски на две от използваните от него помещения е откита самоделна тръбна бомба, изпозлвана от атентатори в Съединените щати, както и 14 килограмова бомба, поставена в пластмасов съд. Същият тип взривно устойство е използван при атентата в Сарафово, но в далеч по-малко количество.  Към момента не е ясно точно къде е искал да постави взривното устойство.  Специализираният съд е постановил мярка за неотклонение надзор от детска педагогическа стая. От прокуратурата са внесли протест срещу решението на съда.", "date": "2019.06.08", "title": "Задържаха ученик, планирал терористичен акт в Пловдив"}
