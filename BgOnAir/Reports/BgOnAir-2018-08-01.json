{"url": "https://www.bgonair.bg/world/2018-08-01/golyam-pozhar-plamna-v-belgrad-situatsiyata-e-tezhka", "text": "Силен пожар избухна снощи в квартал Земун в Белград, взимат се всички мерки за потушаването му, но ситуацията е тежка, защото достъпът до мястото е затруднен, заяви сръбският министър на вътрешните работи Небойша Стефанович, който бе на мястото.  Четирима пожарникари са ранени. Ситуацията се следи \"секунда по секунда\", каза Стефанович и уточни, че 62 пожарникари и 19 пожарни коли се опитват да угасят огъня. Изпратени са и други противопожарни екипи, както и кораб, който превозва необходимите количества вода и който ще мине от другата страна на пожара, пише Огънят тръгнал от склад или фабрика за мебели в Земун. За причините ще може да се говори през следващите дни, когато бъде извършен пълен оглед, каза министърът.  ", "date": "2018.08.01", "title": "Голям пожар пламна в Белград, ситуацията е тежка"}
{"url": "https://www.bgonair.bg/world/2018-08-01/parvi-isk-sreshtu-gratskite-vlasti-sled-pozharite", "text": "В Атина вече е заведен първият иск срещу гръцките власти след опустошителните пожари, които отнеха живота на над 90 души. Роднини на загиналите съдят главния секретар на местната гражданска защита, областния управител на Атика и още няколко представители на местната полиция и пожарна. Междувременно, огромен пожар обхвана гръцкия остров Закинтос. Горещото време и силният вятър затрудняват огнеборците, които се борят със стихията. Пожарът започнал почти едновременно от два фронта, съобщават очевидци. Едното от огнищата е в близост до селцето Каламаки, но пламъците са овладени и не застрашават населеното място. Няма пострадали хора.", "date": "2018.08.01", "title": "Първи иск срещу гръцките власти след пожарите"}
{"url": "https://www.bgonair.bg/world/2018-08-01/sled-18-chasova-aktsiya-hvanaha-balgarin-i-chernogorets-izbyagali-ot-frenski-zatvor", "text": "След 18-часова акция хванаха българин и черногорец, избягали от затвора във френския град Колмар в нощта на неделя срещу понеделник.  Мъжете са задържани с двама свои съучастници в град Рубе, в северната част на страната. Не са били въоръжени.  Според публикации в местни медии става въпрос за братя на 32 и 27 години, но с различна националност.  Двамата са били осъдени за тежки грабежи. Те пробили тавана на килията си и избягали през покрива.", "date": "2018.08.01", "title": "След 18-часова акция: Хванаха българин и черногорец, избягали от френски затвор"}
{"url": "https://www.bgonair.bg/economy/2018-08-01/bulgartransgaz-ne-e-zloupotrebila-s-gospodstvashtoto-si-polozhenie-spored-kzk", "text": "Комисията за защита на конкуренцията не удовлетвори жалбата на \"Овергаз\" срещу новия тарифен модел на държавния оператор на газопреносната мрежа \"Булгатрансгаз\". Жалбата беше подадена в края на 2017 година и тогава от дружеството обявиха, че готвят и аналогичен иск и към Европейската комисия, съобщава  . Заключението на антимополния орган е, че пазарът на доставка на природен газ у нас е много концентриран и с малко участници, но няма злоупотреби от страна на основния играч - \"Булгартрансгаз\". Решението може да бъде обжалвано пред Върховния административен съд. Според публикуваната документация на сайта на КЗК \"Овергаз\" се оплакват, че в началото на 2017 година \"Булгартрансгаз\" не е предоставяла информация за балансите на дружеството и така то не е могло да направи корекция на потреблението си, съответно са начислени големи суми за дисбаланс. Първите два месеца на миналата година газоразпределителното дружество неправилно е извършило разпределението между \"Овергаз\" и \"Булгаргаз\" на входната точка \"Русе - Изток\", което също е ощетило частното дружество. От \"Овергаз\" се оплакват още, че \"Булгартрансгаз\" обявяват цената за достъп и разпределение на природния газ преди началото на газовата година, което е на 1 октомври, въпреки че търговете за разпределение на суровината са проведени месеци по-рано. По този начин клиентите на компанията не могат да оптимизират заявките си и да намалят разходите си. \"Булгартрансгаз\", която е единственото дружество, което управлява газопреносната мрежа на България, въведе нов тарифен модел от тази газова година, който важи от 1 октомври 2017 година до 30 септември 2018 година. Той въвежда европейската практика при ценообразуването на тази услуга, но участниците на пазара често критикуваха новите моменти.  ", "date": "2018.08.01", "title": "\"Булгартрансгаз\" не е злоупотребила с господстващото си положение според КЗК"}
{"url": "https://www.bgonair.bg/bulgaria/2018-08-01/blagoevgrad-v-treskava-podgotovka-predi-vizitata-na-borisov-i-zaev", "text": "Трескава подготовка в Благоевград за предстоящото отбелязване на 115-годишнината от Илинденско-Преображенското въстание, на което ще присъстват премиерите на България и Македония Бойко Борисов и Зоран Заев. През целия ден в Благоевград течеше и трескава подготовка за посрещането на двамата дуржавни лидери. Преди година, на 1 август се подписа и договора между България и Македония. Въпреки че е минала една година, не всички клаузи по договора за добросъседство са изпълнени.  Междувременно в Благоевград тече трескава подготовка. Площадът, който ще посрещне двамата премиери се почиства, но това се оказа безполезно, защото в града в момента текат ремонти.  Цветните алеи и централния площад през целия ден бях подготвяни, за да посрещнат държавниците. Международното честване започва утре в 17:00 часа.  Очакват се стотици хора, предвидено е и шествие на ВМРО. ", "date": "2018.08.01", "title": "Благоевград в трескава подготовка преди визитата на Борисов и Заев"}
{"url": "https://www.bgonair.bg/economy/2018-08-01/evrostat-konstatira-balgarite-harchim-nay-mnogo-za-hrana", "text": "Българинът харчи най-много средства за храна. Констатацията е на Евростат. Храната се оказва най-важният показател в разходите за потребление на домакинствата не само у нас, но и в Румъния, Латвия и Естония. Докато южните ни съседи гърците отделят за храна едва 17%, българите даваме близо една трета или 30 на сто от парите си за прехрана. Вторият по големина разход е този за вода, ток, газ, парно - или около 15%. За транспорт и социални осигуровки даваме 7 на сто от доходите си, а за облекло и обувки, обзавеждане и поддържане на дома си, а също и за алкохол и цигари - 4,2 на сто. Най-разточителни за дома са финландците, най-много по ресторанти дават датчаните.", "date": "2018.08.01", "title": "Евростат констатира: Българите харчим най-много за храна"}
{"url": "https://www.bgonair.bg/science/2018-08-01/huawei-izprevari-apple-i-zae-vtoro-myasto-po-prodazhba-na-smartfoni", "text": "Китайската технологична компания Huawei Technologies изпревари Apple и си извоюва втора позиция по глобални продажби на смартфони през второто тримесечие. Тя се нареди веднага след Samsung Electronics, затвърждавайки растежа на китайските конкуренти, съобщи Bloomberg. Huawei е продала 54,2 млн. телефона през тримесечието, с 41% повече спрямо година по-рано, с което изпревари производителя на iPhone за първи път, сочат данни на компанията за пазарни проучвания IDC. На телекомуникационния гигант се пада пазарен дял от около 16% в сравнение с 21% за южнокорейската Samsung и 12% за Apple. Xiaomi и Oppo, и двете от Китай, се озоваха извън топ пет. Китайските производители на смартфони разширяват влиянието си, докато пазарните им дялове растат на вътрешния им пазар и осъществяват експанзия в чужбина. Huawei се насочи към Европа и Африка, след като не успя да пробие на големия американски пазар.  Apple пък продава смартфоните си на по-високи цени от своите конкуренти и печели от услуги като iTunes, които ѝ помогнаха да надмине очакванията за финансовите си резултати за тримесечието. \"Значението на факта, че Huawei изпревари Apple това тримесечие не трябва да бъде подценявано. Това е първият път от седем години, в който Samsung и Apple не държат първите две позиции. Отлъчването на Huawei от САЩ я принуди да увеличи усилията си в Азия и Европа, за да постигне целите си\", коментира Бен Стантън, старши анализатор в Canalys.  Четете повече в", "date": "2018.08.01", "title": "Huawei изпревари Apple и зае второ място по продажба на смартфони"}
{"url": "https://www.bgonair.bg/reportazhi/2018-08-01/skandalno-vandali-urinirali-varhu-uchebnitsi-za-parvoklasnitsi", "text": "\r\n До скоро се смяташе, че най- лошото, което може да се случи с книгите е да бъдат изядените от мишките. След като вандали влязоха в благоевградското 3-то училище и уринираха върху учебниците, които са безплатни за началния курс, представите ни за това, какво може да случи с една книга вече са безгранични.  Оказва се, че вандалите са го направили, заради 20-тина футболни топки, скъпа марка, които били подарък на училището.  Дворът на училището и на областната дирекция на МВР са един до друг. Това не спира вандалите да проникнат през прозореца и да разбият няколко вътрешни врати. От ръководството, обаче са притеснени за духовните щети.  От училището ще възстановят щетите, които са нанесени, а от полицията са категорични, че ще открият извършителите, след като изследват биологичния материал по учебниците на първокласниците. ", "date": "2018.08.01", "title": "Скандално: Вандали уринирали върху учебници за първокласници!"}
{"url": "https://www.bgonair.bg/world/2018-08-01/pilotite-na-niskotarifnata-rayanear-izlizat-na-protest-za-po-dobri-usloviya-na-trud", "text": "Нова стачка на пилотите на Ryanair. Този път на протест излиза персоналът на нискотарифната авиокомпания в Германия.  Пилотите недоволстват от провала на преговорите за колективен трудов договор, в който трябваше да бъде включено повишаване на заплатите и по-добри условия на труд. Ръководството на превозвача има срок до края на седмицата да представи нови условия, или пилотите излизат на безсрочен протест.  Междувременно пътници на Ryanair бяха евакуирани по спешност от борда на самолет, който се е намирал на международното летище в Барселона. До извънредната ситуация се стигнало заради запалил се мобилен телефон малко преди излитането на машината за Ибиса. При инцидента няма пострадали.", "date": "2018.08.01", "title": "Пилотите на Ryanair излизат на протест за по-добри условия на труд"}
{"url": "https://www.bgonair.bg/world/2018-08-01/dva-vlaka-se-sblaskaha-v-rayona-na-machu-pikchu", "text": "23-ма души бяха ранени, сред които и няколко чужденци, при сблъсък между два влака в околностите на Мачу Пикчу в Перу.  Пострадалите са прегледани в болница, след което са продължили пътя си към популярния туристически обект. Причината за инцидента се разследва.", "date": "2018.08.01", "title": "Два влака се сблъскаха в района на Мачу Пикчу"}
{"url": "https://www.bgonair.bg/denqt-on-air/2018-08-01/byudzhetnata-politika-e-pravilna-razvivame-se-kategorichen-e-ekspert", "text": "\r\n Днес премиерът Бойко Борисов се похвали с бюджетен излишък от над 2 милиарда лева. Развиваме ли се и ако да, то как да задържим тези темпове? \"В момента имаме правилна икономическа и бюджетна политика. Имаме ръст във всички позиции. Държавата върви добре. Очакваният ръст на икономиката до края на годината вероятно ще скочи над 4%. Засега управлението е стабилно и не виждам значими политически сътресения за в бъдеще\", подчерта ректорът на ВУЗФ доц. Григорий Вазов.  По негови думи все пак трусовете в еврозоната трябва да се вземат предвид. Дори климатичните условия могат да окажат влияние върху земеделската част от икономиката, поясни още той. \"Критериите за влизане в еврозоната са нормални и не са по-специални или по-стриктни за нас. Познавайки българската народопсихология няма да можем да влезем в чакалнята на еврозоната догодина. Но така или иначе сме тръгнали натам. Това е правилният път за нашата икономика\", категоричен бе гостът в \"Денят ON AIR\".  Когато стане дума за икономическото развитие на България често се сещаме за Северозапада. Ако се развиваме, то хората там как усещат промяната?  \"Северозападът си е виновен, че не е развит. Там има кметове, има управление, има всичко. Какво правят за себе си? Проблемът датира още от предишния политически строй. Северозападът лесно бяга от проблемите си\", изтъкна ректорът пред Bulgaria ON AIR.  \"Държавата не са само чиновниците. Държавата сме ние. Заплатите не могат като дъжд да идват отнякъде. Те са в резултат от производителност, която е в резултат от компетентността на произвеждащите. Не може само да плачеш, че са ниски работните заплати. Трябва да направиш нещо със себе си. Човек трябва да има финансова култура\", заключи за доц. Вазов.", "date": "2018.08.01", "title": "Бюджетната политика е правилна – развиваме се, категоричен е експерт"}
{"url": "https://www.bgonair.bg/world/2018-08-01/samolet-sas-101-dushi-se-razbi-v-meksiko-po-chudo-nyama-zhertvi", "text": "\r\n Пътнически самолет със 101 души на борда се разби в Мексико малко след излитането. За щастие няма жертви. 85 души обаче са пострадали - 49 от тях са в болница, като двама са в тежко, но стабилно състояние, съобщиха местните власти.  Машината, собственост на авиокомпанията \"Аеромексико\", излетяла от международното летище \"Гуадалупе Виктория\" за столицата Мексико сити.  Самолетът загубил височина и се разбил 5 минути след излитането. Според предварителното разследване вероятната причина за катастрофата е лошото време в района.", "date": "2018.08.01", "title": "Самолет със 101 души се разби в Мексико, по чудо няма жертви"}
{"url": "https://www.bgonair.bg/world/2018-08-01/ogromen-pozhar-izbuhna-na-gratskiya-ostrov-zakintos", "text": "Горещото време и силният вятър затрудняват пожарникарите, които се борят с огромен пожар на гръцкия остров Закинтос. Огънят започнал почти едновременно от два фронта, съобщават очевидци. Едното от огнищата е в близост до селцето Каламаки, но пламъците са овладени и не застрашават населеното място. Няма пострадали хора.", "date": "2018.08.01", "title": "Огромен пожар избухна на гръцкия остров Закинтос"}
{"url": "https://www.bgonair.bg/world/2018-08-01/pochti-tsyala-evropa-v-plen-na-zhegite", "text": "Почти цяла Европа е в плен на жегите. Код червен за опасно високи температури е обявен в Хърватия и Швейцария. В Германия през последните дни термометрите отчитат рекордни стойности. Нивата на реките спаднаха и движението по река Елба беше спряно, а корабите по Рейн са предупредени да пътуват с по-леки товари.  Продължителната суша нанесе щети върху посевите в части от Великобритания, Полша и Скандинавия. А за този уикенд се очакват и още по-високи температури. Според метеоролозите на места в Испания живакът ще скочи до 48 градуса – абсолютният рекорд, поставян досега в Европа. Южна Франция и Португалия също се готвят за горещия въздух, идващ от Африка. А пожарните служби на Иберийския полуостров са в готовност.", "date": "2018.08.01", "title": "Почти цяла Европа в плен на жегите"}
{"url": "https://www.bgonair.bg/sutreshen-blok/2018-08-01/biznesat-u-nas-ne-tarsi-personal-kadrite-bili-nekvalifitsirani", "text": "\r\n Криза за кадри на трудовия пазар у нас. В продължение на 4 години в периода 2012 - 2016 г. почти половината от работещите предприятия не са наемали работници. Това показва изследване на Националния статистически институт. Към края на 2016 г. у нас са функционирали 350 хил. предприятия. Близо 170 хил. от компаниите не са търсили работници през разглеждания период. Икономистът Мика Зайкова посочи пред Bulgaria ON AIR, че тази статистика е свързана с жизнения цикъл на предприятията. По думите ѝ жизненият цикъл на българските фирми е много кратък.  \"Средно на година се раждат 12% фирми, от които задължително 10% след една година \"умират\". Нашето законодателство е толкова нечитаво, че се поправя поне 5 пъти в годината\", обясни тя и отбеляза, че трябва да бъде поправен Търговският закон в частта за несъстоятелността. \"Хората започват да работят по 12 часа. Има фирми, в които постоянният персонал е една трета от персонала. Имаме 100 хил. души, които са трайно безработни\", каза още Мика Зайкова. Изпълнителният директор на АИКБ Добрин Иванов посочи, че през последните 3 години основният проблем на бизнеса е именно липсата на работна ръка. Той каза, че около 92% от предприятията в България са микропредприятия - до 10 човека нает персонал.  Иванов обясни, че всяка предприемаческа идея започва със създаване на предприятие, но когато предприемачът започне да я реализира, той гледа да минимизира всички разходи, включително разходите за работници. \"Във всички сектори на икономиката липсва работна ръка. Безработницата е структурна. Новосъздадените фирми трябва да се конкурират за работна ръка с малки, средни и големи фирми. Кадрите са оскъдни, неквалифицирани и неподготвени да заемат свободните работни места\", каза още Иванов в \"България сутрин\".  ", "date": "2018.08.01", "title": "Бизнесът у нас не търси персонал, кадрите били неквалифицирани"}
{"url": "https://www.bgonair.bg/bulgaria/2018-08-01/prodalzhavat-da-izdirvat-iliya-ot-dobrich-veche-4-dni-nyama-i-sleda", "text": "Четвърти ден без следа от 14-годишния Илия. Момчето изчезна от дома за деца в Добрич в събота вечер.  Полицията в града издирва детето. То често изчезва от дома, но винаги се е връщал на следващия ден.  При последното му бягство е открит в Албена. Родителите му са в София, но никой от тях не го посещава и не се интересува от него.", "date": "2018.08.01", "title": "Продължават да издирват Илия от Добрич вече 4 дни - няма и следа"}
{"url": "https://www.bgonair.bg/bulgaria/2018-08-01/kola-i-kolelo-se-udariha-v-plovdiv-velosipedistat-e-v-tezhko-sastoyanie", "text": "62-годишен велосипедист е в тежко състояние след катастрофа в Пловдив. Сигналът е получен тази сутрин, към 6 ч., съобщиха от полицията. На кръстовище на Кукленско шосе край завод \"Рекорд\" са се сблъскали лек автомобил \"Мицубиши\" и велосипедистът, който е откаран в болница с опасност за живота, съобщава  Колата е управлявана от 22-годишен шофьор.", "date": "2018.08.01", "title": "Кола и колело се удариха в Пловдив, велосипедистът е в тежко състояние"}
{"url": "https://www.bgonair.bg/bulgaria/2018-08-01/zaradi-dazhdovete-obshtina-devin-sashto-obyavi-chastichno-bedstveno-polozhenie", "text": "Частично бедствено положение заради свлачища след проливните дъждове обяви и община Девин. А пътят към Чудните мостове и село Забърдо и днес е затворен, заради активизиралото се свлачище. Остава и частичното бедствено положение. Местните власти предупреждават туристите да не предприемат пътуване към Чудните мостове до възстановяване на движението. За разчистване на свлачищната зона днес се очаква да пристигнат алпинисти. ", "date": "2018.08.01", "title": "Заради дъждовете: Община Девин също обяви частично бедствено положение"}
{"url": "https://www.bgonair.bg/bulgaria/2018-08-01/gabriela-troshila-koli-i-nosove-v-plovdiv-izliza-ot-aresta", "text": "\r\n Момичето, което пияно потроши 10 автомобила в Пловдив и по-късно преби момиче в нощен бар, излиза от ареста. Това реши днес Районният съд в града.  21-годишната Габриела Медарова излиза на свобода срещу сумата от 5000 лева. Според магистратите двумесечният арест е достатъчен като превъзпитателно действие и няма опасност тя да се укрие или да извърши друго престъпление.  На 15 април под влияние на алкохол и наркотици Габриела Медарова удари 10 коли в пловдивския квартал \"Кючук Париж\". След кратък престой в ареста тя беше пусната под парична гаранция.  Месец по-късно без причина нападна с юмруци в лицето студентка в нощен бар. В съда Габриела заяви, че съжалява и че вече си е взела поука от случилото се.", "date": "2018.08.01", "title": "Габриела, трошила коли и носове в Пловдив, излиза от ареста срещу 5 бона"}
{"url": "https://www.bgonair.bg/denqt-on-air/2018-08-01/nuzhen-e-nov-format-na-vanshnoto-otsenyavane-za-uchenitsite-smyata-direktor", "text": "\r\n Две седмици повече ще учат бъдещите седмокласници, предстоят и леки промени в Националното външно оценяване. Бъдещите седмокласници са първият випуск, който ще бъде обучаван по новите програми и учебници. Целта е Националното външно оценяване да провери знанията от целия прогимназиален курс. Според новите наредби седми клас вече ще се явява финален за началния образователен етап, затова учениците ще учат до 30 юни, тоест с две седмици повече. Директорът на 119 СУ \"Акад. Михаил Арнаудов\" в София Деян Стаматов обясни, че няма да има промени при формата на изпитването, освен във времето. \"Остава си форматът както и до сега. Първият модул са въпроси, на които трябва да отговорят учениците, вторият е върху непознат текст, който трябва да преразкажат учениците\", разясни Стаматов в студиото на  . Директорът сподели и мнението си, че е нужна промяна на формата, по който се провежда външното оценяване, за да няма зазубряне на материал и да има смисъл от този изпит. \"Нашите изпити трябва да бъдат сериозно променени във времето, за да имат смисъл и в тях да се включват въпроси от всички изучавани предмети\", подчерта Стаматов пред  . Директорът на 119 училище обаче е на мнение, че промените в сферата на образованието у нас се случват много трудно и винаги има голямо напрежение.", "date": "2018.08.01", "title": "Нужен е нов формат на външното оценяване за учениците, смята директор"}
{"url": "https://www.bgonair.bg/denqt-on-air/2018-08-01/rashidov-sashto-se-samnyava-v-umisal-pri-palezha-na-tsarskite-konyushni", "text": "\r\n Статутът на т.нар. \"Царски конюшни\" ще бъде решен след 15 август и най-вероятно той ще стане обект от национално значение. Това обяви министърът на културата Боил Банов. Предшественикът му Вежди Рашидов, който сега е председател на комисията по култура в Народното събрание, обяви, че също смята палежът на сградата в София за умишлен.  \"Тютюневите складове също се запалиха. Някъде има апетит инвеститорски. На това място хората и пари ще печелят от това\", каза Рашидов в студиото на  . Той допълни още Царските конюшни могат да бъдат възстановени и настоя това да стане.  \"След като са продадени, поне да ги опазим. Трябва да запазим облика на стара София, на стария Пловдив, стария Бургас, стара Варна и стария град Търново\", настоя Вежди Рашидов пред  . Според него законодателството и сега не е лошо, но са му нужни определени поправки и допълнения. Председателят на комисията по култура в парламента обяви също, че според него трябва да се наложат по-строги санкции за собствениците на подобни сгради, които не полагат грижи за тях. Рашидов припомни още, че в сградата на Царските конюшни е искал да има музей, но липсата на средства е спряла реализацията на идеята му по времето, когато той е бил министър.", "date": "2018.08.01", "title": "Рашидов също се съмнява в умисъл при палежа на Царските конюшни"}
{"url": "https://www.bgonair.bg/bulgaria/2018-08-01/reshavat-sadbata-na-shofyora-pregazil-dete-v-zlatograd", "text": "\r\n Задържаха 56-годишния шофьор на микробус, който прегази 13-годишно дете на тротоар край пешеходна пътека в Златоград.  Окръжната прокуратура тепърва ще решава дали шофьорът да остане в ареста до 72 часа. Трагичният инцидент стана вчера около 17.00 ч. в родопския град. 56-годишният шофьор на \"Пежо Боксер\" загубил управление над автомобила, причините за това към момента са неизяснени. Той излязъл вдясно извън пътното платно, качил се на тротоара и блъснал детето.  Момчето е било транспортирано до Центъра за спешна помощ в Златоград, където е починало. Образувано е досъдебно производство. Шофьорът бе задържан за срок до 24 часа в районното управление в Златоград.     ", "date": "2018.08.01", "title": "Решават съдбата на шофьора, прегазил дете в Златоград"}
{"url": "https://www.bgonair.bg/bulgaria/2018-08-01/desislava-ivancheva-postapi-v-bolnitsa-za-izsledvaniya-na-hipofizata", "text": "Арестуваният вече бивш кмет на столичния квартал \"Младост\" Десислава Иванчева е постъпила в болница за изследвания.  Тя ще бъде прегледана за тумор на хипофизата. Кадри от отвеждането ѝ в лечебното заведение бяха пуснати в личния ѝ Facebook профил.  Заради белезниците потребители сравниха извеждането на Иванчева с това на Ханибал Лектър. Под видеото се уточнява, че отстранената кметица има тумор от две години.  Привържениците ѝ се надяват да не се е увеличил предвид лошите условия в ареста. Тежкото здравословно състояние на Иванчева стана повод защитата ѝ отново да поиска по-лека мярка за неотклонение, но това не се случи.", "date": "2018.08.01", "title": "Десислава Иванчева постъпи в болница за изследвания на хипофизата "}
{"url": "https://www.bgonair.bg/reportazhi/2018-08-01/onkobolniyat-yuriy-na-kogoto-beshe-otkazano-lechenie-shte-bade-priet-v-bolnitsa", "text": "\r\n Болници отказват лечение на онкоболен мъж заради неплатени здравни осигуровки. 50-годишният Юрий се бори сам с рака в мазе без баня и тоалетна, а семейството му оцелява с с 300 лева на месец. До скоро малкото мазе с ниските тавани побира мечтите на Росица и Юрий. Живеят повече от скромно, но въпреки това - щастливо. Преди месец Юрий е приет по спешност в столичната болница \"Света Анна\", а лекарите са категорични - има тумор в гърлото. От тогава започват с ходенето по мъките, Юрий трябва да постъпи в специализирана болница, но няма здравна осигуровка, а задълженията му са в размер на около 1340 лева. Семейството живее с не повече от 300 лева на месец, а заради ниските доходи 50-годишният мъж не може да си извади дори лична карта. Юрий диша през тръба в пропитото с мухъл мазе, без тоалетна и без баня. А дори за най-елементарните си нужди с Росица разчитат на познати.  От Агенцията за социално подпомагане признават, че са запознати със случая на семейството и правят всичко възможно 50-годишният мъж да бъде настанен в болница и утре Юри ще бъде приет за преглед в университетката болница \"Царица Йоанна\". ", "date": "2018.08.01", "title": "Онкоболният Юрий, на когото беше отказано лечение, ще бъде приет в болница"}
{"url": "https://www.bgonair.bg/bulgaria/2018-08-01/kamion-plamna-v-dvizhenie-shofyorat-uspyal-da-spre-i-se-spasil", "text": "\r\n Камион, натоварен с дърва, пламна в движение. Инцидентът е станал на изхода на Русе по пътя за Разград. За щастие водачът е успял да се спаси от огъня и не е пострадал. Инцидентът е станал на кръстовището, където често се случват катастрофи заради отнето предимство. Шофьорът на камиона е спрял, за да пропусне друг автомобил, когато усетил мирис на гориво и веднага отбил встрани. В този момент се чул гръм и лумнали пламъците. Огънят е обхванал кабината на влекача, която е изгоряла напълно. Бързата намеса на пожарникарите е предотвратила пренасянето на пламъците към дървения товар. Водачът обясни, че камионът е на 8 години, минал е технически преглед и всичко му е редовно.", "date": "2018.08.01", "title": "Камион пламна в движение: Шофьорът успял да спре и се спасил"}
