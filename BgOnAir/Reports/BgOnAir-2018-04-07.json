{"url": "https://www.bgonair.bg/world/2018-04-07/14-dushi-zaginaha-v-tezhka-katastrofa-v-kanada", "text": "Трагедия беляза Канада. 14 души загинаха след сблъсък между камион и автобус, превозващ младежкия отбор по хокей на лед.  Инцидентът е станал в провинция Саскачеван. В автобуса са пътували 28 души, половината от които са загинали, останалите са настанени в болница.  Трима са в критично състояние. Канадският премиер Джъстин Трюдо изказа съболезнования на близките на загиналите. Организиран е и център за информация за роднини и познати на пострадалите. Причините за катастрофата се изясняват.", "date": "2018.04.07", "title": "14 души загинаха в тежка катастрофа в Канада"}
{"url": "https://www.bgonair.bg/world/2018-04-07/shto-e-to-amerikanski-restorant-takav-s-pistolet-na-masata", "text": "Американски конгресмен извади зареден пистолет в ресторант. Целта е да докаже тезата си, че оръжията са опасни само, ако са в лоши ръце.  Ралф Норман оставил оръжието на масата по време на вечеря със свои поддръжници. Той обясни, че който се готви да стреля срещу него, трябва да е сигурен, че стреля точно, защото в противен случай нападателят ще бъде застрелян.  Норман иска да обърне внимание на дебата за въоръженото насилие и да подчертае, че сами по себе си оръжията не са проблем, а проблемът e в чии ръце попадат.", "date": "2018.04.07", "title": "Що е то \"американски ресторант\"? Такъв с пистолет на масата!"}
{"url": "https://www.bgonair.bg/world/2018-04-07/natroveniyat-shpionin-sergey-skripal-doyde-v-saznanie", "text": "Сергей Скрипал е в съзнание и може да говори. Това съобщава телевизия \"Скай нюз\", цитирана от световните агенции.  Според медията бившият руски шпионин вече не е в критично състояние, реагира добре на лечението, намира се в съзнание и разговаря. Главният лекар на болницата в градския окръг Солсбъри потвърди, че Скрипал вече не е критично състояние и бележи подобрение.  Случаят, започнал на 4 март, обостри отношенията между Великобритания и Русия и предизвика международен дипломатически скандал. ", "date": "2018.04.07", "title": "Натровеният шпионин Сергей Скрипал дойде в съзнание!"}
{"url": "https://www.bgonair.bg/economy/2018-04-07/germanskata-ikonomika-belezhi-iznenadvasht-spad", "text": "Германското индустриално производство отчита изненадващо силен спад през февруари, показват данни на статистическото бюро Destatis. Те са нов пореден сигнал за отслабването на добрия възходящ импулс на водещата европейска икономика през новата година, предава DPA. Индустриалното производство в Германия се понижи през февруари с цели 1,6% спрямо предходния месец, когато отбеляза анемичен растеж от 0,1% (слаба възходяща ревизия от предишна оценка за понижение с 0,1%) и при средни очаквания на финансовите пазари за повишение с 0,3 на сто. Това представлява най-сериозен спад на германското производство от август 2015 г. насам и потвърждава, че най-силната европейска икономика е преминала на малко по-ниска предавка. Промишленото производство (без да се вземат предвид енергийният сектор и строителството) се свива с 2,0%, докато производството на капиталови стоки (на средствата за производство) се понижава с цели 3,1%, което е знак, че германските предприятия изглеждат притеснени от нарастващата заплаха от протекционизъм, идваща най-вече от САЩ и президента Доналд Тръмп. Производството на потребителски стоки се понижава през февруари с 1,5%, докато енергийното производство нараства с 4,0%, а в строителния сектор е отчетен спад от 2,2 на сто. На годишна база растежът на индустриалното производство на Германия се забавя рязко до 2,6% (спрямо февруари 2017 г.) от 6,6% през януари и при очакванията на финансовите пазари за по-добър растеж от 4,4 на сто, повече подобни статии може да намерите в ", "date": "2018.04.07", "title": "Германската икономика бележи изненадващ спад!"}
{"url": "https://www.bgonair.bg/oporni-hora/2018-04-07/maya-manolova-sledvashtata-mi-borba-e-zakonat-za-chastniya-falit", "text": "\r\n В кампанията \"Великден за всеки\" събрахме близо 500 000 лв., каза Мая Манолова и призова всеки, които не е успял да се включи, просто да напълни торбата с продукти и да зарадва възрастен човек с великденски обяд. КЕВР трябва да каже, дали сделката с ЧЕЗ е прозрачна. Ако има проблем, регулаторът трябва да я спре. Всички решения в държавата са предпоследни. Така може и да се окаже с решението, държавата да не влиза в сделката. В интерес на хората е държавата да влезе в сделката.    ", "date": "2018.04.07", "title": "Мая Манолова: Следващата ми борба е законът за частния фалит"}
{"url": "https://www.bgonair.bg/bulgaria/2018-04-07/delegatsiyata-na-bpts-pristigna-v-erusalim-za-blagodatniya-ogan", "text": "Българската църковна делегация пристигна в Ерусалим за Благодатния огън. В свещения град мерките за сигурност са изключително засилени.  Хиляди туристи всяка година пристигат в Ерусалим за тържествата за Възкресение Христово. За първи път в историята и то с помощта на България - Свещен огън ще получи и съседна Македония.  Слизането на Благодатния огън от небето ще бъде излъчвано на живо във Facebook страницата на Българската православна църква.  Делегацията ни излетя рано тази сутрин от Летище \"София\" с правителствения самолет \"Фалкон\". Оглавява я Западно и Средно-европейският митрополит Антоний.  Част от нея е и бившият транспортен министър Кристиян Кръстев, който е ипондякон. Часове преди да излети към Ерусалим, Митрополит Антоний сподели очакванията си за пътуването в \"Денят ON AIR\".   ", "date": "2018.04.07", "title": "Делегацията на БПЦ пристигна в Ерусалим за Благодатния огън"}
{"url": "https://www.bgonair.bg/bulgaria/2018-04-07/zategnati-merki-za-sigurnost-okolo-hramovete-nosete-lichna-karta", "text": "В навечерието на Великден мерките за сигурност около храмовете в цялата страна са засилени. Очаква се хиляди вярващи да посрещнат Възкресение Христово в църквите в София. Около храма \"Св. Александър Невски\" в София са започнали да се изграждат контролно-пропускателните пунктове. Всяка една улица с достъп до храма ще има такъв пункт.  Властите призовават хората да носят личните си карти в себе си, да не носят обемисти багажи, тъй като проверката им ще затрудни преминаването през пунктовете, а това ще доведе до извиването на дълги опашки.  От полицията призовават хората да бъдат бдителни. Ще бъдат изградени традиционните съоръжения, който да се противопоставят на влизането на автомобили с висока скорост при събралите се миряни.  Ще има специално звено, което ще следи за джебчийски прояви, тъй като този тип престъпления се проявяват най-често при струпване на хора.  Въпреки всичките препоръки на властите, тази сутрин 58-годишен мъж падна на релсите на метрото при станцията на Софийския университет. Той е бил изваден за минута от служителите на метрото. Мъжът е без наранявания и вече е вкъщи.  Поради този инцидент метрото е закъсняло с 15 минути, но вече се движи по разписание, предаде репортерът на Bulgaria ON AIR Иван Иванов. ", "date": "2018.04.07", "title": "Затегнати мерки за сигурност около храмовете – носете лична карта"}
{"url": "https://www.bgonair.bg/world/2018-04-07/hotel-v-kosmosa-da-ot-2022-g-ste-dobre-doshli-za-800-000-na-vecher", "text": "Търсите място, което предлага несравними гледки на изгреви и залези? Опитайте космоса. Orion Span, базиран в Хюстън, планира да открие \"първия луксозен хотел в космоса\" - станция \"Aurora\" - до края на 2021 година и да посрещне гости на борда през 2022, предаде \"Washington Post\".  В хотела ще може да се настанят до четирима пътници и двама членове на екипажа, които ще обикалят около Земята с висока скорост в продължение на 12 дни. Цената е 9,5 милиона долара на човек или около 791 666 долара на нощ, а депозитът от 80 000 долара вече може да бъде резервиран онлайн, съобщиха от компанията. Съобщението на Orion Span за луксозен хотел в космоса идва след възраждането на комерсиалната космическа индустрия. Изстрелването на ракетата \"Falcon Heavy\" на Илън Мъск през февруари беше последното от редица важни събития, които подновиха интереса на компаниите към космоса. Гостите на станцията ще преминат през тренировъчно обучение в централата на компанията в Хюстън. \"Orion Span взе 24-месечното обучение за подготовка на пътниците за посещение на космическа станция и я опрости до три месеца\", казаха служители на компанията. \"Нашата цел е да направим пространството достъпно за всички, като продължаваме да носим по-голяма стойност на по-ниска цена\". Въпреки това станцията ще обслужва главно хора, които се интересуват живо от космическото и астрономическото изследване.", "date": "2018.04.07", "title": "Хотел в космоса!? Да, от 2022 г. сте добре дошли за 800 000 на вечер…"}
{"url": "https://www.bgonair.bg/bulgaria/2018-04-07/hristiyansko-selo-no-bez-tsarkva-velikden-v-kmetovtsi", "text": "\r\n Жителите на село Кметовци нямат къде да посрещнат Великден, защото единствената им църква тъне в разруха. Строежът на храма \"Свето Сретение Госпонде\" в селото започнал с началото на Априлското възстание, а през 1881 година е осветен. \"Църковно настоятелство се орагнизира и сключват договор с големият тревненски майстор Генчо Кънев. Тя е обслужвала не само Кметовци и Болтата, тези две села, които са едно до друго, а и околните 4-5 села!\", отбеляза Надежда Лазарова, жителка на селото. Хората в Кметовци разказват, че в миналато на всеки християнски празник в църквата се събирало цялото село. Днес обаче са им останали само спомените, тъй като второ десетилетие там не е имало църковна служба и само руините напомнят, че някога е имало храм.", "date": "2018.04.07", "title": "Християнско село, но без църква – Великден в Кметовци"}
{"url": "https://www.bgonair.bg/ekrani/2018-04-07/van-pregazi-talpa-ot-hora-v-germaniya-atentatorat-se-samoubi", "text": "\r\n Ван се вряза в тълпа хора в германския град Мюнстер днес около 16:40 ч. местно време, има загинали и ранени, съобщава онлайн изданието на сп. \"Шпигел\", цитирано от Ройтерс. Засега не е известно дали инцидентът е умишлено нападение, но според източник от силите за сигурност това най-вероятно е така. Сред загиналите на място е и извършителят, който се е самоубил. В. \"Райнише пост\", цитиран от ТАСС, съобщава за трима загинали. Местната полиция съобщи в Twitter, че нейни служители са разположени на място. Органите на реда призовават хората да избягват или да напуснат центъра на града, за да могат спасителните екипи да работят на място. Шофьорът на вана, който се вряза в тълпа хора в германския град Мюнстер бил 49-годишен германец, страдащ от психични отклонения. Мъжът се казва Йенс Р. и е от Мюнстер, графичен дизайнер по професия. Няма мигрантски произход, нито данни да е екстремист, нито да се е ислямизирал. Има данни, че е имал психични проблеми и преминал преди години психиатрично лечение. Преди време той направил опит за самоубийство, съобщи обществената телевизия Цет Де Еф (ZDF). Домът на извършителя е бил обискиран за наличие на оръжие и експлозиви. Полицията сега проверява някои съобщения, че във вана е имало още двама души, които са избягали преди автомобилът да налети на хората в заведението на площад в града. Служителите са намерили и съмнителен предмет във вана. Ранените от атентатора са поне 20, шестима от които в тежко състояние. \"Нашите мисли са с жертвите и техните семейства\", заяви в Twitter Улрике Демер, говорителката на германския канцлер Ангела Меркел и нарече станалото днес \"ужасни новини\". Министърката на правосъдието Катарина Барли благодари на службите за спешна помощ и призова да се направи всичко, за да се разкрие причината за станалото. Мюнстер е един от най-големите университетски градове в Германия. Там учат над 50 000 студенти. В центъра на града има многобройни барове, ресторанти и културни обекти.  ", "date": "2018.04.07", "title": "Ван прегази тълпа в Мюнзер, Германия – атентаторът се самоуби!"}
{"url": "https://www.bgonair.bg/bulgaria/2018-04-07/60-ot-balgarite-podkrepyali-tol-sistemata", "text": "Българите настояват шофьорите на ТИР-ове да плащат повече за винетки. Това показва проучване на \"Екзакта рисърч груп\" сред 1500 българи, поръчано от регионалното министерство. Над 60% от хората у нас одобряват въвеждането на ТОЛ-системата и електронната винетка и едва малко над 8 на сто са против.  Повечето запитани смятат, че така ще се повишат приходите. Парите, според тях, трябва да отидат за ремонт на пътища.", "date": "2018.04.07", "title": "60% от българите подкрепяли ТОЛ-системата"}
{"url": "https://www.bgonair.bg/bulgaria/2018-04-07/otbelyazvame-svetovniya-den-na-zdraveto-za-vseki-navsyakade", "text": "Днес, освен Велика Събота, е и Световен ден на здравето. Отбелязва се на седми април от 1950 година насам, а мотото на инициативата за 2018 г. е: Общо здравно покритие: За всеки, навсякъде!  Днес празнуват и всички здравни работници, като лекари, медицински сестри и фармацевти. Призивът на Световната здравна организация към всички лидери по света е да създадат подходящи условя, така че всеки да има достъп до качествено здравно обслужване.  Българският здравен министър Кирил Ананиев поздрави българските здравни работници и отбелязва, че реформата в системата предстои, а разговорите за пари трябва да отстъпят пред тези за качество.", "date": "2018.04.07", "title": "Отбелязваме Световния ден на здравето: За всеки, навсякъде!"}
{"url": "https://www.bgonair.bg/bulgaria/2018-04-07/domati-se-razpilyaha-po-am-trakiya-tir-se-obarna", "text": "Пореден ннцидент на пътя. ТИР, превозващ домати, се обърна на магистрала \"Тракия\" в района на Пазарджик. Инцидентът е станал рано тази сутрин, а движението е временно ограничено. Пътуващите се пренасочват по алтернативни маршрути.  За щастие пострадали при катастрофата няма, нанесени са само материални щети по камиона.", "date": "2018.04.07", "title": "Домати се разпиляха по АМ \"Тракия\" – ТИР се обърна"}
{"url": "https://www.bgonair.bg/oporni-hora/2018-04-07/svetlin-rusev-s-izlozhba-v-moskva-na-10-april", "text": "\r\n Ако може тази изложба да е стъпка към подобряване на отношенията, ще бъда щастлив, каза Светлин Русев. Предвижда се на изложбата да присъства политически и културен елит в Москва Не бива да късаме отношенията с Русия. Всеки трезвомислещ човек е наясно, че случаят \"Скрипал\" е съшит с бели конци. Всеки ден е изпитание. И преди и сега е било трудно за човека на изкуството у нас, посочи той.", "date": "2018.04.07", "title": "Светлин Русев с изложба в Москва на 10 април"}
{"url": "https://www.bgonair.bg/bulgaria/2018-04-07/avioliniyata-sofiya-parizh-na-ear-frans-e-prekasnata", "text": "Отменени са полетите от и до Париж, изпълнявани от авиокомпанията \"Еър Франс\". Това сочи справка на сайта на Летище \"София\". Причината е стачка на служителите на \"Еър Франс\", включително пилотите, екипажите и наземния персонал. Те настояват за 6% увеличение на заплатата и провеждат редица еднодневни стачки от февруари насам. Днес в 17.35 часа трябваше от София да излети полет AF1789 до Париж \"Шарл де Гол\". От френската столица у нас трябваше да кацне полет AF1788 в 16.45 часа. \"Еър Франс\"  планира да изпълни 70 процента от полетите, планирани за днес. Френският въздушен превозвач уточни, че от полетите на дълги разстояния, предвидени за днес от Париж, ще бъдат изпълнени 75 процента, от полетите на средни разстояния от и за летище \"Роаси\" - 65 на сто и 70 на сто от полетите на дълги разстояние на \"Орли\".", "date": "2018.04.07", "title": "Авиолинията  София-Париж на \"Еър Франс\" е прекъсната"}
{"url": "https://www.bgonair.bg/bulgaria/2018-04-07/parva-nosht-s-gradski-transport-v-sofiya", "text": "Нощният градски транспорт тръгва експериментално тази нощ в София. Линиите са 4 и ще пресичат града, така че да има връзка с всички квартали. Те ще се движат от 00.00 часа до 04.00 часа. Общата спирка на четирите линии, които ще носят съответно следните номера N1, N2,N3 и N4, ще е на площад \"Княз Александър Първи\". Цената на нощната карта за всички линии е 2 лева, а тя ще се продава от кондуктори вътре в автобусите. Колите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават от там. Линия N1 ще върви по маршрута ж.к. \"Люлин 1,2\"- ж.к. \"Младост 4\". Тази с N2 ще свързва кв. \"Обеля\" – ж.к. \"Студентски град\". Автобусите с номер N3 ще се движат между ж.к. \"Овча Купел 2\" – ж.к. \"Левски\" (Автостанция Изток), а тези от N4 - ж.к. \"Дружба 2\" между ж.к. \"Гоце Делчев\". Във всички пунктове за продажба на превозни документи ще има карти с новите маршрутни схеми. Автобусите няма да спират на всяка спирка, ако на нея няма хора. Интервалът за движение ще е 40 минути, а времето за прекачване между линиите на общата спирка на пл. \"Княз Александър Първи\" – 5 минути. Близо 900 000 лева са заделени за въвеждането на нощния транспорт. Общото увеличение на средствата за подобряване на услугата е 18 млн. лева, като останалата част от средства ще бъдат за увеличаване на броя на колите за обществения превоз през активната част на деня, което намалява времето за чакане по спирките. Във всеки от автобусите ще има видеонаблюдение, както и паник бутон за шофьорите и кондукторите, предаде  .", "date": "2018.04.07", "title": "Първа нощ с градски транспорт в София! "}
{"url": "https://www.bgonair.bg/bulgaria/2018-04-07/posledniyat-den-ot-strastnata-sedmitsa-velika-sabota", "text": "Днес е Велика събота – последният ден от Страстната седмица, предшестваща Великден и чудото на Възкресение. На този ден църквата символично оплаква тялото на Христос и почита пребиваването на неговото тяло в гроба, слизането му в ада за възвестяване на победата над смъртта и за избавлението на душите. Богослужението започва от сутринта и продължава до вечерта. В събота вечерта плащеницата се внася обратно в олтара минути преди пасхалното шествие на кръста. Според традицията в събота преди изгрев слънце се месят великденски обредни хлябове и козунаци. През целия ден в храмовете се освещават яйца, козунаци, ястия, хлябове, предназначени за празничната трапеза. В събота също могат да се боядисват яйца. Първото боядисано яйце се оставя за Богородица. Вярва се, че то има чудодейна, лечебна сила, предаде  . Всяка година на Велика събота на Божи гроб от небето в ръцете на Йерусалимския патриарх пада Благодатният огън. Тайнството остава неразгадано и за милиони вярващи по целия свят огънят е небесно чудо. Подготовката за слизането на огъня започва в събота сутрин. Винаги параклисът Божи гроб внимателно се проверява за запалителни средства, за да изчезне всяко съмнение, че чудото е плод на човешка ръка. Огледът правят представители на мюсюлманската общност в Ерусалим. След това вратите се запечатват с голяма пита пчелен восък. Подпечатват го духовници от католическата, арменската и коптската църква, които имат параклиси в големия храм при Божи гроб. Това е знак, че всички кандила в параклиса са изгасени. По стара традиция единствените, които могат да получат небесния огън, са православните и те го предават на другите християнски вероизповедания. Според старо поверие, ако благодатният огън не слезе на Велика събота, това ще е последният ден на човечеството. Храмът на Божи гроб ще бъде разрушен и ще настъпи Второто пришествие. В полунощ на събота срещу неделя хората се поздравяват с \"Христос Воскресе! - Воистина воскресе!\" и си пожелават здраве и щастие. Църквата се обикаля със свещ, която трябва да се донесе мълчешком вкъщи, като се внимава да не угасне.", "date": "2018.04.07", "title": "Последният ден от Страстната седмица – Велика събота"}
{"url": "https://www.bgonair.bg/bulgaria/2018-04-07/vetrovito-posreshtane-na-praznitsite-na-mesta-i-gramotevitsi", "text": "Вятърът в цялата страна днес ще се ориентира от североизток и ще се усили, ще бъде умерен, в източната половина силен. Облачността ще е променлива, в Западна България предимно значителна. На места, главно в Родопската област, ще има краткотрайни валежи с гръмотевици. Преобладаващите максимални температури ще бъдат 16-21 градуса, сочи прогнозата за времето, предаде  .  Над Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Максималните температури ще бъдат 10-15 градуса. Температурата на морската вода ще бъде 9-11 градуса, а вълнението на морето ще бъде 3-4 бала. В планините ще духа умерен до силен източен вятър. Облачността ще е предимно значителна. На отделни места ще превали дъжд, по-интензивен и с гръмотевици в Родопите. Над 2000-2100 м надморска височина валежите ще са от сняг. Максималната температура на височина 1200 ме ще бъде около 10 градуса, на 2000 метра - около 4 градуса. В неделя ще продължи да духа до умерен, в Източна България и временно силен вятър от изток-североизток. Облачността над страната ще е променлива, само на отделни места в планинските райони ще превали слаб дъжд. Преобладаващите максимални температури ще бъдат между 16 и 21 градуса, а минималните - между 5 и 10 градуса. В понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е по-студено, но дневните температури ще се повишат, гласи прогнозата на НИМХ при БАН.", "date": "2018.04.07", "title": "Ветровито посрещане на празниците – на места и гръмотевици"}
{"url": "https://www.bgonair.bg/bulgaria/2018-04-07/vreme-za-praznitsi-vreme-i-tsarkovnata-hazna-da-narasne", "text": "По 16 до 17 млн. лева само от свещи влизат на година в църковните хазни. Оборотът на вощеници не само не пада под 100 тона за 12 месеца, а дори се е качило над два пъти за последните 4 години. Само за великденските празници храмовете продават не по-малко от 5 тона свещи, пише \"Монитор\". Проверка на изданието установи също, че в част от църквите върви и спекула, като непосредствено преди Възкресение са скрити най-евтините вощеници, за да купуват хората по-скъпите и съответно да се наливат повече пари в касата на храма. Тенденцията за двоен и дори троен скок на търгуваните количества датира от времената, когато Светият синод започна да слага печат върху вощениците. До 2014 г., когато все още нямаше клеймо по тях, от свещоливницата в столичния квартал \"Илиянци\" излизаха не повече от 30 тона годишно. Причината беше в свещите, произвеждани в нелегални работилници и мазета, с които се зареждаха дори свещеници, за да не плащат отчисления на съответната митрополия, обясниха от Свещеническия синдикат.  4,40 лв. е изкупната цена на 1 кг парафинови свещи независимо от големината им. Разликата в пакетите е само в размерите и според него бройките на вощениците. Например в една опаковка от най-малките, тези по 20 ст., те са 400 броя, а при тези от по 1 лев – 50 броя. Всеки пакет обаче тежи един килограм, тъй като се отчита на база килограм. Най-много вървят евтините от по 20 стотинки. Те формират около 40% от всички продажби. Независимо от големите производствени количества свещоливницата печели най-малко – по 4,50 лв. за 1 кг, колкото всъщност е един пакет. От продажбата му храмът взима от 40 до 50 лева според цената на вощениците в него. След продажбата на един килограм оригинални вощеници, купени по производствени цени за 3,60 лв., в черковната каса влизат 40 лева. От тях свещениците са задължени да преведат на съответната митрополия 28 лева за заплати и осигуровки, а 12 лева остават за храма.  Приходите от всеки продаден килограм нелегални свещи влизат като чиста печалба в джоба на свещеника за Великден, разказа експертът от КТ \"Подкрепа\" Христо Латинов, който е бил и дългогодишен директор на свещоливницата в столичния кв. \"Илиянци\" и ревизор на синода. Междувременно се оказа, че централните храмове в София и черквите във Велико Търново и Арбанаси вече са скрили евтините свещи от по 20 ст. и търгуват само такива от по 40 ст. и нагоре. Далаверата започна още от Цветница.", "date": "2018.04.07", "title": "Време за празници, време и църковната хазна да нарасне!"}
{"url": "https://www.bgonair.bg/bulgaria/2018-04-07/10-ot-balgarite-sa-v-silno-zatrudnenie-da-plashtat-za-zdrave", "text": "10% от българите силно се затрудняват да платят разходите си за здраве. 15,4% от хората в България казват, че също са имали финансово затруднение да платят за здравни грижи, а 21,1% са имали относителни проблеми в плащането. 38,8% от българите са посочили, че са платили здравните си разходи лесно. Това показва статистика на \"Евростат\" за 2016 г., цитирани от \"24 часа\". 4,2% средно от европейците изпитват силно затруднение за плащането за здравни грижи, а 31,2% са на отсрещния полюс и го посочват за лесно. 90% от гърците посочват, че трудно си плащат за здраве, като така се нареждат на първо място в класацията, следвани от Унгария с 74% и Кипър - 72%. 87% от финландците плащат лесно за здравни грижи, сочи още статистиката. Второто място за хора, които не изпитват затруднения за плащане за здраве, е за Великобритания с 86% и Германия с 85%.", "date": "2018.04.07", "title": "10% от българите са в силно затруднение да плащат за здраве!"}
{"url": "https://www.bgonair.bg/bulgaria/2018-04-07/rakiyata-e-balgarsko-pitie-arheolozi-go-dokazvat", "text": "Като гръм от ясно небе и право в бъчвата със сливова ракия до сърбите достигна мълвата за шокиращото българско археологическо откритие, което разтърси сръбските земи. Първоначално това беше едва слаба мълва, но после тя се превърна в рева на лъва от герба на нашия източен съсед: БЪЛГАРИТЕ СА ИЗМИСЛИЛИ РАКИЯТА, пише сръбският вестник \"Телеграф\". Досега, пише сръбското издание, смятахме археологията за наша приятелка, която може да подкрепи всички наши твърдения, но какво да мислим за нея сега, когато българските специалисти от Националния исторически музей начело с Филип Петрунов откриха в крепостта Лютица над Ивайловград парче от стар казан, за който смятат, че е бил използван за варене на ракия? За да бъдат нещата още по-зле, продължава вестникът, парчето от казана е от 11 век и то не е първото открито досега. А Ивайловград изобщо не е първият. Не знаем как да ви съобщим, пише \"Телеграф\", но в крепостта Дръстър над Силистра е открито трето парче от казан. Поколения сърби растат, научавайки от своите родители две много прости неща и то още преди да се научат да четат и да пишат. Първо, ракията е сръбско национално питие. Второ, ракията заедно с останалите спиртни напитки е започнала да се произвежда едва през 16 век, когато технологията за дестилиране започва да се разпространява в Европа. Концентрирайте се, пише изданието, и си помислете добре и ще си спомните как баща ви седи на леглото до вас, преди да заспите, гали ви по главата и повтаря: \"Шестнадесети век, шестнадесети век, шестнадесети век, шестнадесети век, шестнадесети век. Петре, не забравяй, шестнадесети век. Шестнадесети век\". Но сега българските археолози разрушиха всичко, пише \"Телеграф\". А като последен пирон в ковчега идва откритието на Константин Тотев, който открил парче от чашка от 14 век, на което пишело, че от чашката е пиел някой си българин на някакъв религиозен празник. Понеже се откриват само парчета от казани и чаши, който знае какво още може да се случи, така че все още има надежда, пише още сръбският вестник. Белградчани, с които са разговаряли от изданието, не са много големи оптимисти, предаде  \"Не съм сигурен какво да мисля. Цял живот те учат, че ракията е наша и сега това. Страхувам се, че българските открития са убедителни. Може би ще трябва да се примирим с това, че пием българско питие\", казва объркан млад мъж, с който разговаряхме близо до църквата \"Александър Невски\" в квартал \"Дорчол\", пише вестникът. Една госпожа на средна възраст, която се връщаше от снощен рожден ден, казва, че на тържеството никой не е искал да пие ракия. \"Никой не искаше да рискува, пиеше се само бира и водка, защото руснаците са сърби. Знаете ли, това не е шега, докато не разберем какво се случва, ракията е \"off limit\". Тук има и морален проблем, мисля какво ще стане, ако продължим да пием ракия и станем българи, Боже опази\", каза жената, като се прекръсти. Мъж пък, който седеше на пейка в Студентския парк и пийваше коняк от патронче, каза, че няма такива морални дилеми. \"Аз съм стопроцентов сърбин, в кръвта ми няма нито капка от този български алкохол. Всъщност виждате какво пия\", каза мъжът, пише сръбският \"Телеграф\".", "date": "2018.04.07", "title": "Ракията е българско питие! Археолози го доказват"}
