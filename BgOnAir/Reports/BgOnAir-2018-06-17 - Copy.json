{"url": "https://www.bgonair.bg/world/2018-06-17/17-mladi-venetsueltsi-zaginaha-sled-boy-v-diskoteka", "text": "Смъртоносен инцидент в нощен клуб във Венецуела. 17 младежи са се задушили след задействането на граната със сълзотворен газ в дискотека в столицата Каракас.  Това е станало по време на бой между няколко млади мъже. Осем от загиналите са били малолетни, петима други са пострадали. Полицията е арестувала 7 души и е започнала разследване.", "date": "2018.06.17", "title": "17 млади венецуелци загинаха след бой в дискотека"}
{"url": "https://www.bgonair.bg/world/2018-06-17/spasitelyat-na-migranti-akuarius-akostira-v-ispaniya", "text": "След цяла седмица в морето, корабът със спасени мигранти \"Акуариус\" пристигна във Валенсия. Испания обяви, че ще приеме плавателния съд, след като и Италия, и Малта затвориха пристанищата си за него.  Това предизвика остри критики от страна на Франция и за малко да скара Рим и Париж. На борда на управлявания от неправителствена организация кораб има 629 мигранти, спасени край бреговете на Либия.  Заради дългото пътуване до Испания част от тях бяха прехвърлени на други два плавателни съда на италианската брегова охрана. Единият от тях вече акостира във Валенсия, а вторият се очаква в следващите часове. Сред мигрантите има над 100 деца и 7 бременни жени.  Франция вече обяви, че е готова да приеме част от тях на своя територия, ако отговарят на условията за кандидатстване за убежище.", "date": "2018.06.17", "title": "Спасителят на мигранти \"Акуариус\" акостира в Испания"}
{"url": "https://www.bgonair.bg/world/2018-06-17/taksi-pregazi-sedem-dushi-v-moskva", "text": "Седем души са пострадали, след като такси връхлетя пешеходци в центъра на Москва.  Шофьорът е задържан. По първоначална информация той изгубил управление върху автомобила, в следствие на което се качил на тротоара.  Мъжът е на 28 години, гражданин на Киргизстан. Ранените са откарани в болница, трима от тях са чужденци. Причините за инцидента се изясняват.", "date": "2018.06.17", "title": "Такси прегази седем души в Москва"}
{"url": "https://www.bgonair.bg/world/2018-06-17/gratskoto-pravitelstvo-otselya-vota-na-nedoverie-sblasatsite-ne-stihvat", "text": "\r\n Гръцкото правителство оцеля при внесения от опозицията вот на недоверие. Подписването на историческото споразумение между Атина и Скопие беше отложено именно, за да се изчака да мине гласуването в гръцкия парламент. До късно снощи пред сградата на гръцкото Народното събрание имаше и сблъсъци между демонстранти и полиция. Резултатът: 127 депутати \"За\" и 153 \"Против\". Вотът на недоверие срещу кабинета беше отхвърлен след тридневни ожесточени дебати. В тях опозицията обвини правителството, че с договореното споразумение прави твърде много отстъпки на Македония. Алексис Ципрас обаче защити постигнатия компромис. Жега в пленарната зала, жега и пред парламента. За втори пореден ден хиляди гърци протестираха срещу подписването на споразумението с Македония.  Според неофициални правителствени източници е имало координиран опит за нахлуването в сградата на гръцкия парламент. Пак според тях ставало въпрос за отряди на крайнодясната партия \"Златна зора\".  Камъни, димки и бутилки летяха към полицията до късните нощни часове на площад \"Синдагма\". Полицията отвърна със сълзотворен газ, палки и шокови гранати.  Според последните социологически проучвания 7 от всеки 10 гърци отхвърлят всяко име на югозападната ни съседка, включващо в себе си думата \"Македония\".", "date": "2018.06.17", "title": "Гръцкото правителство оцеля вота на недоверие! Сблъсъците не стихват"}
{"url": "https://www.bgonair.bg/world/2018-06-17/ot-holivud-do-irak-andzhelina-dzholi-poseti-mosul", "text": "\r\n Холивудската актриса Анджелина Джоли се срещна с разселени семейства в Мосул.  Тя посети иракския град във втория ден от мюсюлманския празник Шекер Байрам в качеството си на специален пратеник на Върховния комисариат на ООН за бежанците.  През декември миналата година иракските сили обявиха освобождаването на Мосул и победата си над \"Ислямска държава\". Градът обаче все още е в руини, а хиляди иракчани не могат да се завърнат по домовете си.", "date": "2018.06.17", "title": "От Холивуд до Ирак: Анджелина Джоли посети Мосул"}
{"url": "https://www.bgonair.bg/world/2018-06-17/zlopoluchniyat-shofyor-na-taksi-v-moskva-huknal-da-byaga-sled-intsidenta", "text": "\r\n Шофьорът на такси, който помете пешеходци в центъра на Москва вчера, се е опитал да избяга от мястото на инцидента.  Това показват кадри от охранителни камери, публикувани от руското вътрешно министерство. Седем души пострадаха, след като колата се качи на тротоар на 200 метра от \"Червения площад\".  Сред ранените има и запалянковци от различни държави, дошли в Москва за световното по футбол. Пред полицаите водачът заявил, че е объркал педалите на газта и спирачката.  Той бил зад волана от 20 часа, като преди това бил спал едва 3 часа. Пробата му за алкохол е отрицателна. Шофьорът е 28-годишен гражданин на Киргизстан и обяснил, че е хукнал да бяга, защото се уплашил. \r\n", "date": "2018.06.17", "title": "Злополучният шофьор на такси в Москва хукнал да бяга след инцидента"}
{"url": "https://www.bgonair.bg/world/2018-06-17/atina-i-skopie-podpisaha-dogovora-za-imeto-na-makedoniya", "text": "\r\n Република Северна Македония - от днес това ще е новото име на Македония, след историческото споразумение, което днес подписаха Атина и Скопие на брега на Преспанското езеро. Церемонията по подписването беше кратка, но ефективна. Македонският министър-председател Зоран Заев пристигна с лодка по езерото, който свързва Македония и Гърция. Договорът беше подписан в гръцкия град Псарадес.  Веднага след подписването на договора Зоран Заев свали своята червена вратовръзка и я подари на гръцкия министър-председател Алексис Ципрас. Преди време Алексис Ципрас заяви, че няма да носи вратовръзка докато кризата в Гърция не свърши.   На събитието имаше редица международни гости. Подпис върху документа за смяната на името на югозападната ни съседка положи и специалният пратеник на ООН Матю Нимиц, който активно участва в решаването на спора на двете страни. Тъй като днес е и рожденият му ден, той заяви, че подписването е най-големият подарък, който може да си пожелае.  Реакция имаше и от българския министър-председател. Бойко Борисов написа във Facebook, че поздравява премиерите на двете държави Алексис Ципрас и Зоран Заев, както и техните външни министри за, „важната храбра крачка, която заедно направиха днес. Договорът за името на Македония отваря пътя ѝ към Европейския съюз и НАТО“, заяви българският премиер.  В свое изявление Зоран Заев благодари на съседните държави, намеквайки за помощта на България за решаването на този спор. Уви, споразумението не слага окончателен край на спора, тъй като то трябва да премине през дълга и сложна процедура.  В Република Северна Македония след седмица трябва да се разгледа Закона за ратифицирането. Там предстои референдум. При успех на публичното допитване, договорът ще се предаде на Гърция за ратификация. След това ще започне процесът по отблокирането за интеграцията на Македония за ЕС и приемането ѝ в НАТО.  В Средес вече започнаха протести, но заради засилените мерки за сигурност, те са изключително ограничени и малобройни. Подобни протести обещават и в Македония.  \r\n  ", "date": "2018.06.17", "title": "Атина и Скопие подписаха договора за името на Македония!"}
