{"url": "https://www.bgonair.bg/world/2018-07-29/golyam-pozhar-v-hotel-v-kushadasa-predizvika-panika-i-nezabavna-evakuatsiya", "text": "Пожар предизвика паника в петзвезден хотел в турския курорт Кушадасъ. Гостите и служителите незабавно са евакуирани, а пожарникарите са успели да потушат пламъците. Няма данни за пострадали хора, но по сградата са нанесени сериозни материални щети. В района на плажа \"Лонг бийч\", където се намира хотелът, всяко лято почиват много българи.", "date": "2018.07.29", "title": "Голям пожар в хотел в Кушадасъ предизвика паника и незабавна евакуация"}
{"url": "https://www.bgonair.bg/world/2018-07-29/64-po-rihter-raztarsi-indoneziya-desetki-sa-zaginali-stotitsi-raneni", "text": "Най-малко 14 души са загинали при силно земетресение на популярния сред туристите индонезийски остров Ломбок. Над 160 души са пострадали, щети са нанесени на хиляди къщи.  Земетресението с магнитуд от 6,4 по Рихтер е последвано от над 60 вторични труса. Част от тях са били усетени и на близкия остров Бали.  В някои райони водоснабдяването и електричеството са прекъснати от активирали се свлачища. Достъпът до връх Ринджани е затворен, но по многобройните маршрути има блокирани планинари.", "date": "2018.07.29", "title": "6,4 по Рихтер разтърси Индонезия - десетки са загинали, стотици - ранени"}
{"url": "https://www.bgonair.bg/world/2018-07-29/blizo-1200-migranti-spasiha-ispanskite-vlasti-za-dva-dni", "text": "Повече от 1200 мигранти са спасени в близост до испанския бряг за последните два дни. Това съобщи испанският външен министър Фернандо Гранде-Марласка, цитиран от \"Фокус\". Той е призовал ЕС да намери решение на кризата с нелегалната миграция. Министърът е посетил югозападния район Кадис, за да инспектира лично как полицията и Червеният кръст се справят със ситуацията по отношение на мигрантите. Рано сутринта в събота бреговата охрана е спасила 334 мигранти от 17 лодки, а в петък са спасени 888 души. Повече от 19 580 мигранти са достигнали испанските брегове тази година по данни на Международната организация по миграция.", "date": "2018.07.29", "title": "Близо 1200 мигранти бяха спасени от испанските власти за два дни"}
{"url": "https://www.bgonair.bg/world/2018-07-29/gartsiya-e-potanala-v-skrab-sled-bedstvieto-zapochvat-pogrebeniyata-na-zhertvite", "text": "\r\n В Гърция започват да погребват жертвите на огромните горски пожари, опустошили района на Атина. Междувременно порой заля почернените селища, затруднявайки издирването на изчезналите. Снощи дойде и първата оставка след трагедията – на един от заместник-кметовете на близкия град Маратон. Със седмица закъснение – силни дъждове заляха изпепелените гори на Атика. Днес обаче пороят не е утеха, той само може да затрудни издирването на останките на безследно изчезналите. На плажа в Мати последно сбогом на своя син изпращат опечалените му родители. 6-месечното момченце загива в ръцете на майка си, докато баща му - пожарникар се бори със стихията. Издирването на безследно изчезналите продължава. Десетки водолази-доброволци и членове на Червения кръст неуморно изследват морето край плажовете, където гърците търсиха спасение от огъня.  В социалните мрежи продължават да се появяват клипове, запечатали огнения апокалипсис. На тях се вижда как хората, избягали в морето, се опитват да спасят домашните си любимци или чантите си с документи.", "date": "2018.07.29", "title": "Гърция е потънала в скръб след бедствието - започват погребенията на жертвите"}
{"url": "https://www.bgonair.bg/world/2018-07-29/magaretata-na-ostrov-santorini-sas-spetsialna-zashtita", "text": "Магаретата на остров Санторини получиха специална защита. След като в социалните мрежи се появи видео на собственик, който жестоко бие магаре, четири неправителствени групи организираха протест, който прерасна в сблъсъци.  Животните са използвани за превоз на туристи на гръцкия остров, както и за превоз на най-различни товари. След множеството публикации за нехуманното отношение към магаретата на Санторини се породи вълна от обществено недоволство.  Сега кметската управа съобщи, че е била проведена среща с активисти за защита на правата на животните и собственици на магарета. Предприети са серия от мерки - животните да стоят на сянка, докато почиват и да им се осигури достатъчно вода и храна.  Товарът и работните часове на магаретата също ще бъдат намалени, а собствениците, които не се грижат за животните си, ще бъдат наказвани.", "date": "2018.07.29", "title": "Магаретата на остров Санторини със специална защита"}
{"url": "https://www.bgonair.bg/reportazhi/2018-07-29/ogneniyat-ad-v-kaliforniya-prodalzhava-10-hil-pozharnikari-se-boryat-sas-stihiyata", "text": "\r\n Бедствено положение е обявено в американския щат Калифорния, който от началото на седмицата е обхванат от опустошителни пожари. Жертвите на огнения апокалипсис вече са шест. Хиляди хора са евакуирани, а властите предупреждават - едва 5% от стихията е овладяна. 10 хил. пожарникари се борят с общо 14 бушуващи огнища. Най-тежко е положението в северната част на Калифорния, където вече са изпепелени близо 200 квадратни километра – или повече от площта на Сан Франциско.  Пожарът в окръг Шаста е разгарян от силни ветрове, образуващи огнени торнада. Властите предупреждават, че те са изключително опасни, защото изкореняват дървета, преобръщат коли и всмукват всичко по пътя си.  500 къщи в района вече са унищожени. Близо 38 хиляди души са евакуирани. Много други обаче сами са избягали от наближаващата стихия. Две малки деца и двама пожарникари са сред жертвите на огнената стихия. В южната част на Калифорния разрастващият се пожар вече наближава националния парк \"Йосемити\". Природният резерват е затворен.  Според метеоролозите сухото и горещо време ще продължи. Прогноза, която не успокоява властите. Според властите голяма част от пожарите в Калифорния са запалени умишлено. Арестуван е един човек, който може да бъде осъден доживот.", "date": "2018.07.29", "title": "Огненият ад в Калифорния продължава - 10 хил. пожарникари се борят със стихията"}
{"url": "https://www.bgonair.bg/bulgaria/2018-07-29/pesni-tantsi-politicheski-rechi-na-sabora-na-bsp-nakraya-samo-boklutsi", "text": "На Бузлуджа, ден след събора на левицата, останаха големи количества боклуци. Снимки от мястото заляха социалните мрежи, а коментарите под тях са гневни.  От БСП се похвалиха, че тазгодишният събор е счупил рекорд по посещаемост - на поляната се събраха между 20 и 75 000 социалисти, голяма част от тях обаче видимо не са сред защитниците на природата.  От общината в Казанлък обясниха, че вече е създадена организация и до края на утрешния ден районът ще бъде почистен.", "date": "2018.07.29", "title": "Песни, танци, политически речи на събора на БСП... накрая само боклуци!"}
{"url": "https://www.bgonair.bg/bulgaria/2018-07-29/sadat-ostavi-v-aresta-15-godishniyat-koyto-naraga-s-nozh-svoy-sauchenik", "text": "\r\n Софийският градски съд остави в ареста 15-годишния младеж, който миналия четвъртък намушка свой връстник в столичния квартал \"Надежда”. Нападението беше извършено на междуетажна площадка на жилищен блок.  Поводът се оказа подигравателен колаж с участието на задържания тийнейджър. Той твърди, че бил тормозен от пострадалия в продължение на година. На закрито за медиите заседание съдът прецени, че извършеното деяние е опасно и 15-годишният ученик трябва да остане в ареста. В съдебната зала нямаше близки на задържаното момче, което е обвинено в опит за убийство.  Пострадалият 16-годишен негов съученик е в тежко състояние в детската реанимация на \"Пирогов\".", "date": "2018.07.29", "title": "Съдът остави в ареста 15-годишния, който наръга с нож свой съученик"}
{"url": "https://www.bgonair.bg/bulgaria/2018-07-29/80-tonen-kran-se-stovari-varhu-yahti-na-pristanishteto-v-sozopol", "text": "В Созопол 80-тонен кран се стовари върху две яхти в частното пристанище. По непотвърдена информация около крана е имало деца.  \r\nПри падането му едно от въжетата е съборило едно от децата в морето, но то веднага е било извадено. Няма пострадали. Нанесени са само материални щети.  Едната от лодките е тотално смачкана, втора яхта е с по-леки поражения. Кранът е собственост на частното пристанище и се използвал за преместването на плавателните съдове.  По всяка вероятност грешката е на краниста, коментират свидетели.", "date": "2018.07.29", "title": "80-тонен кран се стовари върху яхти на пристанището в Созопол"}
{"url": "https://www.bgonair.bg/oporni-hora/2018-07-29/plamen-yurukov-sds-ima-badeshte", "text": "\r\n Пламен Юруков: СДС има бъдеще! Сега начело с Румен Христов партията може да промени изборния си резултат. Още е рано да се казва, с кой да се коалира СДС. За изборите догодина е хубаво да бъде в коалиция. В момента управлението няма алтернатива. А скандалите в малката коалиция са нещо нормално, с което свикнахме от самото начало", "date": "2018.07.29", "title": "Пламен Юруков: СДС има бъдеще"}
{"url": "https://www.bgonair.bg/bulgaria/2018-07-29/sadat-reshava-myarkata-na-15-godishnoto-momche-naragalo-vrastnik-v-nadezhda", "text": "Съдът решава дали 15-годишното момче, което прободе свой връстник, ще остане в ареста. Инцидентът стана в четвъртък в столичния квартал \"Надежда\". Обвиненият влезе в залата, плачейки, придружен от своята адвокат. Тъй като възрастта на момчето е малка, мярката му се гледа пред закрити врата. Припомняме, че инцидентът стана в четвъртък на междуетажно пространство в блок в \"Надежда\". Според първоначалната информация до намушкването с ножа се е стигнало след подигравки в социалните мрежи.", "date": "2018.07.29", "title": "Съдът решава мярката на 15-годишното момче, наръгало връстник в \"Надежда\""}
{"url": "https://www.bgonair.bg/bulgaria/2018-07-29/11-kilometra-ot-ogradata-na-granitsata-s-rumaniya-veche-e-gotova", "text": "Мерките за недопускане на африканската чума по свинете на територията на България бяха обсъдени на оперативно заседание в Шабла, с участието на министъра на земеделието и храните Румен Порожанов. 11 километра от предпазната ограда на сухопътната ни граница с Румъния вече са готови. В изграждането й участие вземат и шестте Държавни горски предприятия. Около 480 човека подпомагат дейностите във връзка с риска от африканската чума по свинете. Осигурени са и денонощни обходи по сухопътната граница с Румъния.", "date": "2018.07.29", "title": "11 километра от оградата на границата с Румъния вече е готова"}
{"url": "https://www.bgonair.bg/bulgaria/2018-07-29/otnovo-slantse-sutrinta-i-dazhdoven-sledobed-na-nedelyata", "text": "Неделята ще започне със слънчево време, но през деня отново ще се развива купеста и купесто-дъждовна облачност и на много места ще превали, сочи прогнозата на НИМХ-БАН. Преди обяд главно над централните райони, а в следобедните часове и преди полунощ в почти цялата страна ще има краткотрайни, в отделни райони интензивни валежи, придружени с гръмотевици. Ще има условия и за градушки.  Максималните температури ще са между 28° и 33°, в София - около 28°.  По морето ще бъде предимно слънчево, но в следобедните часове и до полунощ отново ще се има краткотрайни валежи придружени с гръмотевици. Вятърът ще е слаб, от север-североизток. Максимални температури 28°-29°, температурата на морската вода е 25°-27°.  В планините ще се развива купесто-дъждовна облачност и ще има краткотрайни валежи с гръмотевици. Ще духа слаб север-северозападен вятър. Максимална температура на височина 1200 метра около 21°, на 2000 метра – около 16°. Снимка: Pixabay Повече новините четете на  .", "date": "2018.07.29", "title": "Отново: Слънце сутринта и дъждовен следобед на неделята"}
{"url": "https://www.bgonair.bg/bulgaria/2018-07-29/desetki-balgari-blokirani-na-londonsko-letishte-zaradi-otmenen-polet", "text": "Десетки българи прекараха близо денонощие на лондонското летище \"Лутън\" в очакване полетът им до София да бъде изпълнен. Те са клиенти на нискотарифния превозвач \"Уизеър\".  Самолетът им трябвало да излети в 21:40 часа в петък вечерта. Първоначалната информация била за закъснение на полета, но в крайна сметка той бил отменен.  Пътниците получили билети за други полети – част от тях за понеделник, а други чак за вторник. По техните думи въпросът за настаняването им в хотел бил повдигнат едва, след като са стояли на летището близо 20 часа. От компанията засега отказват коментар по случая.", "date": "2018.07.29", "title": "Десетки българи блокирани на лондонско летище заради отменен полет"}
{"url": "https://www.bgonair.bg/bulgaria/2018-07-29/38-godishen-zagina-pri-chelen-udar-na-podbalkanskiya-pat-dve-detsa-sa-v-bolnitsa", "text": "\r\n Тежка катастрофа се е случила вчера с една жертва между карловското село Розино и град Клисура. По обед два автомобила са се сблъскали челно.  Загиналият водач на една от колите е на 38 години. В болница са 2 деца - на 7 и 3 години, които са пътували в същата кола. Наложило се е пожарникари да режат ламарините на втория автомобил, за да извадят пострадалия 27-годишен водач.  За часове движението на подбалканския път София-Бургас в района на инцидента беше спряно. Причините за катастрофата се уточняват.", "date": "2018.07.29", "title": "38-годишен загина при челен удар на подбалканския път, две деца са в болница"}
{"url": "https://www.bgonair.bg/bulgaria/2018-07-29/pozhar-izpepeli-pokriva-na-tsarskite-konyushni-umishlen-li-e-palezhat", "text": "\r\n Пожар е избухнал в ранните часове на деня в имота на столичните булеварди \"Дондуков\" и \"Васил Левски\", станал известен като \"Царските конюшни\". Пострадали няма, тъй като имотът не се обитава. Около него има офис сгради, които не са били засегнати от пожара. Според очевидци пламъците са почнали светкавично към 3:30 часа сутринта. На място веднага са пристигнали 4 пожарни и 30 пожарникари. От МВР отчитат, че няма данни за умишлен палеж. Сградите са собственост на Янко Иванов, който успя да ги купи преди време от областната управа на София с 3 сделки на минимална стойност. Те обаче бяха разгласени от БСП през 2016 година и след това последваха оставки. Комплексът е бил използван за конюшни по времето на цар Фердинанд. Там в момента се помещава катедрата по приложни изкуства на Националната художествена академия. \r\n  ", "date": "2018.07.29", "title": "Пожар изпепели покрива на Царските конюшни... умишлен ли е палежът?"}
{"url": "https://www.bgonair.bg/oporni-hora/2018-07-29/raydovski-vatreshnata-opoziziya-na-bsp-e-impotentna", "text": "\r\n Според Красимир Райдовски вътрешната опозизия на БСП е импотентна! Не се клати мястото на Нинова, защото няма кой да я изклати! БСП се държи като слаба опозиция. От \"червените\" няма кой да напише новата визия. Янаки Стоилов има визия за БСП, но не е допускан до партията. За това беще променен и уставът й, каза Райдовски.", "date": "2018.07.29", "title": "Райдовски: Вътрешната опозизия на БСП е импотентна!"}
