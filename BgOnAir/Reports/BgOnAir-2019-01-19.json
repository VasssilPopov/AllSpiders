{"url": "https://www.bgonair.bg/world/2019-01-19/globi-za-hitretsite-s-bg-nomera-na-kolite-v-italiya", "text": "Лицата, шофиращи в Италия автомобили с чуждестранна регистрация, от Нова година могат да бъдат глобени до 2848 евро, а колата им да бъде конфискувана. Наказанието е предвидено в приетия в края на миналата година нов закон за сигурността, като нормативният акт забранява на всеки пребиваващ в страната за повече от 60 дни чужденец да се движи с автомобил, регистриран другаде, пише \"Монитор\". При установяване на нарушението глобата се плаща веднага, а колата се спира от движение за срок от 180 дни, през които или се връща там, от където е дошла, или й се прави италианска регистрация. Не се ли случи това, превозното средство се иззема в полза на държавата и този акт не подлежи на обжалване. Според статистиката на полицията в Милано от 4 януари, когато е издадено първото наказателно постановление за прегрешението, до вчера са изловени близо 300 нарушители, които са се изръсили средно с по 712 евро за глоба. Повсеместната проверка на автомобилите с чуждестранни номера и най вече на тези с българска и румънска регистрация започна още от лятото на миналата година. До края на декември обаче се плащаше само солена глоба за нарушение или за липса на някакъв документ. Явлението да караш в Италия кола с номер най вече от България и Румъния стана масово преди десетина години. Водачите на такива автомобили не плащаха глоби, регистрирани с радари, с камери или постановени с фишове – незнайно защо органите на реда бяха пресметнали, че изпращането им до нарушителите в техните страни ще струва повече от парите в съответния фиш.  \r\nТе плащаха пътния данък в страната на регистрацията, тоест у нас или у съседите ни от север, като и в двата случая таксата е в пъти по-малка от италианската. Същото се отнася и за застраховките – третата причина за \"харесването\" на нашенските номера. Но сметките на италианските тарикати и на нашенците се оказаха без кръчмар, защото най-напред общинската полиция в Милано, а след това и тази в цяла Италия наеха частни фирми за разпращането на глобите и събирането на парите за тях плюс 10 евро за разходи по операцията.  \r\nСамо от Милано за 2017 г. те са разпратили 110 000 \"честитки\" със следната класация – 25 000 в Швейцария, 15 000 в Германия, 10 000 в САЩ и т.н. За България пък за същата година са били изпратени малко повече от 2000 наказателни постановления. Снимка: Pixabay За още новини харесайте и страницата ни във Facebook  .", "date": "2019.01.19", "title": "Глоби за хитреците с BG номера на колите в Италия"}
{"url": "https://www.bgonair.bg/world/2019-01-19/obilen-snegovalezh-predizvika-transporten-haos-v-turtsiya", "text": "Обилен снеговалеж предизвика транспортен хаос в Турция. Екипи на военновъздушните сили спасиха четирима души, попаднали в снежна виелица в планина в западната част на страната. На кадри от министерството на отбраната се вижда как хеликоптер се спуска, за да им помогне.  Междувременно, силен снеговалеж и в Източна Турция. 280 села са в плен на снежния капан. Много домакинства останаха без ток. Снежната покривка достигна до два метра. Училищата са затворени. За още новини харесайте и страницата ни във Facebook  .", "date": "2019.01.19", "title": "Обилен снеговалеж предизвика транспортен хаос в Турция"}
{"url": "https://www.bgonair.bg/brjuksel-1/2019-01-19/manfred-veber-ako-oglavya-ek-shte-pomolya-da-sprem-pregovorite-s-turtsiya", "text": "\r\n Ексклузивно интервю на Милена Милотинова, излъчено днес в предаването „Брюксел 1“ по телевизия Bulgaria ON AIR с водещия кандидат на ЕНП за евроизборите и претендент за поста председател на следващата ЕК Манфред Вебер. Вебер в момента е председател на групата на ЕНП в ЕП, която е най-голямата политическа група там. Г-н Вебер, вие сте водещ кандидат на ЕНП за евроизборите и кандидат за председател на ЕК. Ако ви изберат каква ще е промяната – ще промените ли политиката на Жан-Клод Юнкер? \r\n  \r\nНашата оценка е, че Жан-Клод Юнкер, който председателстваше ЕК през последните 5 години, свърши добра работа. Европа е икономически по-силна в момента – излязохме от икономическата криза и сме готови да дадем отговор на мигрантската криза – да спрем нелегалната миграция. В сравнения с 2015 година намалихме броя на мигрантите с 85%. Така че има положителни развития, но трябва да вървим нататък. \r\nАз виждам себе си като продължител на традициите на Жан-Клод Юнкер, но трябва да вървим с една стъпка по-напред. За мен това означава да отговорим на предизвикателствата в Европа – първо – на това, което хората искат, това, което местните общности очакват от нас. \r\nВ този смисъл отново миграцията е проблем номер 1, на който трябва да отговорим. Да спрем нелегалните мигранти в ЕС. \r\nИ второ – трябва да дадем отговор по отношение на нашата отбранителната система на европейско ниво, защото предизвикателствата идващи от Владимир Путин, от НАТО, която вече не е толкова силна организация, каквато беше, Ердоган… Ние трябва да се изправим пред тези предизвикателства.  Споменахте Ердоган, има ли реална възможност Турция, която е кандидат за членство в ЕС да стане наистина членка? Какво мислите? Това е фундаментален въпрос. Защото когато дискутираме Турция, дискутираме и фундаменталния въпрос къде е краят на процеса на разширяване – докъде може да се разширява ЕС, каква е финалната композиция на ЕС.  \r\nНе мисля, че Турция принадлежи към ЕС. \r\nАко стана председател на ЕК, ще обещая, че ще помоля институциите (б.р. - в ЕС) да спрем преговорите с Турция. Трябва да бъдем честни с Турция –  трябва да се знае какво и възможно и  какво – не. Но е важно да подчертая, че това няма да бъде спиране (б.р. - на отношенията),  това ще е отваряне на следваща страница . \r\nБих предложил на президента Ердоган да говорим как да засилим икономическото сътрудничество, например, като подобрим митническия съюз, за който понастоящем говорим в ЕС. Можем да говорим за визовата либерализация - това също е въпрос, който чака решение. Също и за борбата с тероризма – друг въпрос, който стои на масата. Имаме много общи въпроси за решаване. Нека ги  разглеждаме един по един. Може да имаме по-добри отношения, но нека спрем нечестните предложения за пълно присъединяване, които няма да проработят.  Следващата ЕК с или без Великобритания, с или без британски комисар, как я виждате?  Добър въпрос. Това, което виждаме в Лондон, е наистина трагедия. Британците на референдум решиха да излязат от ЕС. \r\nСъжалявам за това, но също така трябва да уважаваме решението им и това и правим. \r\nСега виждаме след две и половина години на дискусии в британския парламент и общество как да изпълнят резултата от референдума и да осъществят излизането си от ЕС, те все още не нямат идея как да го направят.  Те не очакваха този резултат от референдума. Да, не го очакваха, но 2 години и половина е много време, за който Ние все още сме заложници на вътрешно-политическата обстановка във Великобритания. Европа е готова, 27-те страни – Бойко Борисов, Ангела Меркел, Санчес в Испания... - ние сме готови на компоромис, имаме общо разбиране как да отговорим на въпросите, които ни поставя Брекзит, но Лондон не ни дава ясен знак. Затова  моето главно послание е: имаме достатъчно популисти и екстремисти също и вътре в ЕС, така че не рискувайте европейския проект. Видяхте в случая с Брекзит какво става. Сега британските евродепутати ще се кандидитират ли отново за ЕП? Не мога да си представя, че ще имаме европейски избори и във Великобритания – страна, която напуска ЕС... Но ако отложат? Или пък ако спрат процеса на Брекзит, защото, знаете, че Европейският съд им даде зелена светлина за подобно решение… Това ще означава оттегляне от процедурата по Член 50 и спиране на целия процес на излизане от ЕС.  Ако решат така, те са добре дошли. Ако си променят мнението, ако искат да останат, наистина са добре дошли. \r\nНо ако процедурата по Член 50 е все още в сила, ако все още е в сила молбата им да излязат от ЕС, тогава не могат да определят бъдещето на Европа. Съжалявам, но не го приемам. Останалата част от европейците няма да го приемат. \r\nБългарите ще кажат: Луди ли сте – те искат да си ходят, но ще решават   за следващата Европейска комисия, за парите за следващия период... Вече нямат право да решават нашето бъдеще. Европейците ще решават бъдещето си в ЕС, но вече не и британците. Идвате в България през май, нали така? Сега имате подкрепата на ГЕРБ за кандидатурата Ви за председател на ЕК. Но сигурно си спомняте вашия пост в Туитър веднага след жестоко убийството на българската журналистка Виктория Маринова, на който българският премиер реагира гневно, като каза даже, че няма да ви подкрепи за председател на ЕК. Очаквахте ли толкова остра реакция от толкова малка държава? Не става въпрос за това дали страната е малка или голяма. Аз наистина  уважавам и всъщност след това разбрах реакцията на Бойко Борисов. Защото той ми каза, че разследването върви по начина, по който трябва да върви, защо се критикуват българските власти, когато те работят по процедурата, която се развива позитивно. \r\nТака че разговаряхме, изяснихме ситуацията с този туит и аз сега мога да разчитам на пълната подкрепа на Бойко Борисов и ГЕРБ за кампанията ми.  Радвам се за това, защото за мен Европа не трябва да се дали на Източна и Западна, на Северна и Южна или на малки и големи държави, на стари страни и нови. Всички са европейци. Искам да постигнем такъв ЕС, в който всеки се чувства у дома, защитен.  България за мен като водещ кандидат на ЕНП за председател на ЕК е една успешна страна – икономически тя се справя много добре, а по отношение охраната на границите Бойко Борисов показа как могат да се охраняват добре от нелегалните мигранти и трафикантите. \r\nЗатова за мен България е един от силните примери в тази посока и аз много често го използвам в публичните дебати като положителен пример. Вие се срещнахте с транспортния министър Росен Желязков тази седмица, който поиска подкрепата на групата на ЕНП в ЕП, която вие ръководите, за българската позиция по пакета Мобилност  1. Вие сте от Германия – една от страните най-големи застъпници на пакета Мобилност. Може ли очакваме Вашата подкрепа и тази на групата на ЕНП  - сигурно сте в деликатна позиция заради германската позиция по това законодателство? За мен това не е германски въпрос, а проблем вътре в групата на ЕНП.  Защото основните въпроси на масата са два – да запазим единния пазар. И когато  индустрията на автомобилните превози в България отправи атрактивна оферта, да може да  получи договора и работата. \r\nНо от друга страна  ние трябва да направим нещо за минималните социални стандарти на шофьорите на камиони. \r\nТова са два идеологически подхода към въпроса.  Когато бях  последния път в България казах, че  споделям мнението на България, предадох мнението Ви и на нашата група. Защото смятам, че този пазар е пазар също и за България и Румъния и други страни, че те трябва да имат дял и да печелят от него. Но ако камионът и шофьорът трябва да се връщат на всеки 4 седмици, за какъв дял говорим, това ще съсипе бизнеса – ще го направи по-малко конкурентен. Да, ще го направи по-малко конкурентоспособен. Напълно споделям това. За момента мога да ви кажа, че този пакет е блокиран в ресорната Комисията по транспорт на ЕП. Към момента изглежда, че няма да може да се намери решение на този въпрос преди европейските избори. Така че този въпрос засега се отлага. \r\nЦелият пакет Мобилност се отлага – такива са очакванията към момента и нека се опитаме да решим въпроса една година след изборите, като държим сметка и за двете важни неща - от една страна  да запазим конкурентноспособността, но от друга страна да има също социални стандарти за шофьорите на камиони.  Те вършат тежка работа и  ние  трябва да се погрижим също и за техния социален стандарт. \r\n  \r\nИ последен въпрос -  вие подкрепяте Преспанското споразумение между Македония и Гърция. Но нова демокрация, която е от вашето политическо семейство – на ЕНП, е срещу него. Говорите ли по въпроса, имахте ли разговори с тях? Разбира се.  Говорили сме много пъти. \r\nБях няколко пъти в Атина и говорихме по въпроса. Това е споразумение, което е на масата и двете правителства трябва решат въпроса. Правителството на Ципрас трябва да  събере мнозинство в  гръцкия парламент, както беше направено от македонска страна. Това е стъпката,  която трябва да се направи. Няма съмнение и че Европа трябва да помогне и да даде на Македония - на бившата югославска република Македония, проевропейско бъдеще.", "date": "2019.01.19", "title": "Манфред Вебер: Ако оглавя ЕК, ще помоля да спрем преговорите с Турция"}
{"url": "https://www.bgonair.bg/world/2019-01-19/tesla-sakrashtava-7-ot-rabotnitsite-si", "text": "Американският производител на електромобили Tesla обяви, че планира да съкрати 7% от работната си сила, което означава намаляване на щата с няколко хиляди човека, като в същото време увеличаването на производството на Model 3 трябва да продължи. Мерките са част от кампанията на Tesla за намаляване на разходите и реализирането на печалба за по-дълъг срок от време. След тази новина акциите на Tesla паднаха с 4,1 процента до 333 долара, пише  . „Tesla ще трябва да направи тези съкращения докато увеличава производството на Model 3, предстоят и много инженерни и производствени подобрения в следващите месеци”, се казва в имейл на Мъск до служителите на компанията, публикуван от Tesla. Съкращенията ще засегнат 7% от наетите на пълен работен ден, а отделно от това компанията планира да задържи само най-важните работници, които са на непълен работен ден. Мъск обяви, че Tesla има шанс да запише четвърто поредно тримесечие, в което работи на печалба, но тя ще е по-малка в сравнение с предишните три месеца. В същото време Tesla вика в сервизите в Китай над 14 000 електромобила Model S, като проблемът е във въздушните възглавници, дело на Takata. Сервизната акция е част от кампанията на автомобилната индустрия в световен мащаб, обхванала около 37 милиона коли за смяна на дефектни въздушни възглавници на японската марка. От Tesla уточниха, че дефектните въздушни възглавници са инсталирани на по-старите екземпляри Model S и акцията не засега по-новите електромобили от този модел, както и Model X и най-новия Model 3. За още новини харесайте и страницата ни във Facebook  .", "date": "2019.01.19", "title": "Tesla съкращава 7% от работниците си"}
{"url": "https://www.bgonair.bg/world/2019-01-19/poredna-sabota-na-protest-na-zhaltite-zhiletki-vav-frantsiya", "text": "Поредна събота на протест на жълтите жилетки във Франция. Въпреки обещаните отстъпки от страна на правителството, напрежението не стихва. Недоволството е провокирано от социалната и данъчната политика на президента Еманюел Макрон. Хиляди полицаи следят за реда. И все пак на места миналия уикенд се стигна отново до сблъсъци и напрежение. За още новини харесайте и страницата ни във Facebook  .", "date": "2019.01.19", "title": "Поредна събота на протест на \"жълтите жилетки\" във Франция"}
{"url": "https://www.bgonair.bg/world/2019-01-19/den-na-natsionalen-traur-v-polsha-pogrebvat-kmeta-na-gdansk-pavel-adamovich", "text": "\r\n Ден на национален траур в Полша. Днес ще бъде погребан кметът на Гданск - Павел Адамович. Мъжът почина, след като беше намушкан с нож по време на благотворително събитие. Хиляди поляци със свещи и знамена преминаха по улиците на Гданск на траурна процесия, за да почетат паметта на най-дълго управлявалия кмет на града Павел Адамович.  По улиците се извиха дълги опашки от хора. Те протестираха и срещу насилието.  Адамович беше намушкан в сърцето пред очите на стотици хора по време на благотворително събитие. Въпреки усилията на лекарите, той загуби битката за живота.  Нападателят е 27-годишен местен жител. Той заявил, че предишното центристко правителство на партия \"Гражданска платформа\", чийто бивш член е кметът, го е пратило в затвора, а той бил невинен.  Адамович бе критик на управляващата партия \"Право и справедливост\" и антиимиграционната ѝ политика. След смъртта на Адамович, полската полиция е задържала няколко души за издаване или писане на заплахи срещу други политици. За още новини харесайте и страницата ни във Facebook  .", "date": "2019.01.19", "title": "Ден на национален траур в Полша: Погребват кмета на Гданск Павел Адамович"}
{"url": "https://www.bgonair.bg/world/2019-01-19/nov-migrantski-kervan-dostigna-meksiko-debatat-za-stenata-v-sasht-pak-se-razpali", "text": "Стотици латиноамериканци влязоха в Мексико незаконно, след като последният мигрантски караван, който се опитва да стигне до Съединените щати, пресече границата между Мексико и Гватемала в петък. Мигрантите не желаят да чакат пет дни за хуманитарните визи, които Мексико им предлага. Те използват салове, за да пресекат реката Сучиате, която разделя двете страни или се промъкват през охранявания граничен мост през нощта. Движението на кервана предизвика нова буря в социалната мрежа от президента на САЩ Доналд Тръмп, който призова Мексико да спира такива кервани, като написа: \"Още един голям керван се отправя към нас. Много трудно е да ги спрем без стена!\". Последният керван е по-малък от този, който достигна до 7000 мигранти в края на миналата година, когато Тръмп говори за \"нахлуването на \"закоравели престъпници\" и изпрати хиляди войници на американско-мексиканската граница.", "date": "2019.01.19", "title": "Нов мигрантски керван достигна Мексико, дебатът за стената в САЩ пак се разпали"}
{"url": "https://www.bgonair.bg/world/2019-01-19/balgarskite-vlasti-ekstradiraha-ruski-haker-v-saedinenite-shtati", "text": "Екстрадираха руски хакер в Съединените Щати. Александър Жуков беше задържан в България през ноември миналата година по молба на американските власти. Той вече е в бруклинския затвор в Ню Йорк по обвинение за компютърна измама в размер на 7 милиона щатски долара. Информацията беше потвърдена от руските власти, които написаха в Twitter, че ще окажат пълно съдействие на сънародника си.", "date": "2019.01.19", "title": "Българските власти екстрадираха руски хакер в Съединените Щати"}
{"url": "https://www.bgonair.bg/economy/2019-01-19/rusiya-stana-petiya-po-golemina-pritezhatel-na-zlato-v-sveta", "text": "Русия измести Китай и се превърна в петия по големина притежател на злато в света, след като западните санкции са стимулирали централната й банка да купи рекордни количества от ценния метал през 2018 г., сочат данни, цитирани от Ройтерс. С подкрепата на президента Владимир Путин централната банка залага сериозно на златото, което е смятано за убежище и естествена преграда спрямо долара, с активни покупки в последните десет години. През 2018 г. закупените количества злато от Русия скочиха още повече след ограничаването на притежаваните американски държавни ценни книжа вследствие на наложените санкции от Вашингтон върху руски компании през април, които са най-строгите от анексирането на Крим през 2014 г. Централната банка е купила 8,8 млн. тройунции миналата година, като е подобрила рекорда си от 7,2 млн. тройунции от 2017 г., съобщи банката. Към 1 януари тази година централната банка е държала 67,9 млн. тройунции злато спрямо 59,1 млн. тройунции в началото на 2018 г., което я превръща в петия по големина притежател на злато в света след САЩ, Германия, Франция и Италия. Китай остава на шесто място, след като обяви увеличаване на златните си резерви само веднъж в последните над две години. Притежанията на страната са нараснали до 59,6 млн. тройунции през декември 2018 г. спрямо 59,2 млн. тройунции през октомври 2016 г. Източници от индустрията съобщават, че една от причините Руската централна банка да залага на златото са американските санкции, тъй като то не може да бъде замразено или поставено в черен списък. Снимка: Pixabay За още новини харесайте и страницата ни във Facebook  .", "date": "2019.01.19", "title": "Русия стана петия по големина притежател на злато в света"}
{"url": "https://www.bgonair.bg/bulgaria/2019-01-19/opasen-vazduh-e-otcheten-v-10-grada-v-tsyalata-strana", "text": "В 10 града у нас е отчетено замърсяване на въздуха. Това сочат данни на показателя \"Air Quality Index\" на Европейската комисия.  Данните от тази сутрин показват, че концентрацията на фини прахови частици (PM10) и (PM2.5) е над нормите в редица градове у нас.  Най-мръсен е въздухът в София. Най-големи стойности в столицата са регистрирани в станциите в \"Надежда\", \"Хиподрума\", \"Павлово\", \"Младост\" и \"Дружба\".  Замърсяване е отчетено още в Благоевград, Перник, Пловдив, Хасково, Плевен, Велико Търново, Русе, Шумен, Варна.", "date": "2019.01.19", "title": "Опасен въздух е отчетен в 10 града в цялата страна"}
{"url": "https://www.bgonair.bg/world/2019-01-19/porsche-napravi-kola-ot-biologichni-materiali", "text": "Три години след премиерата на първото Cayman GT4 Clubsport компанията Porsche представи неговия приемник. Това е състезателен болид, готов за серийно производство в два варианта -  Trackday за пилоти-любители, и Competition, предназначен за участие в професионални състезания, пише  . Пистовото 718 Cayman GT4 Clubsport е първият серийно произвеждан автомобил за състезания, в чиято конструкция са използвани биологични материали. От тях са направени вратите на шофьора и пътника. В основата им е смес от продукти от селското стопанство като лен и коноп. Задвижването на 718 GT4 Clubsport става с 3,8-литров \"боксер” с 6 цилиндъра, развиващ мощност от 425 к.с. Това е с 40 к.с. повече от предишното поколение на модела. Тягата се предава към задните колела с 6-степенна скоростна кутия с два съединителя Porsche Doppelkupplung и заден диференциал с механични скорости. Предното окачване и с олекотени амортисьори, взаимствани от „баткото” – състезателния модел 911 GT3 Cup. Базовият вариант Trackday е с по-фини настройки на амортисьора, като системите ABS, ESC и TC (за контрол на тягата) могат да се изключат. Моделът Competition на свой ред предлага редица функции и системи, присъщи за състезателните коли. При него амортисьорите са с 3  степени, а бензиновият резервоар вече побира 115 литра. Снимки: Porsche За още новини харесайте и страницата ни във Facebook  .", "date": "2019.01.19", "title": "Porsche направи кола от биологични материали"}
{"url": "https://www.bgonair.bg/bulgaria/2019-01-19/zhiteli-na-shumenski-kvartali-izlyazoha-na-protest-sreshtu-vinetkite", "text": "\r\n Жители на шуменски квартали излязоха на протест срещу винетките. Те отказват да плащат за преминаването по републикански път, по който стигат до града. Изискването за винетка засяга стотици шофьори от кварталите \"Мътница” и \"Макак”. Те са граждани на Шумен, но за да стигнат до града, пътуват и по републикански път. Общината също иска винетката да отпадне. От Пътната агенция обаче обясниха, че преди да се предприемат действия за отмяна на винетките или промяна на собствеността на пътя в общинска, трябва да има такова решение на Общинския съвет. В момента обаче се търси решение как винетките до града да отпаднат, без да се прехвърля собствеността на пътя.", "date": "2019.01.19", "title": "Жители на шуменски квартали излязоха на протест срещу винетките"}
{"url": "https://www.bgonair.bg/brjuksel-1/2019-01-19/dzhefri-van-orden-ne-vyarvam-na-prognozite-za-drug-rezultat-pri-vtori-referendum", "text": "\r\n \"Не вярвайте на всичко, което четете\" - така британският евродепутат и зам.-председател на групата на консерваторите в ЕП Джефри Ван Орден коментира социологическите проучвания, които прогнозират, че при втори референдум над 55% от британците биха гласували в полза на оставането в ЕС. \"Много хора гласуваха за оставане (б.р. - на референдума през 2016 г). И сега са много ядосани от начина, по който Великобритания бе третирана в преговорите. И особено как премиерът ни бе третирана. Сега трябва да видим известна гъвкавост (б.р.- от Брюксел). Защото знам, че тук (б.р. - в евроинституциите) си мислят, че ако продължат да ни създават трудности, ние ще се пречупим и ще кажем, е, добре, оставаме в ЕС. Или пък може да има втори референдум, на който хората може да гласуват за оставане. Британците гласуваха за излизане от ЕС. И ще излезем от ЕС\",  каза Джефри ван Орден в Страсбург в ексклузивно интервю пред Милена Милотинова в предаването \"Брюксел 1\" по телевизия Bulgaria ON AIR. Джефри ван Орден призна, че самият той на референдума през 2016 година е гласувал за оставането на Великобритания в ЕС, но ако вотът беше сега, би гласувал за излизане.  Защо би гласувал така, още за британската позиция в преговорите, ще има ли отсрочка на Брекзит, ще участва ли Великобритания на следващите евроизбори и какви са сценариите оттук нататък пред Обединеното кралство и отношенията му с ЕС според него - вижте целия разговор на Милена Милотинова с Джефри ван Орден от 17:30 часа по Bulgaria ON AIR.", "date": "2019.01.19", "title": "Джефри Ван Орден: Не вярвам на прогнозите за друг резултат при втори референдум"}
{"url": "https://www.bgonair.bg/oporni-hora/2019-01-19/krasimir-dachev-pravitelstvoto-se-spravya-dobre", "text": "\r\n Красимир Дачев: Правителството се справя добре, няма предпоставка за предсрочни избори! За да се развива бизнеса му трябва предвидима среда, а един предсрочен вот би предизвикал отлив от инвестиции. Подводният камък за управлението е скрит в енергетиката! Мерките, които властта предприе срещу високите цени на промишления ток са правилни, но няма да доведат до резултат, защото начинът е грешен! Все едно да надуваш спукана автомобилна гума с уста, а не с компресор!", "date": "2019.01.19", "title": "Красимир Дачев: Правителството се справя добре"}
{"url": "https://www.bgonair.bg/oporni-hora/2019-01-19/ivaylo-ninov-ne-si-mis-mislete-che-polititsite-sa-prosti-i-se-sardyat-kogato-gi-okarikaturyavash", "text": "\r\n Ивайло Нинов: Не си мис мислете, че политиците са прости и се сърдят, когато ги окарикатуряваш! Обикновено се радват на шаржа. И искат да притежават карикатурата. Най-големия ценител на работите ми е Симеон Сакскобурготски. Подарявал съм му десетки негови карикатури. В момента най-се кутират карикатурите с Бойко Борисов, Румен Радев и Корнелия Нинова. Към тях, хората проявяват най-голям интерес. За жалост, няма кой да ни наследи в това изкуство. Останахме няколко последни мохикани. Причината е проста- от това не се печелят пари.", "date": "2019.01.19", "title": "Ивайло Нинов: Не си мис мислете, че политиците са прости и се сърдят, когато ги окарикатуряваш!"}
{"url": "https://www.bgonair.bg/bulgaria/2019-01-19/ochakva-ni-oblachna-sabota-na-mesta-slabi-valezhi-ot-dazhd-i-snyag", "text": "Днес ще преобладава облачно време. На отделни места ще превали слабо дъжд и сняг. Ще духа до умерен източен, в Дунавската равнина и по Черноморието – североизточен вятър и там ще проникне студен въздух. Минималните температури тази сутрин ще са между минус 3° и 2°, а максималните ще са между 4° и 9°. Такава е прогнозата за времето на Националния институт по метеорология и хидрология (НИМХ), цитирана от \"Фокус\". Над Черноморието ще преобладава облачно време, без съществени валежи. Ще духа до умерен североизточен вятър и с него ще проникне студен въздух и температурите слабо ще се понижат.  \r\nМаксималните температури ще бъдат между 5° и 8°. Температурата на морската вода е 5°-7°. Вълнението на морето ще бъде 2-3 бала, пише още  . Над планините ще преобладава облачно време, но само на отделни места ще превали слаб сняг. Ще духа умерен юг-югозападен вятър. Максимална температура на височина 1200 метра около 2°, на 2000 метра – около минус 3°. За още новини харесайте и страницата ни във Facebook  .", "date": "2019.01.19", "title": "Очаква ни облачна събота, на места – слаби валежи от дъжд и сняг"}
{"url": "https://www.bgonair.bg/bulgaria/2019-01-19/plamatsi-obhvanaha-dve-kashti-v-tsentara-na-gabrovo", "text": "\r\n Пламъци обхванаха къща в центъра на Габрово. Като по чудо няма пострадали. Огнената стихия е изпепелила три съседни къщи. Пламъците избухват около 10:30 днес от къща, в която се извършвал ремонт. На мястото веднага пристигат екипи на пожарната, но огнената стихия бързо се разраства и обхваща два съседни имота.  ", "date": "2019.01.19", "title": "Пламъци обхванаха няколко къщи в центъра на Габрово"}
{"url": "https://www.bgonair.bg/bulgaria/2019-01-19/otnovo-bageri-i-beton-na-pyasaka-tozi-pat-na-shofyorskiya-plazh-kray-sozopol", "text": "\r\n След разораните дюни край Созопол, багери се появиха и до природната забележителност Алепу на самия бряг на морето, до така наречия \"Шофьорски плаж“. На пясъка се лее бетон. На така наречения \"Шофьорски плаж\" край Созопол кипи строителство. Предвижда се да бъдат изградени два ваканционни комплекса, въпреки че теренът се намира в две зони \"НАТУРА 2000\" заради близостта до природна забележителност блатото Алипу.  От Регионалната екоинспекция твърдят, че инвеститорите имат всички разрешения - включително и доклад за съвместимост с \"НАТУРА\". Инвеститорите пък твърдят, че се извършва само укрепване на брега.  Теренът е частен и въпреки че мястото попада в две зони от \"НАТУРА 2000\", има одобрен доклад за въздействие върху околната среда. Парцелите са със сменен статут през 2007 година, когато са одобрени и от Община Созопол. Проектът беше временно спрян през лятото на 2017 г., след като екоминистерството отмени положителното решение по оценка за съвместимостта на инвестиционното намерение, издадено от РИОСВ – Бургас.  Дотам се стигна след жалба от Асоциацията на парковете. От там коментираха, че строителството на тези вилни селища ще унищожи единствената гнездова колония на пчелояда, който гнезди на самите склонове на свлачището.  Редица природозащитни организации вече са подали сигнал до екоминистерството с искане за спешна проверка.", "date": "2019.01.19", "title": "Отново багери и бетон на пясъка - този път на \"Шофьорския плаж\" край Созопол"}
{"url": "https://www.bgonair.bg/world/2019-01-19/letishta-mitnitsi-targoviya-evropa-se-gotvi-za-haotichen-brexit", "text": "Една след друга, държавите от Европейския съюз харчат милиони, наемат хиляди работници и издават спешни постановления, за да се справят с все по-голямата вероятност на 29 март Великобритания да напусне блока без план. Brexit без сделка може да разтърси останалата част от континента по начини, за които много европейци досега не са си и представяли - от объркан въздушен трафик до парализирани пристанища и милиони работници, поставени в правна неопределеност, пише в свой анализ Асошиейтед прес. Франция харчи 50 млн евро, за да засили сигурността на летищата си и в Евротунела и наема стотици допълнителни митнически служители. Португалия отваря специални ленти на летищата за британски пътници, основният източник на туристи. Холандия търси методично квалифицирани ветеринари, които да извършват нови проверки върху вноса на живи животни. Германия спешно обсъжда как да решава бюрократичните проблеми, ако има Brexit без сделка. Правителствата от европейския атлантически бряг до Черно море подготвят правила за британските граждани, които живеят и работят в техните държави, за периода, когато те вече няма да се ползват от правата за пребиваване на граждани на ЕС и се надяват, че Великобритания върши същото за техните граждани. Великобритания, която може да бъде изправена пред най-големите проблеми, предвижда хиляди държавни служители и няколко милиарда лири за мерки за облекчаване на най-лошите последици - макар че официални представители могат само да предполагат какво точно ще се случи на 30 март, ако има Brexit без сделка. След като тази седмица британският парламент с огромно мнозинство отхвърли сделката за развод на министър-председателqt Тереза Мей, други правителства също се стягат за хаос. За още новини харесайте и страницата ни във Facebook  .", "date": "2019.01.19", "title": "Летища, митници, търговия: Европа се готви за хаотичен Brexit"}
{"url": "https://www.bgonair.bg/world/2019-01-19/sled-plovdiv-i-matera-stava-evropeyska-stolitsa-na-kulturata", "text": "Южният италиански град Матера в областта Базиликата днес става официално европейска столица на културата за 2019 г. редом с Пловдив, където церемонията по откриването се състоя 12 януари, съобщават италиански медии, цитирани от  . Почетни гости на тържественото откриване на европейската столица на културата в Матера ще бъдат най-висшите италиански държавници - президентът на Италия Серджо Матарела и премиерът Джузепе Конте. Откриването ще протече в пет етапа през целия ден. Те са озаглавени \"Отворени звуци\", \"Отворени светлини\", \"Отворен град\", \"Отворено шоу\" и \"Отворено бъдеще\". Сцени на тези пет етапа ще бъдат различни части на Матера - централните площади \"Сан Пиетро Кавеозо\" и \"Виторио Венето\", централните улици \"Ридола\" и \"Корсо\", двата стари квартала - Сасо Баризано и Сасо Кавеозо, както и бивша кариера на входа на града, превърната в театър на открито. Церемонията по откриването включва изпълнения на оркестри от всички общини на Базиликата, както и на гостуващи европейски оркестри, в това число и от Пловдив. Церемонията включва още парад на артисти, концерт на национални и международни изпълнители, светлинно шоу и светлинни инсталации. Част от проявите ще продължат и утре. Матера беше избрана през 2014 г. за европейска столица на културата за 2019 г. Освен Матера още няколко италиански градове са били в миналото европейски столица на културата, а именно Генуа през 2004 г., Болоня - през 2000 г. и Флоренция - през 1986 г. Мотото на Матера за европейска столица на културата е \"Отворено бъдеще\". За още новини харесайте и страницата ни във Facebook  .", "date": "2019.01.19", "title": "След Пловдив: И Матера става европейска столица на културата"}
{"url": "https://www.bgonair.bg/bulgaria/2019-01-19/sadat-gleda-myarkata-na-mazha-ubil-priyatelkata-si-v-stolichniyat-kv-banishora", "text": "\r\n \n Съдът Съдът остави зад решетките 23-годишния Васил Василев – заподозреният мъж за убийството на приятелката си в столичния квартал \"Банишора“. Той беше задържан за 72-а часа. На съдията от Софийския градски съд му трябваха едва 30 минути, за да  реши, че мотивите за постоянното задържане на Василев са много. Предполага се, че той е убил приятелката си от ревност. Самият Васил Василев бе доведен под засилена полицейска охрана. На входа на съдебната зала обвиняемият не сдържа сълзите си и заплака. Василев твърди, че не си спомня какво се е случило и как се е стигнало до инцидента, но психиатърът, който го е прегледал, твърди, че обвиняемият е в добро психическо състояние и няма зависимости. Тялото на младата жена беше открито в апартамент с множество следи от насилие. От началото на годината в България са убити две жени. Само за миналата година 35 жени са били убити от мъжете си.", "date": "2019.01.19", "title": "Съдът остави зад решетките 23-годишния Васил Василев, убил приятелката си в столицата"}
