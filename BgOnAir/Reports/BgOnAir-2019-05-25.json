{"url": "https://www.bgonair.bg/world/2019-05-25/navodneniya-i-haos-zaradi-proliven-dazhd-v-bukuresht", "text": "Проливен дъжд предизвика наводнения и хаос в румънската столица Букурещ. За кратко вчера следобед улиците на града се превърнаха в реки. Десетки къщи са наводнени. Залято беше и метрото и централната гара. Спасителните служби са се отзoвaли на редица сигнали. В някои райони на Букурещ водата достигна рекордно високи нива. В района на град Пантелимон не помнят такъв дъжд през последните сто години. Вчера метеоролозите обявиха оранжев код за опасно време в румънската столица. ", "date": "2019.05.25", "title": "Наводнения и хаос заради проливен дъжд в Букурещ"}
{"url": "https://www.bgonair.bg/bulgaria/2019-05-25/spasiteli-otkriha-dve-izgubeni-detsa-v-lozen-planina", "text": "Планински спасители откриха две изгубени деца в Лозен планина. За щастие те са невредими. Сигналът е получен малко преди полунощ, когато момче и момиче на 14 и 15 години се обадили на родителите си, че са се изгубили в планината. Те от своя страна сигнализирали на телефон 112 и веднага била организирана спасителна акция.  Към 2:30 ч. след полунощ петимата спасители открили тийнейджърите в добро здравословно състояние. Харесайте страницата ни във Facebook ", "date": "2019.05.25", "title": "Спасители откриха две изгубени деца в Лозен планина"}
{"url": "https://www.bgonair.bg/economy/2019-05-25/sotsialniyat-status-oformya-vyarata-na-horata-v-tehnite-sposobnosti-pokazva-prouchvane", "text": "\"Предимствата пораждат предимства\", е изводът на серия от изследвания, публикувани от учени от Станфордския университет и Университета на Вирджиния, пише Куентин Фотръл за \"MarketWatch\". Според изследванията хората с относително висок социален статус са по-уверени и другите са по-склонни да им вярват. \"Социалният статус оформя вярата на хората в техните способности, което от своя страна има важни последици за запазването на социалната йерархия\", изтъкват водещите автори на изследванията, професорите Питър Белми от Вирджиния и Маргарет Нийл от Станфорд. Другите приемат, че хората с висок статус са по-уверени от тях, което затвърждава социалното неравенство и им дава предимство дори и да са по-некомпетентни. Това обяснява защо хората, които работят за престижни компании, обикновено са от елитни образователни институции, а тези от по-долните ешелони е вероятно да си останат там. Изследване на Лондонското училище по икономика открива различия между традиционните професии като право, медицина и финанси, които са доминирани от децата на висши мениждъри и професионалисти, и по-техническите професии като инженерство и ИТ, които набират хора от всички слоеве на обществото. Това изследване показва, че има класов таван за служителите с работнически произход. \"Дори когато такива служители успешно заемат позиции с висок статус, заплащането им е със 17% по-малко от представителите на привилегированата класа\". Още по темата четете в  . Снимка: Pixabay  ", "date": "2019.05.25", "title": "Социалният статус оформя вярата на хората в техните способности, показва проучване"}
{"url": "https://www.bgonair.bg/reportazhi/2019-05-25/evropeyskata-kampaniya-give-a-vote-s-kauza-nasarchava-mladite-hora-da-glasuvat", "text": "\r\n Насърчаване на младите хора да гласуват – тази кауза са си поставили посланиците от европейската кампания \"Give a vote\". В проекта участват 25 младежи от 13 държави членки на Общността, сред които и България. Апатични ли са младите и как гледат на изборите?  \"Един от слоганите на кампанията е да осъзнаеш на теб за какво ти пука, от твоя личен живот и да осъзнаеш, че ЕС има ключов момент и трябва да изразиш правото си на глас, да подкрепиш твоето бъдеще и бъдещето на други млади хора като теб\", сподели посланикът на \"Give a vote\" в България Давид Иванов . Той е категоричен, че хората на неговата възраст имат много интереси и са ангажирани към много глобални въпроси. Но се наблюдава една апатия сред тях, която е и в основата на ниския процент на гласуващи.  Затова посланиците на \"Give a vote\" чрез различни дейности – дебат с кандидати за евродепутати, информационни кампании в университети, изграждат мост между морето от информация и начина, по който тя най-лесно да достигне до младите. А за да изберат младите хора сами своето бъдеще, Давид съветва колкото и трудно да е, колкото и да се усеща едно безсилие, дори на моменти безнадеждност, да се опитат да изплуват над всичките препятствия и да намерят начин да си изразят мнението по официалния път.   ", "date": "2019.05.25", "title": "Европейската кампания \"Give a vote\" с кауза: Стимулира младите хора да гласуват"}
{"url": "https://www.bgonair.bg/world/2019-05-25/papa-frantsisk-tvardo-protiv-aborta-sravni-go-s-naemno-ubiystvo", "text": "Папа Франциск сравни правенето на аборт с наемането на убиец и бе категоричен, че това не може да бъде толерирано, дори и ако плодът е много болен, съобщават от \"Independent\". На конференция, организирана от Ватикана, която е срещу абортите, папа Франциск призова лекари и свещеници да насърчават и помагат на семействата, за да износят своите бебета докрай. \"Допустимо ли е да се изхвърли живот, за да се реши проблем? -  попита той публиката си. - Допустимо ли е да се наеме един убиец, който да разреши проблема?\" По думите на папата не става дума само за религиозни съображения, но и за човешко отношение. Той осъди решенията за прекъсване на бременностите, основани на пренатални тестове, казвайки, че човек никога не е \"несъвместим с живота\".  ", "date": "2019.05.25", "title": "Папа Франциск твърдо против аборта: Сравни го с наемно убийство"}
{"url": "https://www.bgonair.bg/world/2019-05-25/strelba-v-nyu-dzharsi-nay-malko-10-dushi-sa-raneni", "text": "Стрелба в бар в американския щат Ню Джърси. Най-малко 10 души са ранени,  един от които е в критично състояние . Пострадалите са отведени в болници.  Властите остро осъдиха нападението, тъй като стрелбата се случва почти половин година след подобен инцидент, при който загина един човек, а над 20 души бяха ранени. Случаят се разследва.", "date": "2019.05.25", "title": "Стрелба в Ню Джърси, най-малко 10 души са ранени"}
{"url": "https://www.bgonair.bg/world/2019-05-25/izdirva-se-zapodozryan-za-vzriva-na-peshehodna-ulitsa-vchera-v-lion", "text": "\r\n Издирва се заподозрян за взрива на пешеходна улица вчера във френския град Лион. При експлозията в сърцето на града пострадаха леко 13 души, сред които и дете. Няма ранени българи. Заподозреният за експлозията в центъра на Лион е бил заснет от охранителна камера, оставяйки чанта пред хлебопекарна. Мъжът е избягал с велосипед. От полицията го описват като мъж от европейски или северноафрикански тип, облечен с бермуди, шал и тъмни очила. Пострадалите при взрива са с леки наранявания.  \"Нараняванията са причинени от стъкла от хладилна витрина, счупена вследствие на взрива. Разхвърчали са се и метални предмети. От взривената чанта са се разпилели болтове, пирони и винтове\", посочи  районният кмет на Лион Дени Броликие .  Сезирана е антитерористичната прокуратура за разследването на случая. Засега мотивите на извършителя не са известни. След експлозията властите засилиха мерките за сигурност по обществените места в града.", "date": "2019.05.25", "title": "Издирват заподозрения за взрива в Лион, заснет е от камера"}
{"url": "https://www.bgonair.bg/economy/2019-05-25/nike-promenya-politikata-si-za-zaplashtane-na-bremenni-sportistki", "text": "В отговор на критиките за несправедливо отношение към жените спортисти по време на бременността им, Nike обеща да представя по-добре политиките си и да промени правило, заради което жените губят заплащането си, когато забременеят, съобщава Bloomberg. Компанията премахва изискването за добро представяне за \"12 месеца за спортистките, които решат да имат дете\", заяви вицепрезидентът на Nike Ейми Монтан в докладна записка до служителите.  \"Ангажираме се също занапред да включим писмени клаузи, засилващи тази политика, във всичките ни договори с жени спортисти\", допълни тя. Рекламите на Nike наблягат върху възможностите на жените, но в последно време спортистки заявиха, че са били наказани заради избора им да имат дете.  Златната олимпийска медалистка Алисън Феликс разказа историята си тази седмица, като заяви, че Nike искала да ѝ плаща със 70% по-малко след забременяването ѝ, пише . Правилото за 12-те месеца означава, че от спортистките няма да се изисква да поддържат определено ниво на представянето, за да запазят заплащането си. Снимка: Pixabay  ", "date": "2019.05.25", "title": "Nike променя политиката си за заплащане на бременни спортистки"}
{"url": "https://www.bgonair.bg/bulgaria/2019-05-25/den-za-razmisal-predi-izborite-za-evropeyski-parlament", "text": "Днес е денят за размисъл преди изборите за Европейски парламент. Забранена е политическата агитация и публикуването в медиите на социологически проучвания. В срок до днес, включително, Централната избирателна комисия регистрира наблюдатели и публикува на интернет страницата си техен регистър. До 17.00 ч. днес партиите, коалициите и инициативните комитети подават в районните избирателни комисии /РИК/ заявление за регистрация на застъпниците на кандидатските листи. РИК регистрира до изборния ден застъпниците и им издава удостоверения. РИК води публичен регистър на застъпниците по кандидатски листи, който публикува на интернет страницата си. В срок до днес определените СИК получават техническите устройства и всички други изборни книжа и материали, необходими за машинното гласуване. В изборите за членове на Европейския парламент утре участие ще вземат 13 партии и 8 коалиции, регистрирали кандидатски листи, както и 6 независими кандидати. Общият брой на избирателните секции в страната по предварителен списък е 11 661, а общият брой избиратели по избирателни списъци е 6 355 633. Страните членки на ЕС трябва да изберат общо 751 евродепутати. Най-много от тях ще бъдат излъчени от Германия – 96, Франция – 74 и Италия – 73. България ще изпрати 17 депутати в Европарламента. Снимка: Архив", "date": "2019.05.25", "title": "Ден за размисъл преди изборите за Европейски парламент"}
{"url": "https://www.bgonair.bg/world/2019-05-25/23-ma-zaginali-pri-zatvornicheski-bunt-vav-venetsuela", "text": "Бунт в затвор във Венецуела. 23-ма лишени от свобода са загинали при сблъсъците, а 14 полицаи са ранени.  Според местни медии е имало престрелка и са избухнали гранати.  Затворите във Венецуела са препълнени и насилието и кръвопролитията се случват често.  Харесайте страницата ни във Facebook ", "date": "2019.05.25", "title": "23-ма загинали при затворнически бунт във Венецуела"}
{"url": "https://www.bgonair.bg/world/2019-05-25/kraynodesnite-belezhat-vazhod-v-evropa-prognozirat-analizatori", "text": "\r\n Трети ден избори за Европейски парламент. Днес гласуват в Словакия, Латвия, Малта.  Утре е последният ден от гласуването, когато е ред на останалите държави членки, сред които и България. А днес за тях е ден за размисъл.  Такъв е и в сърцето на Европа – Белгия. Освен за европейски депутати, там ще гласуват и за федерален парламент, както и за регионални парламенти. Избирателната активност е една от най-големите въпросителни и един от най-големите залози на тези европейски избори. През последните седмици имаше много кампании, подтикващи хората да гласуват. Другият голям залог на тези евроизбори е прогнозираният от анализаторите възход на крайнодесните в Европа.   От 2015-та година насам и мигрантската криза, тяхната популярност не спира да расте. Те дори успяха да влязат в правителствата на две ключови европейски страни – Италия и Австрия,  предаде специалният пратеник  на Bulgaria ON AIR Цветана Балабанова .  При изборите в Ирландия вчера стана ясно, че водят проевропейските партии. Това не е учудващо, като се има предвид драмата с Brexit. Показателно е, че в Ирландия голям възход бележат \"зелените партии\", тъй като в голяма част от Западна Европа екологията и опазването на околната среда се превърна във важен аргумент за тези европейски избори.  ", "date": "2019.05.25", "title": "Словакия, Латвия и Малта гласуват за Европейски парламент"}
{"url": "https://www.bgonair.bg/bulgaria/2019-05-25/balovete-na-abiturientite-prodalzhavat-osven-politsai-shte-badat-sledeni-i-ot-kameri", "text": "И днес продължават баловете на абитуриентите. В деня за размисъл алкохолът не е забранен заради празненствата, но зрелостниците няма да могат да прекрачат за последно училищния праг, защото сградите, в които има секции, са затворени. Тази година освен от полицаи, кортежите на абитуриентите ще бъдат наблюдавани и от камери, които ще следят за нарушители. През миналата година са глобени над 400 празнуващи, заради показващи се през люкове и прозорци на коли абитуриенти. Снимка: Димитър Кьосемарлиев (Bulgaria ON AIR)", "date": "2019.05.25", "title": "Абитуриентските балове са в разгара си: Завършващите са следени от полицаи и камери"}
{"url": "https://www.bgonair.bg/bulgaria/2019-05-25/predvidiha-dve-lenti-za-sofiya-i-edna-za-burgas-i-varna-v-remontnite-uchastatsi-na-am", "text": "В участъците с ремонт на автомагистралите \"Тракия\" и \"Хемус\" има две ленти за София и една за Бургас и Варна. Това съобщиха от АПИ.  Алтернативен маршрут на автомагистрала \"Тракия\" в посока Бургас е Подбалканският път I-6, а на автомагистрала \"Хемус\" в посока Монтана и Видин - проходът \"Петрохан\" и Искърското дефиле. Утре, от 12.00 до 20.00 ч., по автомагистралите ще бъде спряно движението на камиони над 12 т. На 26 май, от 12.00 до 20.00 ч., движението на камионите над 12 т ще бъде преустановено по автомагистралите и по най-натоваренитe пътища. В неделя ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е автомагистрала \"Струма\". Карта с временната организация на движението на моторните превозни средства над 12 т по участъците от републиканската пътна мрежа в почивните дни е публикувана на сайта на АПИ.", "date": "2019.05.25", "title": "Две ленти за София и по една за Бургас и Варна на \"Тракия\" и \"Хемус\""}
{"url": "https://www.bgonair.bg/bulgaria/2019-05-25/zapochna-zapechatvaneto-na-izbiratelnite-sektsii-v-sofiya", "text": "\r\n Започна запечатването на избирателните секции в София. В Деня за размисъл в цялата страна днес подготвят класните стаи и помещенията за гласуване за утрешния ден, когато ще се проведат изборите за Европейски парламент. 3 000 апарата трябва да бъдат разпределени за машинното гласуване. Те пристигат строго охранявани.  Всеки, който има навършени 18 години и престой в Европейския съюз не по-малко от три месеца, има право да гласува. Избирателният ден започва в 7 часа сутринта и ще завърши в 20 часа. В чужбина ще има 191 секции в 64 страни, но там избирателите няма да имат право на машинно гласуване. ", "date": "2019.05.25", "title": "Започна запечатването на избирателните секции"}
