{"url": "https://www.bgonair.bg/bulgaria/2018-10-11/plovdivskiyat-sad-ostavi-v-aresta-piyaniya-shofyor-koyto-premaza-kraka-na-politsay", "text": "\r\n Районният съд в Пловдив остави за постоянно в ареста Марин Атанасов - мъжът, който пиян и без книжка премаза крака на полицай. До инцидента се стига след гонка между Атанасов и полицията в града. Той беше доведен в съдебната зала окован с белезници. Магистратите прецениха, че може да се укрие и за това го оставиха в ареста. В съдебната зала стана ясно, че подсъдимият се е опитал да избегне полицейска проверка, като за целта е обиколил половината град в опит да избяга от полицаите. В крайна сметка униформените устроили засада на автомобила му. 25-годишният мъж е неправоспособен и е бил зад волана с 0,9 промила алкохол. Подсъдимият се оплаква от полицейско насилие след ареста.", "date": "2018.10.11", "title": "Пловдивският съд остави в ареста пияния шофьор, който премаза крака на полицай"}
{"url": "https://www.bgonair.bg/economy/2018-10-11/turtsiya-zatyaga-kontrola-varhu-tsenite-v-stranata", "text": "Анкара поиска от местните власти в Турция да въведат по-строг контрол, както и глоби, върху представителите на бизнеса, които увеличават по-драстично цените заради икономическите затруднения на страната. Това става ясно от съобщение на вътрешното министерство, цитирано от Ройтерс. През последните месеци турската икономика беше ударена от валутна криза, в рамките на която от началото на годината цената на лирата поевтиня с 40%, а инфлацията достигна до близо 25%, най-високата стойност за последните 15 г. И докато цените в Турция растат, президентът Реджеп Ердоган призова турците да докладват за магазини и \"опортюнисти\", които увеличават прекомерно цените, обещавайки да проведе акции в обектите, ако е необходимо. В същото време финансовият министър Берат Албайрак във вторник обяви план за \"доброволно\" намаляване на цените с 10% в опит да се отговори на повишаващите се потребителски цени. По-рано в четвъртък вътрешният министър Сюлейман Сойлу е изпратил уведомления до кметовете на всички 81 турски провинции с искане да бъдат взети мерки срещу тези, които \"се възползват\" от волатилните валутни курсове, за да увеличат цените, се посочва още в съобщението на министерството. \"Беше установено, че някои магазинери, фирми и компании през последните дни въведоха резки увеличения на цените на продукти и услуги, предоставяни за нуждите на гражданите, че някои стоки се държат на склад, за да предизвикат увеличение на цените\", посочва още министерството. Повече вижте на  .", "date": "2018.10.11", "title": "Турция затяга контрола върху цените в страната"}
{"url": "https://www.bgonair.bg/economy/2018-10-11/nov-referendum-za-brexit-shansovete-sa-50-na-50-smyata-toni-blear", "text": "Бившият британски премиер Тони Блеър заяви, че има 50 на 50 шансове да се проведе нов референдум за Brexit, тъй като министър-председателят Тереза Мей едва ли ще осигури мнозинство за приемането на плановете ѝ в парламента, предава Ройтерс. \"Каквото и да предложи Brexit днес, това ще доведе до значителни икономически щети\", заяви Блеър, който бе министър-председател от 1997 до 2007 г. \"Все още вярвам, че е възможно процесът да бъде спрян, мисля, че няма парламентарно мнозинство за каквото и да е предложение, което премиерът иска да внесе\", каза Блеър, добавяйки, че иска и се надява на втори референдум, пише По-малко от шест месеца преди планираното излизане на Обединеното кралство от Европейския съюз има все още много малко яснота за това как петата по големина икономика в света и нейният престижен международен финансов център ще търгуват с ЕС след  Brexit. Май се опитва да сключи сделка, но е налице несигурност дали тя може да „я продаде вкъщи“, където ще се нуждае от одобрение от британския парламент. Блеър твърди, че европейските регулатори няма да искат центърът на европейските финанси да бъде извън тяхната орбита, така че във финансовия сектор ще бъдат загубени работни места. \"Защо да си създадем сами този проблем точно в тази сфера на глобалната икономика, в която сме световно известни\", пита Блеър, добавяйки, че правителството е отхвърлило интересите на сектора на услугите. Бившият премиер каза още, че ако Brexit продължи напред и бъде последван от правителство на лейбъристите, ръководено от Джеръми Корбин, тогава страната ще се изправи пред „наистина вредна и предизвикателна ситуация\". „Това е проблемът на политика с две големи партии: изглежда, че те мислят, че можеш да направиш Brexit и след това да се ангажираш с много социално законодателство, за да направиш капитализма по-справедлив и по-равен и т.н.\", каза Блеър. „Трябва да се събудят и да разберат, че ако направят от Brexit приоритет номер едно, това място няма да бъде привлекателно за инвеститорите\".", "date": "2018.10.11", "title": "Нов референдум за Brexit? Шансовете са 50 на 50, смята Тони Блеър"}
{"url": "https://www.bgonair.bg/sutreshen-blok/2018-10-11/bivsh-ministar-ikonomikata-se-zabavya-gazta-poskapva-no-tsenite-ne-hvarchat", "text": "\r\n От период на адаптация, към есенните ценови промени – на фокус са новият таван на пенсиите, увеличаването на максималния осигурителен доход и заиграването на политици с евентуални данъчни промени. Как ще се справят със задаващото се гражданско недоволство? \"Засега приходите и разходите към бюджета вървят добре. Очаквам дори да нямаме дефицит. Вероятно ще бъде по-малък ръстът на икономическия растеж. Редица институции предвиждат забавяне на световния икономически растеж, тъй че и нас ще ни застигне\", отбеляза бившият финансов министър Муравей Радев.  Президентът Румен Радев призова бюджетният излишък да се изхарчи прозрачно, но след обществено допитване. Според госта това ще предизвика много нагорещен обществен дебат, който не знаем докъде ще стигне. Трябва да се внимава с подобни предложения, защото винаги става беля, изтъкна още той в \"България сутрин\".  \"Трябва да се изтрие дефицитът, който е заложен в бюджета. А ако има излишък, то трябва да се похарчи за еднократен разход, а не за продължителни, като увеличението на заплатите. Вдигането на тавана на пенсиите го приветствам, защото то дава адекватна пенсия на този, който се е осигурявал по-добре и по-дълго време. Не приветствам вдигането на максималния праг на осигуряване. Това ще донесе утежнения върху бизнеса, а именно той създава икономиката. Да направиш такава стъпка и то без да попиташ бизнеса, далеч не е най-доброто\", подчерта Радев пред Bulgaria ON AIR.  Бившият финансов министър посочи още, че с поскъпването на газта се родиха митове.  \"Единият е, че цените на стоките хвърчат нагоре. Да, ама не. Ще се увеличи цената на парното и вероятно някои стоки, за които се харчи много газ. Но това увеличение ще бъде в рамките на 1-2%. Толкова малко увеличение може да бъде поето от печалбата на бизнеса. Доходите растат няколко пъти повече от разходите. Но забогатяването не се чувства, защото нашата стартова база е изключително ниска\", заключи Муравей Радев.  ", "date": "2018.10.11", "title": "Бивш министър: Икономиката се забавя, газта поскъпва, но цените не хвърчат!"}
{"url": "https://www.bgonair.bg/world/2018-10-11/vashingtonskata-politsiya-arestuva-badesht-atentator", "text": "Властите във Вашингтон арестуваха мъж, който планирал да се самовзриви по време на предстоящите следващия месец междинни избори в САЩ. Причината - да привлече общественото внимание към политическите си възгледи.  56-годишният Пол Розенфелд е задържан в дома си в Ню Йорк. При обиска полицията е открила близо 90-килограмово самоделно взривно устройство.  Розенфелд е обвинен в изработването на незаконно взривно устройство и за пренасянето на експлозиви между щати. Обвинения, за които може да получи до 20 години затвор.", "date": "2018.10.11", "title": "Вашингтонската полиция арестува бъдещ атентатор"}
{"url": "https://www.bgonair.bg/economy/2018-10-11/avgustovski-rekord-hotelierite-s-prihodi-ot-348-mln-leva", "text": "Приходите от нощувки на хотелиерите в България достигат нов рекорд през най-горещия летен месец. През август постъпленията им нарастват до 348 млн. лв., или със 7,5% повече в сравнение с август 2017 година, сочат данните на Националния статистически институт (НСИ). Ръстът на постъпленията идва както от български граждани - с 9%, така и от чужди - със 7,2%. Броят на нощувките през август е 6,08 милиона, или с 2,3% повече в сравнение със същия месец на предходната година, като най-голямо увеличение на нощувките (с 5%) се наблюдава в местата за настаняване с 3 звезди.  В хотелите с 4 и 5 звезди са реализирани 63,7% от общия брой нощувки на чужди граждани и 26,1% - на българи. В местата за настаняване с 3 звезди са осъществени 27,6% от нощувките на чужденци и 27,2% - на българи.  През летния месец в страната са функционирали 3229 места за настаняване с над 10 легла - хотели, мотели, къмпинги, хижи и други места за краткосрочно настаняване. В сравнение с август 2017 г. общият брой на местата за настаняване, функционирали през периода, се увеличава с 2,7%, а леглата в тях - с 2,4%. Четете повече по темата в ", "date": "2018.10.11", "title": "Августовски рекорд: Хотелиерите с приходи от 348 млн. лева"}
{"url": "https://www.bgonair.bg/world/2018-10-11/tridneven-traur-na-balearskite-ostrovi-zaradi-smartta-na-10-dushi", "text": "Тридневен траур на Балеарските острови в памет на жертвите на смъртоносните наводнения на остров Майорка. Стихията взе 10 жертви, включително двама британски туристи. Издирва се изчезнало дете.  Това е най-сериозното бедствие на популярния туристически остров от близо четвърт век. Поройните дъждове започнаха във вторник следобед, като на места бяха регистрирани до 220 литра на квадратен метър.  В източната част на Майорка и днес продължава да има затворени пътища заради тежките наводнения.", "date": "2018.10.11", "title": "Тридневен траур на Балеарските острови заради смъртта на 10 души"}
{"url": "https://www.bgonair.bg/world/2018-10-11/zemetresenie-s-magnitud-62-raztarsi-indoneziya", "text": "Трус с магнитуд 6,2 разлюля централния индонезийски остров Ява. Земетресението е било на дълбочина от 10 километра, с епицентър на 186 километра източно от град Сурабая.  За момента се съобщава за три жертви и най-малко четирима ранени. Има нанесени леки материални щети. Трусът е бил усетен и на съседния остров Бали, който е популярна туристическа дестинация.", "date": "2018.10.11", "title": "Земетресение с магнитуд 6,2 разтърси Индонезия"}
{"url": "https://www.bgonair.bg/world/2018-10-11/sruti-se-most-na-ostrov-sardiniya-nyama-zhertvi-pri-propadaneto", "text": "Мост на италианския остров Сардиния се срути в резултат на лошото време.  Съоръжението, свързващо регионалния център Каляри със западното крайбрежие, пропадна два часа след като движението по него беше спряно.  Властите взеха решението, след като  реките в района преляха  заради проливните дъждове . Няма жертви при пропадането на моста.", "date": "2018.10.11", "title": "Срути се мост на остров Сардиния, за щастие няма жертви"}
{"url": "https://www.bgonair.bg/world/2018-10-11/dvigatelite-na-kosmicheskiya-korab-soyuz-otkazaha-ekipazhat-se-prizemi", "text": "\r\n Тежка авария на борда на космическия кораб \"Союз“ принуди двамата космонавти да катапултират. Те са се приземили успешно в степите на Казахстан и вече са в безопасност.  Към тях пътува спасителен екип, но по последни данни те нямат нужда от медицинска помощ.  Проблемът с ракета носител \"Союз-ФГ“ се случи минути след изстрелването от Казахстан, след като част от двигателите са отказали. Двамата космонавти - руснак и американец - пътуваха към Международната космическа станция.  Въпреки че изстрелването беше предавано на живо, излъчването беше прекратено веднага след аварията. Според руски медии, заради случилото се, Русия е решила да спре всички изстрелвания на пилотирани кораби.", "date": "2018.10.11", "title": "Двигателите на космическия кораб \"Союз\" отказаха, екипажът се приземи"}
{"url": "https://www.bgonair.bg/world/2018-10-11/8-dushi-zaginaha-pri-preobrashtane-na-lodka-v-sredizemno-more", "text": "8 души загинаха при преобръщането на лодка, пълна с мигранти край турския град Измир. Турските власти нямат информация откъде е отплавала лодката и коя е била крайната ѝ цел.  Гумената лодка, на която е имало около 35 души, е започнала да се пълни с вода. Операциите по издирването на 25 мигранти, изчезнали в бурното море, продължават.  Турция е една от главните отправни точки за милиони имигранти, предприели опасното пътуване през Средиземно море към Европа.", "date": "2018.10.11", "title": "8 души загинаха при преобръщане на лодка в Средиземно море"}
{"url": "https://www.bgonair.bg/denqt-on-air/2018-10-11/sotsialist-za-ruse-nadyavam-se-che-na-vratata-ne-chuka-nova-katunitsa", "text": "\r\n Барутът в момента е много сух и може да пламне от една искра. Напрежение на расистка основа може да има и се очакваше. Има отсъствие на държавата. Надявам се Русе да не се превърне в \"новата Катуница\". Така депутатът от БСП Александър Симов коментира в \"Денят ON AIR\" напрежението в ромската махала в Русе, откъдето дойде информация, че група мотористи, около 15-20 души, са нахлули, за да открият близки и роднини на обвинения за убийството на журналистката Виктория Маринова. \"Целият проблем дойде от некачественото отразяване на новината за убийството на журналистката от нашите медии. Съответно световните медии копираха и мълвата се разнесе грешно. Реално проблемът е, че никой не е застрахован и безопасност - дори през деня на алея за бягане\", категоричен е социалистът пред Bulgaria ON AIR. По думите му ромските гета приличат на селища от 19 век, а никой не прави нищо това да се промени. \"Трябва да поставим ромския проблем на масата, за да бъде решен. На него обаче не трябва да се гледа расистки. Това е бедност, която е достигнала до краен предел. Много политически партии имаха интерес да се поддържат гетата. Водят се едни хора да гласуват и така до следващите избори. Проблемът е много голям и той може да бъде решен само чрез своите социални измерения\", допълни още депутатът от БСП. Според него не е нужно първо да стане дадена трагедия, а след това районът да бъде обезопасен.", "date": "2018.10.11", "title": "Социалист за Русе: Надявам се, че на вратата не чука \"нова Катуница\""}
{"url": "https://www.bgonair.bg/denqt-on-air/2018-10-11/mediite-ne-proveriha-informatsiyata-okolo-ubiystvoto-v-ruse-smyata-zhurnalist", "text": "\r\n На \"нова Катуница\" няма как да станем свидетели. Властите са си извлекли много сериозни поуки от \"старата\". Вчера в Русе самите роми се опасяваха от нападение над самите тях. Те бяха много афектирани от трагедията. Така журналистът Евгени Петров коментира напрежението в Русе заради убийството на журналистката Виктория Маринова. \"Ромите направиха опит за разграничение от убийството. Остава следствието да си свърши работата докрай. Да се разбере дали е имало хора с него, дали е взел нещо преди убийството. Рокерите не са прави с напрежението, което подклаждат\", твърди Петров в \"Денят ON AIR\".  Според него властите със сигурност знаят, че може да има напрежение и би трябвало да са се подготвили. \"Очернянето на България по целия свят бе дело на група хора, които топят и мразят страната ни. За тях всичко у нас е лошо, това е поредният опит да се сринат институциите. Реално не всички журналисти са виновни за нагнетяването на положението. От години наред сриваме институциите. Не казвам, че в България всичко е цветя и рози, но институциите се опитват да си свършат работата, а ние ги тикаме в блатото\", обясни още журналистът пред Bulgaria ON AIR Петров смята, е всички повтаряха, че не само българските медии не си проверяват информацията -  \"колегите от световните медии не провериха сигурността на сайта, от който са взимали информацията\", добави той.", "date": "2018.10.11", "title": "Медиите не провериха информацията около убийството в Русе, смята журналист"}
{"url": "https://www.bgonair.bg/denqt-on-air/2018-10-11/na-nasilieto-ne-biva-da-se-otgovarya-s-nasilie-otbelyaza-patriot", "text": "\r\n До дни задържаният по подозрение в убийството на журналистката Виктория Маринова Северин Красимиров се очаква да бъде екстрадиран в България. Това става възможно, след като мъжът се е съгласил пред германските власти максимално бързо да бъде върнат у нас. Междувременно в ромската махала в Русе се породи ново напрежение. Група мотористи нахлуха в района. Целта им е била да открият близки и роднини на обвинения за убийството на журналистката. \"На насилието не бива да се отговаря с насилие, тъй като това няма да разреши проблема, а само ще доведе до нови инциденти с трагичен край\", коментира в студиото на   депутатът от \"Обединени патриоти\" Росен Живков. Той бе категоричен, че обществото ни вече е разединено и все по-често ставаме свидетели на различни прояви на насилие и безнаказаност, за които трябва да бъдат взети незабавни мерки. \"Всичко това се поражда от неумелата социална политика. Дават се безвъзмездно средства на определени групи, които остават доволни до някаква степен, част от обществото обаче се маргинализира\", отбеляза още народният представител. Полицията в Германия задържа 21-годишния убиец на Виктория във вторник вечерта в дома на майка му, осем часа след постъпило искане от българските власти. А в ромската махала в Русе негови роднини твърдят, че не бил извършил престъплението сам. Заради създалото се напрежение лелята и жената на задържания Северин още снощи са напуснали квартала и са заминали на друго място.  Местните хора се надяват това да успокои страстите и да могат вече да спят спокойно. Някои от експертите пък са на мнение, че полицията не е реагирала адекватно на ситуацията.", "date": "2018.10.11", "title": "На насилието не бива да се отговаря с насилие, отбеляза патриот"}
{"url": "https://www.bgonair.bg/bulgaria/2018-10-11/katastrofa-s-tri-tir-a-i-mikrobus-blokira-dvizhenieto-po-patya-ruse-veliko-tarnovo", "text": "Катастрофа между три тежкотоварни автомобила и пътчески микробус по чудо се размина без жертви и пострадали.  Инцидентът стана около 14.00 часа днес на главния път Велико Търново – Русе в района на село Полкраище.  В микробуса, който пътувал от Русе към Габрово, са пътували десет румънски граждани.  Причините за инцидента все още се изясняват.  Движението на пътя Търново-Русе беше спряно за повече от час.", "date": "2018.10.11", "title": "Катастрофа с три ТИР-а и микробус блокира движението по пътя Русе - Велико Търново"}
{"url": "https://www.bgonair.bg/bulgaria/2018-10-11/bebe-pochina-samo-den-sled-kato-beshe-izpisano-ot-bolnitsata-vav-vidin", "text": "\r\n Новородено бебе почина само ден, след като беше изписано от видинската болница. Майката обвинява лекарите в немарливост. Скандалът идва само седмица след казуса с Центъра по хемодиализа в същата болница. Младата майка успява да се порадва на детето си само няколко дни в родилното отделение. Пет дни по-късно Кремена и дето са изписани. В епикризата е записано, че новороденото е в отлично здраве. Майката се обажда на местните медици, а след това детето е прието в болницата в Монтана. Там правят изследвания и установяват чревна инфекция с критичния показател 143 пункта.  Въпреки усилията на лекарите в Монтана, бебето издъхва.  От болницата обаче отричат да са подценили случая на Кремена. Заради съмненията, Кремена започва да търси истината и обикаля от кабинет на кабинет, за да разбере какво се е случило с детето ѝ и кой я е изписал без да провери дали всичко е наред.  По случая вече работи и прокуратурата, а майката е сезирала и медицинския одит.", "date": "2018.10.11", "title": "Бебе почина само ден, след като беше изписано от болницата във Видин"}
{"url": "https://www.bgonair.bg/bulgaria/2018-10-11/razturiha-lagera-na-maykite-pred-ms-te-sa-resheni-na-grazhdansko-nepodchinenie", "text": "\r\n Палатковият лагер на протестиращите майки на деца с увреждания бе вдигнат сутринта от бул. \"Дондуков\", а впоследствие не бе позволено той да бъде преместен на тротоара пред Министерския съвет. Майките на деца с увреждания прекараха цялата нощ под прозорците на правителството и обявиха гражданско неподчинение. Поради това полицаите им съставиха предупредителни актове. Точно 28 бяха разпънатите палатки, а идеята на протестиращите е, че областите в България са 28, като във всяка от тях има майки, грижещи се за своите деца с увреждания. Протестиращите майки настояват обещаното им от властта да бъде гласувано и прието в спешен порядък. Те заплашиха с непрекъснато гражданско неподчинение до приемането на исканията им. Премиерът Бойко Борисов и тази сутрин не се срещна с майките, но те очакват такава среща все пак да се проведе. Сред тях обаче се появи омбудсманът Мая Манолова, която подкрепя протестиращите от първия ден. \"Ще стоя до тях, докато абсолютно справедливите им искания бъдат изпълнени. За мен е важно, че финансовият министър сложи своя подпис под плана за действие, което е гаранция, че нещата ще се случат\", заяви Манолова пред Bulgaria ON AIR. \r\n  ", "date": "2018.10.11", "title": "Разтуриха лагера на майките пред МС, те са решени на гражданско неподчинение"}
{"url": "https://www.bgonair.bg/bulgaria/2018-10-11/tezhka-katastrofa-prichini-zadrastvane-na-am-trakiya", "text": "Километрично задръстване на автомагистрала Тракия при 64 километър посока София бе причинено от катастрофа. \r\nКола се е ударила в автомобил на пътноподдържащата фирма, която в този момент е подрязвала храстите в разделителната линия.  Един човек е пострадал и е транспортиран към болница. Участъкът е бил маркиран с конуси.  Заради инцидента се е образувало голяма тапа, движението за София се извършва в аварийната лента, полиция го контролира.", "date": "2018.10.11", "title": "Тежка катастрофа причини задръстване на АМ \"Тракия\""}
{"url": "https://www.bgonair.bg/bulgaria/2018-10-11/obarni-i-drugata-buza-no-ne-i-kogato-promenyat-usloviyata-za-finansirane", "text": "\r\n Депутатите приеха нови правила за финансирането на вероизповеданията. На първо четене през зала минаха два законопроекта, които предизвикаха гнева на Църквата. Единият законопроект е консенсусен между БСП, ГЕРБ и ДПС, а другият, който е далеч по-рестриктивен, е внесен от \"Обединени патриоти\". Притесненията на църквата са свързани с финансирането, правенето на дарения и отчитането на даренията пред държавата.  Ако новите промени бъдат приети, то субсидия ще получават само религии, които са признати от поне 1% от обществото. Така, за всеки вярващ църквата ща получава 10 лева, като годишното финансиране не може да бъде над 15 000 000 лева.  \"Обединените патриоти\" предлагат също така чужд гражданин да не може да извършва проповеди у нас. Денят в Народното събрание започна с труден кворум, събран чак от втората регистрация. Въпреки това приключи доста бързо. Към 11:30 ч. народните представители си тръгнаха, защото изчерпаха темите за деня. На утрешното заседание се очаква да присъства и премиерът Бойко Борисов, поради това работният ден на депутатите се очаква да бъде по-дълъг от няколко часа.", "date": "2018.10.11", "title": "Обърни и другата буза... Но не и когато променят условията за финансиране"}
{"url": "https://www.bgonair.bg/bulgaria/2018-10-11/kray-s-chakaneto-tsska-plati-emblemata", "text": "\"Ред Енимълс\" официално стана собственик на емблемата на ЦСКА. Това обявиха \"червените\" на официалната си страница. 8-те милиона лева са платени и по този начин организацията придоби и активите на клуба. \"ЦСКА е велик клуб и ще остане такъв за поколения напред. Клуб, който се бори честно на зеления терен и отстоява своето достойнство. В последните години получихме много некоректни удари отвсякъде. Сега отново сме свидетели как законите на страната се погазват. Свидетели сме как незаконно един недвижим имот е вкаран без никакво правно основание в активите на фалиралото дружество. Свидетели сме на явна измама от страна на синдик Дора Милева и съпричастно нежелание и пасивност на съдия Мария Райнкинска да реагира адекватно и коригира тази несправедливост. Въпреки всички тези обстоятелства, ние заявяваме официално: ЦСКА върна своята емблема! Сумата е платена, поетият ангажимент е изпълнен, дадената дума е спазена! ЦСКА е над всичко, нека заедно го върнем там, където заслужава!\", гласи съобщението.", "date": "2018.10.11", "title": "Край с чакането: ЦСКА плати емблемата!"}
{"url": "https://www.bgonair.bg/bulgaria/2018-10-11/pochina-13-godishnoto-momche-postradalo-ot-futbolna-vrata", "text": "Почина 13-годишното момче, което беше затиснато от футболна врата в Пазарджик на 24 септември. Близките на момчето отказват да му бъде направена аутопсия. Но такава е задължителна, тъй като случаят е предаден на прокуратурата. Отказът от аутопсия предизвика напрежение пред болницата. \r\nИнцидентът стана на футболно игрище, докато 13-годишното момче играело с други деца. Тогава то решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето. Хората в квартала неведнъж са подавали сигнали в общината, че игрището е опасно.", "date": "2018.10.11", "title": "Почина 13-годишното момче, пострадало от футболна врата"}
{"url": "https://www.bgonair.bg/bulgaria/2018-10-11/pomoshtnik-mashinist-skochi-ot-vlak-v-dvizhenie-pochina-na-myasto", "text": "Помощник-машинист скочи от пътнически влак по време на движение и почина на място. Инцидентът е станал преди минути в тунела край благоевградското село Бело поле, съобщават от \"24 часа\". Влакът е пътувал от Благоевград до Дупница. Към момента не е ясно поради каква причина 33-годишният помощник-машинист е решил да се самоубие. Към мястото в момента пътуват екипи на полицията, за да изяснят инцидента. Повече новини четете на  .", "date": "2018.10.11", "title": "Помощник-машинист скочи от влак в движение - почина на място"}
{"url": "https://www.bgonair.bg/bulgaria/2018-10-11/30-ot-detsata-u-nas-v-uchilishtna-vazrast-sa-s-nadnormeno-teglo", "text": "\r\n Днес е Световният ден за борба със затлъстяването. Всяко четвърто дете в Европа страда от наднормено тегло, а България заема 5-то място в класацията. Според последното национално проучване - средно 30% от децата в училищна възраст са с наднормено тегло и около 13% със затлъстяване.  Лоши хранителни навици и заседнал начин на живот – основни предпоставки за наднормено тегло при децата в училищна възраст.  Сред децата вече се наблюдават заболявания, които не са характерни за детска възраст - като захарен диабет тип 2 и високо кръвно налягане. Децата между 6 и 9 години в България прекарват средно 26 часа седмично пред екрана, а в училище имат средно по 2 часа и половина физическо. В комбинация с изкушенията на лавките около училище, рискът от затлъстяване се увеличава. Според специалистите лошите хранителни навици допринасят и до по-често боледуване.", "date": "2018.10.11", "title": "30% от децата у нас в училищна възраст са с наднормено тегло "}
{"url": "https://www.bgonair.bg/bulgaria/2018-10-11/naprezhenie-v-ruse-motoristi-nahluha-v-romskata-mahala-za-da-tarsyat-rodnini-na-ubietsa-na-viktoriya", "text": "\r\n Напрежение в ромската махала в Русе. Преди по-малко от 15 минути група мотористи, около 15-20 човека, нахлуха в района. Целта им е била да открият близки и роднини на обвинения за убийството на журналистката Виктория Маринова, предаде кореспондент на  Имало е погром на една от къщите, а именно домът на лелята на Северин, където той се е укривал в часовете след извършеното престъпление.  След като не са успели да открият никого, мотористите се отправили към другия ромски квартал \"Селеметя\", където се знае, че живеят близките и роднините на 21-годишния мъж.  ", "date": "2018.10.11", "title": "Напрежение в Русе: Мотористи нахлуха в ромската махала, за да търсят роднини на убиеца на Виктория"}
{"url": "https://www.bgonair.bg/bulgaria/2018-10-11/zakonat-za-horata-s-uvrezhdaniya-vliza-v-parlamenta-na-19-oktomvri", "text": "\r\n Законът за хората с увреждания влиза в парламента в края на следващата седмица. Това стана ясно след поредните преговори на майките на деца с увреждания със социалния министър, работодатели и синдикати .  А преди това родителите прекараха безсънна нощ под прозорците на правителството. Чакаха за разговори премиера Бойко Борисов, който не слезе при тях. Непримирими и очакващи изпълнение на поетите ангажименти. Майките на деца с увреждания с черни тениски и надписи \"Системата ни убива\" отново се събраха на протест пред прозорците на Министерския съвет, непосредствено след постигнатото споразумение и заложените конкретни срокове и мерки заедно с финансовия министър Владислав Горанов и социалния Бисер Петков.  \r\n", "date": "2018.10.11", "title": "Законът за хората с увреждания влиза в парламента на 19 октомври"}
