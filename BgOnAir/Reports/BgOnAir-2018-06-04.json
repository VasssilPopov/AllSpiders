{"url": "https://www.bgonair.bg/world/2018-06-04/premierat-na-albaniya-vrachi-medal-na-boyko-borisov", "text": "\r\n Премиерът на България Бойко Борисов беше удостоен с Медал за признателност. Това е най-високото отличие, присъждано от министър-председателя на Албания, съобщава пресслужбата на Министерския съвет.  Наградата му беше връчена от Еди Рама за неоспоримите заслуги на Борисов за работата му по европриобщаването на държавите от Западните Балкани.", "date": "2018.06.04", "title": "Премиерът на Албания връчи медал на Бойко Борисов"}
{"url": "https://www.bgonair.bg/reportazhi/2018-06-04/29-godini-ot-klaneto-na-tyananman", "text": "\r\n \"Инцидентът от 4 юни\", \"Клането на площад Тянанмън\" – това са само част от имената, с които кървавите студентски демонстрации от 1989 година са записани в китайската история. Всичко започва с протести на студентите. Техните искания – демокрация, по-голяма правителствена отговорност, свобода на словото, край на корупцията. В протестите участват милиони. Тогавашният лидер Дън Сяопин, обаче, приема общественото недоволство като политическа заплаха и на 20 май, Комунистическата партия обявява военно положение. Близо 300 хиляди войници маршируват към центъра на Пекин. Прибягват до употребата на сила и огнестрелни оръжия. Вечерта на 3 юни, десетки хиляди демонстранти се стичат към площад \"Тянанмън\", а само няколко часа по-късно, на място пристига и армията. Следват ожесточени сблъсъци, а военните отцепват целия площад. След многочасови преговори, част от демонстрантите са освободени. Тези, които отказват, обаче, биват посрещнати с палки и куршуми. Както и тези, които се опитват да излязат на площада. Сред загиналите са ученици, студенти, професори, държавни служители, пенсионери. Най-младата жертва на клането е едва на девет години. Първоначално, китайското министерство на отбраната заявява, че загинали няма. Впоследствие, обаче, правителството признава за около 250 жертви. Едва през 2017 година, разсекретени британски документи показват, че загиналите на площад \"Тянанмън\" са поне десет хиляди. Международната общност строго осъжда предприетите от китайското правителство мерки. ", "date": "2018.06.04", "title": "29 години от \"Клането на Тянанмън\""}
{"url": "https://www.bgonair.bg/denqt-on-air/2018-06-04/ikonomikata-ni-e-s-namalyavashta-industriya-i-mnogo-uslugi-obyasni-uchen", "text": "\r\n Бившият председател на БАН академик Стефан Воденичаров се присъедини към мнението на колегите си икономисти от академията, като подчерта, че големият проблем на българската икономика е, че намалява делът на индустрията в нея. По думите му голяма част от икономиката ни е свързана със сферата на услугите и неща, които не дават достатъчна добавена стойност. \"Не сме добре. Това е поради факта, че всички средства, които се влагат, се влагат в структури, които не са реформирани и не се очаква там да се види скоро добър резултат\", категоричен беше акад. Стефан Воденичаров в студиото на  . Според него решението на този проблем е в дългосрочните програми и разбирателство между политическите сили за пътя, по който да се върви. \"Време е да се стигне до единение. Това противоборство не е добро за държавата, не е добро за хората\", настоя бившият председател на БАН пред  . Акад. Воденичаров акцентира и върху това, че в политическия живот у нас не се дискутират реалните проблеми и че не трябва да се мисли само за времето на мандата на управление. По думите му трябва политиците да направят стъпки за връщане на икономическата мощ на България.  \"Да седнем да произвеждаме, да произвеждаме стоки с допълнителна стойност, да престанем да бъдем държава, която произвежда само суровини\", допълни акад. Воденичаров.  Той коментира още посещенията на Румен Радев и Бойко Борисов в Москва. Според бившия председател на БАН обаче, все още сме далеч от затоплянето на отношенията между двете страни. ", "date": "2018.06.04", "title": "Икономиката ни е с намаляваща индустрия и много услуги, обясни учен"}
{"url": "https://www.bgonair.bg/world/2018-06-04/hilyadi-na-protest-v-ispaniya-protiv-noviya-kabinet-na-pedro-sanchez", "text": "Хиляди испанци протестираха в Мадрид срещу новото правителство на Педро Санчес. Демонстрантите призоваха за свикването на нови избори, тъй като не одобряват новия кабинет, който не е избран след парламентарни избори.  В петък испанският парламент гласува вот на недоверие на правителството на Мариано Рахой. Вотът беше поискан от социалистите заради корупционен скандал в Народната партия.  След като не получи подкрепата на депутатите, Рахой беше свален от власт, а още същият ден лидерът на социалистите Педро Санчес положи клетва като нов премиер на Испания.", "date": "2018.06.04", "title": "Хиляди на протест в Испания против новия кабинет на Педро Санчез"}
{"url": "https://www.bgonair.bg/world/2018-06-04/ep-glasuva-paket-mobilnost", "text": "Европейският парламент ще гласува днес т. нар. пакет \"Мобилност\", в който са залегнали нови изисквания към превозвачите в страните-членки на ЕС.  Промените, предвиждащи например тираджиите да се завръщат задължително в родината си през определен период от време, предизвикаха вълна от протести. На новите правила, касаещи транспортния бранш, се противопоставиха няколко държави, в това число и България. Темата беше обсъдена и в рамките на срещата на върха в София за Западните Балкани на 17 май, като още тогава премиерът Борисов запозна френския президент Еманюел Макрон и германския канцлер Ангела Меркел с исканията за корекции на пакета на българския транспортен бранш, който от своя страна блокира столицата със стотици камиони и автобуси.", "date": "2018.06.04", "title": "ЕП гласува пакет \"Мобилност\""}
{"url": "https://www.bgonair.bg/world/2018-06-04/antiimigrantskata-sdp-specheli-izborite-v-sloveniya", "text": "\r\n Дясната консервативна и антиимигрантска партия на бившия премиер Янез Янша спечели парламентарните избори в Словения. Според предварителните резултати тя взима 25% от гласовете. На второ място се нареди лявоцентриската \"Листа на Марян Шарец\" с 12,7 на сто от гласовете, а трети останаха Социалдемократите с 10-процентна подкрепа. Избирателната активност вчера е била 52 на сто - приблизително колкото и на предишните избори. Нито една политическа партия обаче не успя да преодолее 40-процентната бариера, необходима за съставяне на самостоятелно правителство и сега предстои словенските политици да преговарят за коалиция.  ", "date": "2018.06.04", "title": "Антиимигрантската СДП спечели изборите в Словения"}
{"url": "https://www.bgonair.bg/economy/2018-06-04/balgarskite-patishta-sa-po-dobri-ot-tezi-v-kongo-i-gvineya", "text": "Световният икономически форум публикува рейтинг на пътищата в 137 страни по света. Най-добри са те в Обединените арабски емирства, Сингапур и Швейцария. Сред първите десет се нареждат Холандия, Япония, Франция, Португалия, Австрия и САЩ. Страната с най-лоши пътища е Мавритания, следвана от Конго, Хаити, Мадагаскар и Гвинея. В класацията за най-лоши пътища България се нарежда на 94 място. Страната ни е на едно ниво с Танзания, Лаос, Гватемала и Камбоджа. Малко по-лоши са пътищата в Латвия, Мали, Алжир, Малта, Уругвай, Черна гора и Зимбабве.", "date": "2018.06.04", "title": "Българските пътища са по-добри от тези в Конго и Гвинея"}
{"url": "https://www.bgonair.bg/world/2018-06-04/poreden-atentat-v-kabul-14-zaginali-vav-vzriv", "text": "Най-малко 14 загинали от атентат в Кабул. Версиите за нападението са противоречиви.  Едната е, че терорист-самоубиец с мотор се е взривил в района на среща на мюсюлмански духовници.  Според другата - той изчакал присъстващите да започнат да излизат, преди да активира експлозива.  Досега никой не е поел отговорност за атаката. Талибаните се разграничиха от атаката.", "date": "2018.06.04", "title": "Пореден атентат в Кабул - 14 загинали във взрив"}
{"url": "https://www.bgonair.bg/world/2018-06-04/bmw-pokaza-sposobnostite-na-noviya-roudstar-z4", "text": "[related_articles] Германският производител BMW публикува снимки и официално видео, с което показва способностите на новото поколение на роудстъра Z4. Заснетият автомобил е топ-версията но модела - M40i, тъй като баварците не смятат да пускат модификация BMW Z4 M. Официална информация за двигателя на роудстъра в този му вариант не се съобщава, но все пак е известно, че това ще е нов редови мотор с 6 цилиндъра. Според запознати мощността на агрегата ще бъде около 385 к.с. Тази версия на машината ще получи пакет BMW M Performance, който включва сниженото спортно окачване с амортисьори с електронно управление, ново предно окачване, алуминиеви джанти с гуми с различен размер на предната и задната ос, спортната спирачна система и блокаж на задния диференциал с електронно управление. Снимки на интериора на новото BMW Z4 не бяха показани, но се очаква той да разполага с нова информационно-развлекателна система iDrive с операционна система 7.0. Премиерата на роудстъра, който е изграден на една платформа с възродената Toyota Supra, трябва да се състои до края на годината. Повече информация и снимки вижте на   .", "date": "2018.06.04", "title": "BMW показа способностите на новия роудстър Z4"}
{"url": "https://www.bgonair.bg/bulgaria/2018-06-04/40-litra-na-kvadrat-navodniha-ulitsi-i-prizemni-etazhi-vav-varna", "text": "[related_articles] Пороен дъжд във Варна наводни улици и приземни етажи. За час и половина в морската столица се изсипаха над 40 литра на квадратен метър и това сериозно затрудни трафика. Десетки са сигналите за отводняване и почистване на паднали клони и дървета. Някои улици останаха блокирани за часове, закъсали коли имаше по пътя за курортите.", "date": "2018.06.04", "title": "40 литра на квадрат наводниха улици и приземни етажи във Варна"}
{"url": "https://www.bgonair.bg/bulgaria/2018-06-04/zatvaryat-5-kultovi-zavedeniya-v-slanchev-bryag-aktsiya-shum-rushi", "text": "\r\n Поне пет култови заведения на Южния плаж в Слънчев бряг ще бъдат съборени това лято, защото нямат необходимите документи. Това съобщи в Бургас вицепремиерът Валери Симеонов. Той поясни - голяма част от нощните клубове в курорта били \"маскирани като временни обекти\", а конструкциите им – \"опасни за посетителите\". Междувременно, темата за шума по курорти доведе до разнобой между вицепремиера и министъра на туризма. \"Когато примерно, не дай си Боже, нещо стане и тези метални конструкции с огромни метални греди паднат и смачкат 20–30 човека -тогава ще видите какво става\", коментира Симеонов.  В същото време собственици на заведения в Слънчев бряг влагат средства в изграждане на нови, шумоизолиращи стени, за да отговорят на новите изисквания за шума. В Бургас Валери Симеонов заяви, че проверките за нивата шума и спазването на изискванията за тишина след 23:00 часа, ще продължат през цялото лято, предаде Станимир Димитров.  \"Когато има проверки те трябва да се правят, така че да не пречат на туристите. Няма как след 23.00 часа да налагаме вечерен час. Това време отдавна отмина\", отчете в Созопол министърът на туризма Николина Ангелкова. ", "date": "2018.06.04", "title": "Затварят 5 култови заведения в Слънчев бряг! Акция \"Шум\" руши... "}
{"url": "https://www.bgonair.bg/bulgaria/2018-06-04/zhitelite-na-lyava-reka-ne-iskat-kamioni-da-minavat-prez-seloto-im", "text": "\r\n Жителите на курортното село Лява Река протестираха срещу преминаването на тежкотоварни камиони през населеното място. Заради сечта във вододайната зона е прокаран път над водопроводите. Хората се притесняват, че големите превозни средства могат да спукат тръбите. От горското стопанство са обещали да изградят нов, специален път за камионите, а такива през почивните дни да не минават през селото. Според Лалка Гичева, която е кметски наместник, сечта е на 50 метра от вододайната зона.  ", "date": "2018.06.04", "title": "Жителите на Лява Река не искат камиони да минават през селото им"}
{"url": "https://www.bgonair.bg/world/2018-06-04/papa-frantsisk-s-obrashtenie-kam-prestapnitsite", "text": "\r\n Папа Франциск отслужи меса в контролирано от мафията предградие на Рим. Тържествената меса на папата се проведе пред църквата в Остия – на около 30 километра от италианската столица.  Като избра да проведе богослужението извън Ватикана папа Франциск показа солидарност с жителите на градчето, които от години живеят в страх от местните престъпни фамилии.  В словото си папата не пропусна да отправи и мощно послание към членовете на мафията, като призова да се освободят от страха, насаждан от ширещата се престъпност и корупция.  \"Да бъдат разчистени пътеките към справедливостта и законността. Самият град ни призовава колко хубаво е да отворим сърцата си към нови възможности в нашия живот. За да се случи това, обаче, трябва да развържем възлите, които ни приковават към страха и депресията\", каза папата. В словото си папа Франциск не забрави и членовете на престъпните кланове, като добави, че Остия е под директния контрол на италианското правителство през последните две години.  Причина за това е мащабна операция на звеното за борба с организираната престъпност, наречена \"Мафия Капитал\", която разследва предполагаемо проникване на мафията в местната администрация. Той се обърна към тях с призив да нарушат обета за мълчание омерта, да разрушат стените на арогантността и безразличието и да поемат по пътя на справедливостта и закона.", "date": "2018.06.04", "title": "Папа Франциск с обръщение към престъпниците"}
{"url": "https://www.bgonair.bg/bulgaria/2018-06-04/premierat-na-poseshtenie-v-albaniya", "text": "Днес премиерът Бойко Борисов ще бъде на посещение в Тирана.  Той ще разговаря с албанския си колега Еди Рама за сътрудничеството между страните от Западните Балкани и постигането за напредък по пътя на европейската им интеграция.  Снимка: Олег Попов (Bulgaria ON AIR)", "date": "2018.06.04", "title": "Премиерът на посещение в Албания"}
{"url": "https://www.bgonair.bg/bulgaria/2018-06-04/mahat-tavana-na-pensiite-no-samo-za-badeshtite-pensioneri", "text": "\r\n От юли следващата година таванът на пенсиите, който в момента е 910 лева, отпада. Така всички, които са се осигурявали на по-висока сума, ще получават толкова, колкото покриват вноските им. Така 44 хиляди пенсионери, които в момента получават максимален размер на пенсиите, няма да могат да се възползват от отпадането на тавана догодина.  От 1 юли 2019 г. 55 хил. пенсионери ще получат увеличение до новия таван от 1040 лева. Промяната важи, само за тези, които тепърва се пенсионират. За всички 56 хиляди българи, които в момента получават тавана на пенсиите, сумата ще остане с лимит. Заради всичко това, група миньори-ветерани сезираха Комисията за защита от дискриминацията. За решение обаче още е рано. Тепърва ще бъде свикана Комисия, която да разгледа казуса.  Ако решението е в полза на миньорите, инспекторите ще препоръчат въпросната наредба да бъде променена.  От справка на НОИ пък става ясно, че ако тя остане в сила, около 44 000 пенсионери ще продължат да имат таван, дори при евентуално преизчисление да имат право на по-висока сума. В противен случай, биха взимали по-висока сума. Повече пари за пенсии все пак има. В бюджета за 2019 г. са предвидени 45 млн. лв. за новоотпуснатите пенсии, предаде Даниела Пехливанова.  ", "date": "2018.06.04", "title": "Махат тавана на пенсиите, но само за бъдещите пенсионери…"}
{"url": "https://www.bgonair.bg/bulgaria/2018-06-04/ogranichavat-dvizhenieto-po-am-lyulin-prez-30-minuti", "text": "До 16.00 часа днес движението по АМ \"Люлин\" се спира изцяло през половин час. Ограничението се отнася за участъка от пътен възел Даскалово до границата с област София. Причината за спирането на трафика е обрушването на скатове при 9-и км, съобщи репортерът на   Виктор Борисов. Първото спиране започна в 11.00 ч. и продължи до 11.30 ч., след което движението отново бе пуснато до 12.00 ч. Преустановяването на движението ще бъде на интервали от 30 минути до приключването на предвидените дейности. Алтернативният маршрут на АМ \"Люлин\" по направлението София - Перник - Благоевград за леките автомобили е по път I-1 през Владая, информират от Агенция \"Пътна инфраструктура\". Тежкотоварните МПС над 12 тона ще изчакват на място.", "date": "2018.06.04", "title": "Ограничават движението по АМ \"Люлин\" през 30 минути"}
{"url": "https://www.bgonair.bg/bulgaria/2018-06-04/bivshiyat-kmet-na-kv-mladost-petko-dyulgerov-ostava-v-aresta", "text": "Специализираният съд остави в ареста обвинения в посредничество при получаване на подкуп Петко Дюлгеров.  Бившият кмет на \"Младост\" беше сред задържаните при ареста на Десислава Иванчева и Биляна Петрова.  След месец зад решетките, Дюлгеров поиска по-лека мярка заради заболяване на очните роговици и нуждата от операция.  Съдът не уважи исканията му с аргумента, че предписанията за операция са отпреди 2 години и в момента състоянието му не предполага подобна намеса.", "date": "2018.06.04", "title": "Бившият кмет на кв. \"Младост\" Петко Дюлгеров остава в ареста!"}
{"url": "https://www.bgonair.bg/reportazhi/2018-06-04/mladezhi-razrabotiha-prilozhenie-s-koeto-pomagat-na-patna-politsiya", "text": "\r\n Мобилно приложение, разработено от четирима младежи, помага на Пътната полиция да глобява нарушителите. Най-честите санкции са заради неправилно паркиране.  Засичане на пътя, мотивира четири момчета да създадат мобилното приложение, чиято цел е да се подобри културата на пътя, а нарушителите да не остават безнаказани. Започват работа по приложението през 2015 година.  Всеки гражданин може да заснеме пътно нарушение и може да изпрати снимката към пътна полиция. След като нарушението бъде заснето, човек трябва да попълни своите данни, да даде повече информация за самото нарушение и да се съгласи с условията на платформата.  В приложението могат да се качват и сигнали, свързани с проблеми в общините в цялата страна.  Момчетата имат и идеи за законодателни промени, за да може по-лесно да бъдат намирани и санкционирани нарушителите.  Днес има подадени над 90 000 сигнала, както за пътни нарушения, така и за градски проблеми, а над 5000 нарушители вече са глобени.", "date": "2018.06.04", "title": "Младежи разработиха приложение, с което помагат на Пътна полиция"}
{"url": "https://www.bgonair.bg/denqt-on-air/2018-06-04/dans-shte-vnedryava-sluzhiteli-pod-prikritie-v-samnitelni-firmi", "text": "\r\n Законови промени предвиждат ДАНС да получи правото да внедрява агенти под прикритие в частни фирми, но без знанието на собственика. На какво се дължат промените и ще дадат ли резултат? \"Никакъв резултат няма да даде. Това предложение е неграмотно, продиктувано от некомпетентност. За да не знае работодателят за служителя под прикритие, то трябва и дейността на работодателя да бъде следена\", категоричен бе бившият вътрешен министър Емануил Йорданов.  В \"Денят ON AIR\" той отбеляза, че разследващите органи трябва да се научат да работят с пълния набор от разузнавателни средства, а не само с един от инструментите.  \"Когато сериозни неща се регламентират от подзаконни нормативни актове, то това води до нестабилност. Дейността на прикритите служители няма да бъде ясно регламентирана и ще създава възможност за злоупотреба със служебно положение\", подчерта бившият държавник. \"Предлага се нормативна промяна, която не е добре обмислена. Предполага се, че служителят на ДАНС трябва да кандидатства за отворена позиция и след това да бъде нает. Но когато един работодател наема някого, той сключва договор, че личната информация на фирмата няма да бъде разпространявана. Не е ясно как това внедряване ще става\", поясни изпълнителният директор на АИКБ Добрин Иванов. Според него не се знае и как ще бъде събирана информацията, как ще бъде съхранявана или унищожавана. \"Не трябва чак толкова много да се взираме в служителя под прикритие, а по-скоро защо управляващите правят нещо, което може да застраши правата на гражданите. След всички глупости, които се приеха в българското законодателство в последните 20 години – и това може да мине\", заключи Йорданов пред Bulgaria ON AIR.", "date": "2018.06.04", "title": "ДАНС ще внедрява служители под прикритие в съмнителни фирми!?"}
{"url": "https://www.bgonair.bg/reportazhi/2018-06-04/chsi-prodava-sgradata-na-bdzh", "text": "\r\n Частен съдебен изпълнител продава сградата, в която се помещава централата на БДЖ. Причината са просрочени задължения в размер на 103 милиона лева. До 2 юли кандидатите за сградата могат да подават оферти за участие в търга. Централата на държавната железница се намира в идеалния център на София, а началната цена, от която ще започне наддаването е 7 милиона и 300 хиляди лева.  През 2007 година БДЖ тегли кредит в размер на 120 милиона евро, за да рефинансира по-стар заем, с който бяха купени 25 дизелови мотриси \"Сименс\" и бяха погасени част от други задължения на холдинга. Кредитът трябваше да бъде върнат в рамките на 10 години. Към днешна дата железницата все още дължи около 38 милиона евро от главницата. 20 милиона от тях трябва да бъдат платени до края на юли.  В рамките на този месец БДЖ ще проведе преговори с облигационерите за подписване на ново споразумение за разсрочване на задълженията. Очаква се също така в тази сряда правителството да отпусне безвъзмездна финансова помощ на железниците в размер на 20 милиона лева. Така дружеството ще върне част от парите по заема.  Купувач трудно би се намерил за сградата защото половината от нея е собственост на НКЖИ. Освен това четириетажната сграда е паметник на културата, което прави преустройството й много по-трудно. Сградата на БДЖ е построена в началото на миналия век и е била една от най-забележителните като интериор в столицата. Имало е кабинети, украсени с платната на Иван Мърквичка и Антон Митов.", "date": "2018.06.04", "title": "ЧСИ продава сградата на БДЖ"}
{"url": "https://www.bgonair.bg/world/2018-06-04/chast-ot-tekstovete-v-paketa-makron-byaha-spreni-ot-evrodeputatite", "text": "\r\n Транспортната комисия в Европейския парламент спря част от спорните текстове по т.нар. пакет \"Макрон\", срещу които се бяха обявили българските превозвачи. Така след гласуването стана ясно, че шофьорите имат право да нощуват в камионите, ако са на паркинг с минимални задължителни условия. Те трябва да се прибират веднъж в месеца, но задължително на адреса, на който са регистрирани. Статутът на превозвачите да се разграничава от този на останалите командировани работници. Предстоят преговори, за да се види какъв ще е финалният вариант и дали ще има промени в закона. Очаква се промените да станат факт до края на годината.", "date": "2018.06.04", "title": "Част от текстовете в пакета \"Макрон\" бяха спрени от евродепутатите"}
{"url": "https://www.bgonair.bg/bulgaria/2018-06-04/proverki-tragvat-po-plazhovete-u-nas", "text": "Проверките по плажовете започват. Ще се следи дали концесионерите и наемателите спазват изискванията на закона и могат ли да гарантират безопасността на туристите. Ще се проверява и дали има необходимия брой спасители на плажа, осигурено ли е медицинско обслужване и дали разрешените проценти за търговска дейност са спазени.", "date": "2018.06.04", "title": "Проверки тръгват по плажовете у нас"}
{"url": "https://www.bgonair.bg/bulgaria/2018-06-04/za-godina-masloto-na-edro-poskapna-s-53", "text": "За последната година пакетчето краве масло от 125 грама е поскъпнало на едро с цели 80 стотинки или с 53% и вече се предлага средно по 2,29 лв. В началото на юни 2017 г. цената му на борсите бе 1,50 лв./бр. \r\nПо-голямата част от продукта е вносен и търговците се оправдават с по-скъпите доставки от чужбина, пише \"Монитор\". \r\nПри останалите млечни продукти разликите спрямо началото на миналото лято не са толкова големи. Масовият кашкавал \"Витоша“ преди година се е продавал на едро средно по 10,09 лв./кг, а сега с десетина стотинки по-скъпо. През последната седмица най-ниската цена на едро от по 8 лв./кг е била отчетена в Стара Загора и Добрич, а най-високата от почти 15 лв. в Ловеч, сочат данните на Държавната комисия по стоковите борси и тържищата (ДКСБТ). \r\nСамо в 4 района на страната - Благоевград, Плевен, Сливен и Стара Загора максималните цени в периода 29 май - 2 юни са били под 10 лв./кг. \r\nПоскъпването при кравето сирене на едро за последните 12 месеца е малко по-голямо - в рамките на 15 ст. на кило. Средната му цена за миналата седмица е на ниво от 5,87 лв./кг, срещу 5,71 лв. лани. През миналата седмица най-ниската цена на едро от 4,80 лв./кг е регистрирана в Сливен. Най-високите от 8,12 лв./кг и 8,10 лв. са отчетени съответно във Велико Търново и Ловеч. В 9 области на България максималните борсови цени за миналите 5 работни дни на кравето сирене са били на ниво 6.00 лв./кг или под тази граница. \r\nПрясното и киселото мляко за последната година запазват сравнително стабилни цени на едро. В началото на миналия юни прясното мляко в кутия от 1 л с масленост от 3% е вървяло по борсите по 1,60 лв./л, а сега - по 1,49 лв. Киселото мляко пък в кофичка от 400 грама с масленост от 3% и нагоре се предлагаше през миналата седмица на едро по 0,81 лв., срещу 75 ст. преди година. \r\nИмитацията на сирене с хидрогенирана растителна мазнина спрямо миналата година е по-евтино с 13 ст. и на борсите се предлага по 2,24 лв./кг.", "date": "2018.06.04", "title": "За година: Маслото на едро поскъпна с 53%"}
{"url": "https://www.bgonair.bg/bulgaria/2018-06-04/arh-rumen-rusev-poema-upravlenieto-na-mladost", "text": "Архитект Румен Русев поема район \"Младост\" като временно изпълняващ длъжността кмет. До избора му се стигна, след като редовно избраният кмет Десислава Иванчева попадна в ареста, а назначеният за временно изпълняващ длъжността ѝ Владимир Клисуров подаде предизвестие за напускане.  Ситуацията около назначаване на временно изпълняващ длъжността кмет на район \"Младост\", се оказа правно предизвикателство за Столичния общински съвет. Официално той има право да назначи някой от заместник-кметовете на района. Това са Владимир Клисуров, Биляна Петрова и Румен Русев.  Биляна Петрова е в ареста, заедно с кмета Десислава Иванчева. Владимир Клисуров пък подаде молба за напускане малко след като Общинският съвет го избра. Единственият вариант остана архитект Русев, който е заместник-кмет по строителството.", "date": "2018.06.04", "title": "Арх. Румен Русев поема управлението на \"Младост\""}
{"url": "https://www.bgonair.bg/sutreshen-blok/2018-06-04/dj-stancho-pita-dali-zad-aktsiya-shum-ne-se-kriyat-chuzhdi-interesi", "text": "\r\n След \"Акция шум\", с която вицепремиерът Валери Симеонов даде старт на сезона в Слънчев бряг, DJ Станчо, който миналата година стана \"една от жертвите\" на среднощните хайки, изрази пред Bulgaria ON AIR своята гледна точка. Той осъди държавата за ареста си миналото лято. DJ Станчо беше задържан при акция в \"Слънчев бряг\", ръководена лично от Симеонов. Бе иззета озвучителната техника в дискотека в курорта, а DJ Станчо попадна в ареста за 24 часа, защото не съдействал на органите на реда. \"Актовете, които ми бяха съставени през лятото на 2017 г. бяха незаконни. А това, което се случи тогава се повтаря и сега. Въпросите, които си задавам са много, но най-важният от тях е дали аз съм този, който трябва да коментира действията на вицепремиера Симеонов. Не се използват никакви уреди за измерване на шума. Във всяка нормална държава има закон, в който е посочено кой може да извършва подобни проверки\", коментира DJ Станчо. Според него е вероятно зад акциите на Симеонов да се крият чужди политически интереси. ", "date": "2018.06.04", "title": "DJ Станчо пита: Дали зад акция \"Шум\" не се крият чужди интереси...?"}
{"url": "https://www.bgonair.bg/bulgaria/2018-06-04/razsledvat-prichinite-za-razbiliya-se-kray-kazanlak-malak-samolet", "text": "Разследват се причините за инцидента, при който малък самолет се разби до Казанлък. Двама възрастни и едно дете по чудо се отърваха невредими.  Инцидентът стана около 11 часа в неделя. В  свръхлекия  самолет, освен пилота се качват баща с дъщеря си, които платили за въздушната атракция.  Какво се е случило по време на полета не е ясно, но самолетът пада на метри от пистата.", "date": "2018.06.04", "title": "Разследват причините за разбилия се край Казанлък малък самолет"}
{"url": "https://www.bgonair.bg/sutreshen-blok/2018-06-04/s-borisov-v-moskva-imashe-dosta-shegi-i-to-bolezneni-smyata-analizator", "text": "\r\n Визитата на Борисов в Москва не може да се определи като успешна, но категорично не и като неуспех. Голяма част от журналистите в България прехвалват всяко действие на Борисов. Премиерът бе приет в Русия с леко недоверие. Така международният анализатор доц. Валентин Вацев коментира в студиото на \" \" отминалата и доста коментирана визита на българския министър-председател Бойко Борисов в Русия и срещата му с Владимир Путин, на която бяха обсъдени различни минали и бъдещи проекти между двете страни. \"Важно е, че Борисов направи посещение в Москва, но сякаш не уцели точното време. С президента бяха доста по-учтиви руснаците. Сякаш бе приет доста по добре от премиера. С Борисов имаше шеги и то доста болезнени\", уточни Вацев. По думите му трите големи руски проекта в България не са се провалили заради Борисов, а по-скоро заради съображенията на ЕС. \"Борисов бе в Москва в правото си на премиер, но той е също така говорител и изразител на българския политически елит, не на народа. В Русия хладно посрещане получи българският елит и няма как иначе. Миналата година България обяви Русия за свои враг\", обясни още анализаторът пред  . Той е на мнение, че Америка върна танковете в Европа и това допълнително притесни и притисна Русия, която се готви за война.", "date": "2018.06.04", "title": "С Борисов в Москва имаше доста шеги и то болезнени, смята анализатор"}
{"url": "https://www.bgonair.bg/sutreshen-blok/2018-06-04/svetoslav-malinov-kam-premiera-ne-mozhe-da-se-izvinyavash-che-spazvash-zakonite", "text": "\r\n Днес се очаква Комисията по транспорт към Европарламента да гласува \"Закона Макрон\", който предвижда редица промени, които могат да се превърнат в тежест за много шофьори и транспортни фирми. \"Наистина е тежко географското разделение около тази законодателна инициатива. Западна Европа застава срещу Източна Европа. Днес се гласува в Транспортна комисия, а това което ще приеме ще отиде на \"триалог\" - мястото, където ще се постигнат компромиси\", каза Светослав Малинов в \" \". \r\n  \r\nЕвродепутатът допълни, че това е момента, в който може да бъде използвано българското европредседателството за благото на всички български граждани. Той определи предстоящото гласуване като случай, в който се вижда ясен търговски и икономически интерес от страна на едни държави към други. \"Нашият автомобилен парк е обновен и затова ние изтласкваме останалите пазари. Французите са засегнати и въвеждат правила, които да засегнат българските превозвачи\", коментира Малинов.  \"Ние се намираме в особен период на взаимоотношенията между Газпром и Русия. Газпром приема нови правила за своята дейност и признава, че е злоупотребявала.  \r\nНай-отвратителното е, че премиерът Борисов се извини на Руската страна\", каза Малинов.  \"Южен поток беше спрян, защото той противоречеше на Европейската правна рамка. Русия се опита отново да действа монополно като каза на България, че \"не сме мъже, защото действаме законно\". Тогава ЕС ни защити. А няколко години по-късно Борисов се извинява. Той прави нещо толкова абсурдно - не можеш да се извиняваш, че спазваш законите\", гневи се евродепутатът. Светослав Малинов разкритикува репликата на Борисов по време на срещата в Москва с думите: \"Не можеш да си оправиш отношенията с някой извън ЕС като плюеш на авторитета на съюза и държавата си. Ние сега имаме инструмент да поискаме да ни се върнат част от сумите, с които е злоупотребила Газпром. Но премиерът няма да го направи\", предвижда Малинов. \"В България има едни от най високите цени на газа, по-рано имаше дружелюбни към Русия правителства и все пак плащахме повече от германците. Няма проблем да имаме отношения с Русия, но те трябва да са равноправни\", каза още той в студиото на  . По темата за АЕЦ Белене, Малинов посочи, че проектът не отговаря на екологичните критерии и че има доклади на учени, потвърждаващи че там е земетръсна зона. \"Имаше силна аргументация че не трябва да се строи. Тези дни ще чуем, че някой трябва да взима дори заем за Белене\", допуска Малинов. Евродепутатът сподели, че не храни високи очаквания към Европредседателството и го нарече по-скоро \"администриране\".    ", "date": "2018.06.04", "title": "Светослав Малинов към премиера: Не може да се извиняваш, че спазваш законите!"}
{"url": "https://www.bgonair.bg/sutreshen-blok/2018-06-04/detsa-i-roditeli-sportuvat-zaedno-v-detska-igriada-2018", "text": "\r\n Броени дни остават до 4-тото издание на \"Детска игриада\" 2018. Събитието ще се състои тази неделя от 9 ч. в столичния парк \"Заимов\".  Гергана Николова от Investor Media Group и хореографът Виктория Димитрова-Goldie разказаха за предстоящата спортна инициатива в студиото на  . Предвиждат се щафетни игри, 50 метра бягане лека алетика за децата, а за родителите - бадминтон, като те ще могат да се включат и в щафетните игри. Ще участват много звезди, които подкрепят каузата за съвместно спортуване на родители и деца. Част от тях са Графа, Михаела Филева, Искрата и Тереза Маринова, а друга част от тях ще бъдат изненада. Гергана Николова подчерта, че това е значима кауза и си заслужава популярни имена да застанат зад нея. Тази година организаторите са подготвили и специален волейболен мач, в който деца и известни личности ще участват заедно.  \"Спортът създава близост, доверие и взаимност между родители и деца\", допълни Виктория Димитрова-Goldie в \" \". Мисията на \"Детска игриaда\" е част от социалната политика на Investor Мedia Group да насърчава родители и техните деца да спортуват и да изграждат здравословни навици заедно. В спортния празник могат да се запишат за участие деца от 5 до 12-годишна възраст, като за най-малките също ще има предвидена детска алея, където ще могат да се забавляват. Запазването на място става на   .", "date": "2018.06.04", "title": "Деца и родители спортуват заедно в \"Детска игриада\" 2018"}
