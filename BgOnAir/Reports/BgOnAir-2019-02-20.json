{"url": "https://www.bgonair.bg/economy/2019-02-20/open-exp-balgariya-e-na-danoto-po-energiyna-bednost-v-es", "text": "България се представя най-зле в класация на 28 европейски държави за нивото на енергийната бедност. Това показва ново изследване на Open Exp (базирана в Париж организация с фокус върху устойчивото развитие), публикувано от Европейската коалиция за право на енергия. Според изследването в България, Словакия и Унгария нивото на енергийна бедност е \"екстремно\". Най-добре се представят Швеция и Финландия с ниско ниво на енергийна бедност. Показателите, които се следят, са влага в жилищата, цена на енергията за домакинствата, липса на възможности домовете да се поддържат комфортно топли или прохладни според сезона. Заключенията на проучването са, че като цяло масово жителите на държавите-членки на ЕС в Южна и Източна Европа студуват зимата, но дори на техния фон България се очертава в най-неизгодна позиция, информира \"За Земята\". “За да се избегнем превръщането на хората с ниски доходи в жертви на цените на електричеството, правителството трябва да направи възможно домовете им да са енергийно позитивни — т. е. да произвеждат повече енергия, отколкото потребяват”, казва Ямина Сейхиб, старши анализатор и автор на изследването на Open Exp. От общо 28 държави 17 имат осезаем проблем с енергийната бедност. Разходите на семействата за електричество растат, като това е най-видимо в домакинствата с ниски доходи. За тях разходите за сметки между 2000 и 2014 година са нараснали с 33%. Държавите с ясни и стриктни строителни правила се представят по-добре, а последните в класацията се изправят пред липса на комфорт не само през зимата, но и през лятото заради високите температури. Отличници в класацията са Швеция и Финландия, което показва, че социално-икономическите фактори имат по-голяма роля, отколкото метеорологичните. \"Енергийната система в България е изключително централизирана, остаряла и има огромни загуби при пренос. А ако искаш да произвеждаш сам електричеството, което използваш, се сблъскваш с тежката и скъпа административна машина\", казва Генади Кондарев от \"За Земята\". Още една причина за негативната тенденция е и използването на нискоефективни отоплителни уреди, особено в семействата с ниски доходи. Енергийните помощи, на които много от тях разчитат, за съжаление не гарантират топлина в домовете им. Затова трябва да се търсят по-гъвкави алтернативи като например еднократно закупуване на високоефективни отоплителни уреди. Подобна програма беше представена пилотно в София и след като показа положителен резултат, общината обяви, че ще разшири обхвата и ще кандидатства по Оперативна програма \"Околна среда\" за финансиране. С готови проекти през миналата година се включиха още Пловдив, Димитровград, Бургас, Видин, Монтана и Смолян.", "date": "2019.02.20", "title": "Open Exp: България е на дъното по енергийна бедност в ЕС"}
{"url": "https://www.bgonair.bg/world/2019-02-20/edin-ot-izvadenite-skiori-izpod-snega-v-alpite-e-pochinal", "text": "Починал е единият от извадените изпод снега скиори в Швейцарските Алпи. Жертвата е 34-годишен французин, който работел в местния ски-патрул. Вчера голяма лавина достигна писта в курорта Кран-Монтана. Първоначалната информация беше, че са затрупани десетина души. Вчера от снега бяха изровени общо четирима скиори. След като през нощта не бяха открити повече хора, а в полицията не са постъпили сигнали за безследно изчезнали, днес операцията беше прекратена. Метеоролозите обясняват лавината със затоплилото се време през последната седмица. Въпреки това, нивото на лавинна опасност е било от едва втора степен. А местните отбелязват, че е рядкост подобен тежък инцидент да се случи на обозначените писти. Харесайте и страницата ни във Facebook ", "date": "2019.02.20", "title": "Един от извадените скиори изпод снега в Алпите е починал"}
{"url": "https://www.bgonair.bg/world/2019-02-20/maykata-na-sergey-skripal-iska-da-obyavyat-sina-i-vnuchkata-za-izcheznali", "text": "Майката на Сергей Скрипал иска да обявят сина и внучката ѝ за изчезнали. Тя се е обърнала към полицията, тъй като няма информация за тяхното състояние и местонахождение. Новината беше съобщена от племенницата на бившия полковник от руското военно разузнаване - Виктория. По нейните думи семейството е имало вести относно Сергей и дъщеря му за последен път през юли миналата година.  Тогава Юлия позвънила на Виктория, за да разкаже какво е състоянието на баща ѝ, като не е споделяла кога е възможно да се върне в Русия.", "date": "2019.02.20", "title": "Майката на Сергей Скрипал иска да обявят сина и внучката ѝ за изчезнали"}
{"url": "https://www.bgonair.bg/world/2019-02-20/putin-e-kategorichen-rusiya-shte-otvarne-na-sasht-ako-razpolozhat-raketi-v-evropa", "text": "\r\n Русия ще отвърне, ако САЩ разположат ракети в Европа. Това заяви президентът Владимир Путин в годишното си обръщение към Федералното събрание. По думите му, ако се стигне до такъв сценарий, това рязко ще изостри ситуацията в сферата на международната сигурност. Путин акцентира, че не трябва да се повтарят грешките от последните десетилетия, а да се работи, за да се подобри ситуацията към по-добро. Той обеща на руснаците по-добър живот в рамките на тази година и повече средства за подпомагане на семействата с деца. Харесайте и страницата ни във Facebook ", "date": "2019.02.20", "title": "Путин предупреди: Русия ще отвърне, ако САЩ разположат ракети в Европа"}
{"url": "https://www.bgonair.bg/reportazhi/2019-02-20/16-godishen-sadi-washington-post-zaradi-obvineniya-v-rasizam", "text": "\r\n 16-годишен ученик съди вестник \"Washington Post\" за 250 милиона долара. Искът е заради публикация, която го обвинява в расизъм и предизвикване на конфронтация с индиански активист по време на демонстрация във Вашингтон. На 18 януари във Вашингтон се провежда т.нар. Марш на коренното население. Тогава 16-годишният Николас Сандман е заснет да стои лице в лице с индианеца-активист Нейтън Филипс. Кадарът е публикуван от \"Washington Post\" заедно с материал, който предизвиква широк медиен отзвук.  Момчето е обвинено в проява на агресия и расизъм. Нещо, което категорично отрича. Всъщност ученикът е част от група, която протестира срещу абортите и няма нищо общо с марша на коренното население.  Двете демонстрации обаче се оказват на едно и също място по едно и също време. А на кадри, разпространени в социалните мрежи, се вижда, че преди Нейтън Филипс да се появи, децата са провокирани и обиждани от трети лица - т. нар. секта на афро-американските евреи.  16-годишеният ученик решава да съди изданието, тъй като публикацията им не отговаря на истината. Според Сандман той е набелязан от медията, защото е \"бял католик, който е носел шапка с известния лозунг от кампанията на Доналд Тръмп – \"Нека направим Америка отново велика\". ", "date": "2019.02.20", "title": "16-годишен съди \"Washington Post\" за $250 млн. заради расизъм"}
{"url": "https://www.bgonair.bg/world/2019-02-20/otkriha-martav-izcheznaliya-na-ostrov-santorini-balgarin", "text": "Трупът на 27-годишния българин Йордан Станев Динев, който полицията издирваше от петък, бе открит на остров Санторини, съобщава в. \"Труд\". Вчера в ранния следобед е бил открит автомобилът на изчезналия. Возилото е било намерено в пропаст.  Днес властите в гръцкия остров съобщиха, че са открили и тялото на Йордан на 70 метра от автомобила и на 30 метра от морето. Полицията работи по няколко версии - убийство, самоубийство или катастрофа. Снимка: Pixabay", "date": "2019.02.20", "title": "Откриха мъртъв изчезналия на остров Санторини българин"}
{"url": "https://www.bgonair.bg/world/2019-02-20/nay-golemite-banki-v-italiya-zameseni-v-mnogomilionna-prestapna-shema", "text": "Мащабна акция на финансовата полиция в Италия. Органите на властта са иззели над 700 милиона евро в хода на следствие за незаконни продажби на диаманти, в които са замесени четирите най-големи банки в страната.  Заповеди за конфискация са издадени и срещу две брокерски фирми на диаманти. Те са разследвани по подозрение, че са използвали посредничеството на банките за продажба на диаманти на много по-висока цена от реалната.  Следствието започва още през 2016 г., след като схемата е разкрита от телевизионно предаване. Тогава става ясно, че диамантите, предлагани от двете брокерски фирми, са били на двойно по-висока цена от реалната на международния пазар на диаманти.  А банките, които са действали като посредници между клиентите и брокерите, взимали огромни комисионни. Харесайте страницата ни във Facebook ", "date": "2019.02.20", "title": "Най-големите банки в Италия замесени в многомилионна престъпна схема"}
{"url": "https://www.bgonair.bg/denqt-on-air/2019-02-20/priemat-na-severna-makedoniya-v-nato-e-pravilnata-stapka-smyata-istorik", "text": "\r\n Депутатите подкрепиха присъединяването на Северна Македония към НАТО. На ратификацията на протокола към Северноатлантическия договор присъства и представителят на македонското Народно събрание Талат Джефери. Според историка Спас Ташев е трябвало дори да сме първата страна подкрепила Македония. \"Дали приемът на Северна Македония в НАТО е правилната стъпка - разбира се, че е. България е член в НАТО и имаме интерес да сме в един лагер, а не да се противопоставяме\", категоричен беше д-р Спас Ташев в студиото на \"Денят ON AIR\". По думите му Зоран Заев безспорно е дипломат, който умее да постига своите цели и да гали егото на други балкански ръководители.  Той е на мнение, че Северна Македония няма потенциал сама да извърви своя път за завръщането към корените ѝ и България може да изиграе водеща роля това да се случи, но политиците ни не са подготвени за този процес. Пред Bulgaria ON AIR историкът обясни, че част от българите в Македония споделят, че се чувстват потиснати, дискриминирани и не виждат гаранция за правата си. Според него България трябва да предприеме целенасочени действия, с които да повлияе на процесите в съседката ни. По думите му държавата ни трябва да помисли за подкрепянето на разпространението на българските медии в Северна Македония, защото чрез средствата за масова информация се насаждат антибългарски чувства у македонците.  ", "date": "2019.02.20", "title": "Приемът на Северна Македония в НАТО е правилната стъпка, твърди историк"}
{"url": "https://www.bgonair.bg/world/2019-02-20/trima-deputati-napusnaha-konservativnata-partiya-na-tereza-mey", "text": "Ново прекрояване на британската политическа сцена. Трима депутати напуснаха Консервативната партия на Тереза Мей заради \"катастрофалната ѝ политика спрямо Brexit“.  Те се присъединиха към новата парламентарна група на независимите, сформирана преди няколко дни от 8 отцепници от другата голяма партия на Острова – Лейбъристите. Те напуснаха редиците ѝ и в знак на протест към позицията ѝ за Brexit, но и след разразил се антисемитски скандал. Така групата на независимите става третата по брой депутати в британския парламент.", "date": "2019.02.20", "title": "Трима депутати напуснаха Консервативната партия на Тереза Мей"}
{"url": "https://www.bgonair.bg/reportazhi/2019-02-20/ikonomicheskata-i-politicheska-kriza-vav-venetsuela-se-zadalbochava", "text": "\r\n Кризата във Венецуела – политическа и икономическа – се задълбочава. Според местни медии издръжката на 5-членно семейство е поскъпнала с 242% от декември. Според статистиката за храна и основни продукти са необходими 111 долара месечно, а минималната заплата в момента там е малко под 6 долара. Тази ситуация кара много венецуелци да търсят алтернативни начини за оцеляване.  Колумбийската гранична полиция задържа контрабандисти всеки ден. Изпаднали в безизходица в родината, десетки венецуелци са принудени да изминават 40-минутното разстояние през река Тачира, за да намерят различни стоки.  Много хора препродават стоки в Колумбия за четири пъти повече от цената, на която са купени. По този начин изхранват собствените си семейства. И така до 8 пъти на денонощие с по 15-20 килограма на гърба. Запитани за политическата ситуация във Венецуела, повечето са единодушни, че Мадуро трябва да си върви, трябва да остави страната на някой с повече кураж, на някой истински лидер.  Провокиран от тежката хуманитарна ситуация във Венецуела, преди дни британският милиардер Ричард Брансън обяви, че ще организира благотворителен концерт за страната.  Снощи обаче друг британец призова Брансън да не политизира хуманитарната помощ. Басистът на \"Пинк Флойд\" Роджър Уотърс обвини милиардера, че не се интересува от благотворителност, а от собствения си имидж. И заяви, че не вярва във Венецуела да има диктатура. Харесайте и страницата ни във Facebook ", "date": "2019.02.20", "title": "Икономическата и политическа криза във Венецуела се задълбочава "}
{"url": "https://www.bgonair.bg/reportazhi/2019-02-20/belezhkata-koyato-vzrivi-facebook", "text": "\r\n \"Добри хора, ако имате храна за изхвърляне, не я хвърляйте. С моя съпруг останахме без приходи, разболяхме се и останахме без храна....\". Това гласи надписът на бележка, която беше разлепена на няколко входа в столичния квартал \"Люлин\". Само за часове тя обиколи социалните мрежи и предизвика вълна от съчувствие.  Наред с призивите на съпричастност обаче, бележката беше придружена с десетки коментари на съседи и познати на семейството, представящи една по-различна гледна точка. \"Жената, която се казва Маргарита, дойде в 6:00 часа сутринта, за да иска пари за алкохол. Твърдеше, че мъжът ѝ ще умре без него. В този блок живеят добри хора, но те изчерпиха кредита им на доверие\", казва Емил Славов, един от съседите на семейството.  \r\nПотърсихме основните потърпевши – жертви или виновни, наречете ги както пожелаете. Всеки според собствената си мяра за морал. Маргарита и Слави, събрани под покрива на панелния си апартамент от общата неволя. Тя, вдовица от пет години , правила неуспешен опит да работи в чужбина, а днес изгубена между опита да спасява себе си и човека, с когото живее на семейни начала. Слави, дълго време работил в медийната сфера, по-късно създава фирма, която след години фалира. И той се оказва изгубен – между, както сам сам я определя, тежка форма на депресия и алкохолизъм.  Именно те го довеждат  до това днес ръцете му да треперят, а на въпроса кога е пил за последно, той отговаря, че първото му питие е било още рано сутринта. За същото потвърдиха пред екипа ни и от кварталния магазин. \r\nВ крайна сметка, след призива за помощ се отзовават много хора, включително и по времето, когато екипът ни бе на място.  Познати на Маргарита и Слави казват, че това няма да реши генерално проблема им. Потърсихме и съседката им Юлия, живееща в същия вход, майка на тежко болно дете, което гледа. Тя описва Слави като добър и дружелюбен . Промяната станала внезапно и той се превърнал в коренно противоположен човек. Екипът на Bulgaria ON AIR прави този материал с една уговорка. Ние, както и вие, нямаме силата да въздаваме правосъдие, защото кантарът за човешката трагедия винаги е различен.  Харесайте страницата ни във Facebook ", "date": "2019.02.20", "title": "Бележката, която взриви Facebook"}
{"url": "https://www.bgonair.bg/reportazhi/2019-02-20/burgas-14-godishnoto-momiche-koeto-romi-iskaha-da-prodadat-shte-bade-nastaneno-v-krizisen-tsentar", "text": "\r\n 14-годишното момиче, което роми искаха да продадат зад граница, остава настанено в кризисен център в Бургас поне за 6 месеца.  От Агенцията за закрила на детето са преценили, че е опасно момичето да бъде върнато в семейството в ромската махала.  Днес майката на момичето разказа пред Bulgaria ON AIR, че то е било готвено за просия и проституция във Франция. Анка обясни, че ромите от Силистра са ги чакали в буса пред кметството в \"Меден Рудник\", докато тя изкара акт за раждане на момичето, за да го продадат зад граница. Докато тя отива да плаща таксата за документа, момичето търси помощ. То се разстройва, разплаква се и търси помощ от служителите, като ги моли да не го дават да го продават, да го изнасят. Анка твърди, че ромите от Силистра се занимават с трафик на деца и са я заплашвали. 47- годишната жена има 9 деца, а двама от синовете ѝ наскоро за излезли от затвора. 14-годишното момиче не ходи на училище. .", "date": "2019.02.20", "title": "Бургас: Момичето, което роми искаха да продадат, остава в кризисен център"}
{"url": "https://www.bgonair.bg/denqt-on-air/2019-02-20/sotsialist-bsp-shte-se-varne-v-parlamenta-kogato-se-otmenyat-promenite-v-izborniya-kodeks", "text": "\r\n Депутатите от БСП не присъстваха в парламента поради неразбирателствата относно изборните промени, които бяха гласувани миналата седмица. Въпреки че управляващите се съобразиха с част от исканията на левицата, депутатите ѝ днес не отидоха на работа. \"БСП има решение на политическото си ръководство до изпълняване на конкретни условия. Виждате, че има ефект. Нашите условия към ГЕРБ са ясни - искаме да се съобразят с волята на българските граждани - да отменят всички промени в Изборния кодекс и да има избори за нова ЦИК\", коментира депутатът  от БСП  Красимир Янков  в студиото на \"Денят ON AIR\".   По думите му условията на БСП са свързани с възможността ветото да бъде подкрепено и когато те се изпълнят, депутатите ще се върнат на работа. Той коментира, че работата на народните представители не е само в пленарната зала и имат достатъчно задължения, свързани с тези, които вярват на партията и ще ги подкрепят на изборите. \"Установихме, че в дискусия не се чуват аргументите, които излагаме, а управляващото мнозинство взима решения без да се съобрази и с гражданското общество. След нашата реакция се оказа, че бързо започват да коригират решенията си\", каза депутатът пред Bulgaria ON AIR. По думите му народните представители от БСП са готови да се лишат от част от заплатите си в името на диалога в парламента.  Красимир Янков обясни oще, че се правят номинации и предложения за водача и състава на листата на партията за евроизборите. Той коментира, че тези избори могат да бъдат крачка към предсрочните. Листата на партията вероятно ще бъде представена през април.  ", "date": "2019.02.20", "title": "Социалист: БСП ще се върне в парламента, когато се отменят промените в Изборния кодекс"}
{"url": "https://www.bgonair.bg/denqt-on-air/2019-02-20/atanas-stoyanov-vmro-dzhambazki-e-nashiyat-favorit-za-vodach-na-listata-na-evroizborite", "text": "\r\n Три месеца остават до изборите за нов Европейски парламент, а една от най-сериозните полемики е свързана с това дали \"Обединени патриоти\" ще се явят отново обединени пред избирателите. Към този момент \"Атака\" и НФСБ изглежда не са толкова положително настроени към това, а народният представител от ВМРО Атанас Стоянов каза в студиото на  , че именно тяхната партия е тази, която винаги е поддържала тезата, че явяването на патриотичните формации на тези избори трябва да е общо. Но подчерта, че в коалиционното им споразумение няма клауза за това. , настоя той. Стоянов обаче е категоричен, че патриотичният сектор у нас трябва да има представители в Европейския парламент.  Пред   народният представител от ВМРО посочи Ангел Джамбазки като човека, който трябва да води листата, въпреки че останалите лидери в \"Обединени патриоти\" не го припознават. , подчерта още Атанас Стоянов. Той допълни, че Джамбазки е силен фаворит, защото е бил най-активният български представител в ЕП и е сред десетте най-активни от цяла Европа. Харесайте и страницата ни във Facebook ", "date": "2019.02.20", "title": "Атанас Стоянов, ВМРО: Джамбазки е нашият фаворит за водач на листата на евровота"}
{"url": "https://www.bgonair.bg/bulgaria/2019-02-20/partiyata-na-valeri-simeonov-se-gotvi-za-samostoyatelno-yavyavane-na-evrovota", "text": "\r\n Партията на Валери Симеонов вероятно ще се яви самостоятелно на евроизборите. Това заяви лидерът на НФСБ днес в парламента. Вчера стана ясно, че той е издигнат от структурите на партията за водач на листата. \"С оглед на взаимоотношенията в коалицията съвсем естествено е НФСБ да предприема необходимите действия за подготовка на самостоятелно явяване на европейските избори“, заяви той. Симеонов обясни, че окончателното решение ще бъде взето от Политическия съвет.", "date": "2019.02.20", "title": "Партията на Валери Симеонов се готви за самостоятелно явяване на евровота"}
{"url": "https://www.bgonair.bg/reportazhi/2019-02-20/firma-rushi-sgrada-parche-beton-smazva-kola-sobstvenikat-e-obezshteten", "text": "\r\n Фирма купи смазания от бетонен къс автомобил в София. От своя страна - район \"Слатина\" ще наложи глоба на компанията, извършила разрушаването на изоставения строеж.  Бетонният къс е паднал от сградата, която в миналото се ползвала за комбинат. После продадена, но недовършена, макар и опасна приютявала бездомници, докато не намерила стопанин. А той решил да разчисти терена. От Общината разрешили, но с едно условие - да бъде изградено скеле, което да предпазва улицата и сградата от другата страна от подобни инциденти.  Скелето обаче не е било изградено, въпреки това разрушаването започнало. И никой експерт от Общината не се е самосезирал за опасността. И сигнали от граждани нямало.  Разрушаването на сградата беше отменено за неопределено време. От фирмата отказаха коментар. Съобщиха само, че собственикът на пострадалия автомобил - полицай от близкото 1-во РУ е получил обезщетение. Междувременно от Столичната община припомниха, че няма регистър колко са опасните сгради в подобно състояние в София.  Харесайте и страницата ни във Facebook ", "date": "2019.02.20", "title": "Фирма руши сграда, парче бетон смазва кола, собственикът е обезщетен"}
{"url": "https://www.bgonair.bg/bulgaria/2019-02-20/potarpevshi-izlyazoha-na-protest-sreshtu-chastnite-sadebni-izpalniteli", "text": "\r\n \n Премахване на частните съдебни изпълнители и по-ефективен контрол върху водените съдебни производства. \r\nТова поискаха пострадали от действията им граждани, които излязоха на протест пред Министерството на правосъдието.  \r\nСпоред недоволните частните съдебни изпълнители често нарушават закона, като продават имоти на безценица. \r\nЗатова протестиращите настояват и за промяна на Закона на съдебната власт и въвеждане на материална отговорност на магистратите за причинени вреди.", "date": "2019.02.20", "title": "Потърпевши излязоха на протест срещу частните съдебни изпълнители"}
{"url": "https://www.bgonair.bg/world/2019-02-20/mnogohilyadni-protesti-vav-frantstsiya-sreshtu-antisemitizma", "text": "Хиляди французи излязоха на протести срещу надигащия се антисемитизъм в страната. Шествия бяха организирани в десетки градове, а в тях взеха участие и редица партии и правителствени фигури.  Поводът е инцидент от този уикенд, когато \"жълти жилетки\" на протест се нахвърлиха с расистки обиди срещу виден философ от еврейски произход.  През последните месеци властите във Франция констатираха ръст в антисемитските нападения – физически и вербални.  А вчера близо 100 плочи в еврейското гробище край Страсбург осъмнаха изрисувани със свастики.  Френският президент Еманюел Макрон посети еврейската общност в града и обеща виновните да бъдат наказани.", "date": "2019.02.20", "title": "Многохилядни протести във Франция срещу антисемитизма"}
{"url": "https://www.bgonair.bg/world/2019-02-20/velikobritaniya-shte-lishi-momicheto-prisaedinilo-se-kam-idil-ot-podanstvo", "text": "Великобритания ще лиши от поданство тийнейджърката-джихадист Шамима Бегум. Това съобщи адвокатът на семейството на 19-годишното момиче, позовавайки се на офиса на вътрешния министър на страната. В момента Бегум се намира в бежански лагер в Сирия, където преди няколко дни роди момченце. Родителите ѝ настояха Лондон да направи всичко възможно да върне бебето в страната, тъй като според тях то „има всички права на британски гражданин“. Шамима заминава за Сирия когато е на 15, за да стане джихадистка булка.", "date": "2019.02.20", "title": "Великобритания ще лиши от поданство момичето, присъединило се към ИДИЛ"}
{"url": "https://www.bgonair.bg/bulgaria/2019-02-20/sadat-gleda-merkite-za-neotklonenie-na-zadarzhanite-lekari-ot-varna", "text": "Двамата братя сирийци, арестувани във Варна за организиране на схема за фалшиви ТЕЛК решения, се изправят пред Специализирания съд.  Магистратите гледат мерките за неотклонение на общо шестима задържани в схемата - пет, от които са медицински лица. Прокуратурата поиска постоянен арест за тях. \r\nСъбрани са четири тона материали по делото. Прокуратурата представи нови доказателства - едно, от които справка за задграничните пътувания на задържаните, а друго частните медицински досиета, въз основа на които са издавани ТЕЛК решения. \r\nНа задържаните е повдигнато само обвинение за участие в престъпна група, а според защитата им тя няма ясна организация, структура и лидер. \r\nЧаст от адвокатите на обвинените са служебни и се наложи да се запознаят с клиентите си в едва в съдебната зала. Свидетели пък са разпознали само двамата братя - сирийци, а за другите четирима лекари само са чували. По данни на прокуратурата, според които паролата, за да се получи фалшиво удостоверение от ТЕЛК, е била \"поздрави от Р\". Групата е действала от 2008 година. В нея са участвали кардиолози и медици от различни направления, които са давали практически съвети на мнимоболните как да застанат и какви допълнителни документи да представят, за да получат фалшиво решение. Групата е работила предимно с турскоговорящи български граждани.", "date": "2019.02.20", "title": "Съдът гледа мерките за неотклонение на задържаните лекари от Варна"}
{"url": "https://www.bgonair.bg/bulgaria/2019-02-20/bankerkata-oshtetila-klienti-v-nova-zagora-poluchi-prisada", "text": "\r\n Съдът реши да остави за постоянно в ареста банкерката от Нова Загора. Тя е обвинена за присвояване на сумата от 445 хиляди и 200 лева. За периода 28 ноември 2018 година - 1 февруари 2019 година, 29-годишната жена е теглила пари от сметките на свои клиенти без тяхно знание.  Титуляри на сметките са били двама мъже от Нова Загора. Жената е извършила общо 105 успешни операции \"теглене\" от банкомати в града, като по този начин е взела голямата сума пари.", "date": "2019.02.20", "title": "Банкерката, ощетила клиенти в Нова загора, получи присъда"}
{"url": "https://www.bgonair.bg/reportazhi/2019-02-20/16-godishno-momche-se-prostrelya-v-slepoochieto-s-gazov-pistolet-pri-opit-za-selfi", "text": "\r\n 16-годишен ученик от Бургас се простреля неволно с газов пистолет в слепоочието. За щастие тийнейджърът се разминал с два шева на главата.  Мартин намерил пистолета в градинката пред блока, където живее. Вместо да го предаде в полицията обаче той и негов приятел се качили в апартамента на Мартин и решили да си направят селфи, но неволно момчето натиснало спусъка.  Събралите се тийнейджъри пред блока казват, че гангстерските селфита в момента са на мода.  Съседи на Мартин казват, че семейството им живее отскоро в блока, но са кротки хора. Не са чували и момчето да създава проблеми. Според тях случилото се е нелеп инцидент. Мартин се прострелял в лявото слепоочие, ранен е повърхностно. Според лекарите момчето е имало късмет, защото изстрелът е можел да бъде фатален. Полицията извършва следствени действия, които целят да установят собствеността на газовия пистолет, както и начина, по който се е озовал в градинката, за да бъде потърсена наказателна отговорност от неговия собственик.", "date": "2019.02.20", "title": "16-годишно момче се простреля в слепоочието с газов пистолет при опит за селфи"}
{"url": "https://www.bgonair.bg/world/2019-02-20/tereza-mey-pristiga-v-bryuksel-shte-pregovarya-otnovo-s-es", "text": "Днес британският премиер Тереза Мей ще пристигне в Брюксел, за да продължи преговорите за Brexit с ЕС.  Тя ще се срещне с председателя на Европейската комисия Жан-Клод Юнкер. Новината дойде ден след като британският министър за преговорите по Brexit Стивън Баркли се срещна с преговарящия от страна на ЕС Мишел Барние.  Офисът на Баркли заяви, че двамата са \"провели продуктивна среща\", на която е обсъден проблемът за границата между Република Ирландия и Северна Ирландия.  Очаква се тази седмица Тереза Мей за пореден път да се опита да постигне промени по споразумението за границата, които биха получили широка подкрепа в британския парламент.  ЕС обаче категорично отказва да предоговоря постигната сделка. Харесайте ни във Facebook ", "date": "2019.02.20", "title": "Тереза Мей пристига в Брюксел за нови преговори с ЕС"}
{"url": "https://www.bgonair.bg/bulgaria/2019-02-20/zdravniyat-ministar-ne-razbiral-protesta-na-farmatsevtite", "text": "\r\n Здравният министър Кирил Ананиев заяви, че не разбира националния протест на фармацевтите у нас. Според него имало достатъчно дълъг период на обучение.  Ананиев подчерта още, че в никоя друга страна членка на Европейския съюз нямало такова напрежение.  Най-големият проблем за фармацевтите е европейската наредба за верификация на лекарствата, която е в сила от 9 февруари. От Националната камара на фармацевтите не искат да плащат за новия софтуер. Харесайте страницата ни във Facebook ", "date": "2019.02.20", "title": "Здравният министър не разбирал протеста на фармацевтите"}
{"url": "https://www.bgonair.bg/bulgaria/2019-02-20/stotitsi-apteki-zatvoriha-vratite-si-prez-tseliya-den-v-znak-na-protest", "text": "\r\n Стотици аптеки в страната не отвориха в сряда в знак на протест. От Националната аптечна камара настояват за лекарствена политика, а не за \"хаос и прокарване на корпоративни интереси в сферата на здравеопазването\".  По данни на организаторите над 700 аптеки са се включили в протеста.  По информация на регионалните фармацевтични колегии половината аптеки във Велико Търново и 40% от аптеките в Благоевград са затворени.  Около по 40 аптеки не са отворили врати в София, Сливен и Пазарджик. 20 са затворените аптеки в Бургас. В Кюстендил работеха единствено аптеките, които са собственост на големите вериги.  \"Това, което искаме, е въвеждането на електронно здравеопазване и електронна рецепта. Настояваме да бъде спряно въвеждането на електронните системи по верифицирането на лекарствените продукти. Това би затруднило дейността на аптеката и достъпа на българския фармацевт до лекарства”, обясни председателят на Регионалната фармацевтична колегия Евгения Димитрова. Недоволството на фармацевтите ескалира в началото на годината заради въвеждането през февруари на общоевропейската система за верификация срещу фалшивите лекарства.  Аптеките трябва да надграждат софтуера си за новите системи, което съвпадна и с предстоящата промяна заради новите изисквания на НАП. Според протестиращите фармацевти е неприемливо нововъведенията да са за тяхна сметка.  Министърът на здравеопазването коментира, че не разбира защо аптекарите протестират. По думите му никъде в Европейския съюз няма такова напрежение, каквото у нас. По данни на Българската организация за верификация на лекарствата (БОВЛ) над 2000 от общо 2300 работещи с НЗОК аптеки са свързани с националната система за верификация на лекарствата до момента и тя работи нормално. ", "date": "2019.02.20", "title": "Стотици аптеки затвориха вратите си през целия ден в знак на протест"}
{"url": "https://www.bgonair.bg/bulgaria/2019-02-20/vapreki-lipsata-na-bsp-glasuvaha-prisaedinyavaneto-na-rsm-kam-nato", "text": "\r\n \n Депутатите заседават днес в отсъствието на БСП. Народните представители събраха кворум с регистрацията на ГЕРБ, ОП и \"Воля\". Депутатите от ДПС се регистрираха след това. Левицата тотално бойкотира заседанието.  Първата точка от дневния ред на парламента беше гласуването за присъединяването на Република Северна Македония към НАТО. Депутатите гласуваха единодушно със 140 гласа \"За\" – без \"Против\" и без \"Въздържал се\".  Все пак от ОП изказаха своите резерви, като пожелаха да се намали патосът в пленарната зала и да се обърне внимание какво всъщност означава присъединяването на Северна Македония към НАТО.  На ратификацията на протокола към Северноатлантическия договор присъства и представителят на македонското Народно събрание Талат Джефери. Той беше приветстван от председателя на българското НС Цвета Караянчева.  В отсъствието на БСП беше отхвърлено ветото на президента Румен Радев, което касае Закона за личните данни. Според мотивите на държавния глава този новоприет закон ограничава свободата на словото. Ветото беше преодоляно и законопроектът беше гласуван успешно.  Харесайте ни във Facebook     ", "date": "2019.02.20", "title": "Депутатите гласуваха присъединяването на Северна Македония към НАТО"}
{"url": "https://www.bgonair.bg/bulgaria/2019-02-20/sadat-ostavi-19-godishniyat-ubiets-ot-kyustendil-v-aresta-za-postoyanno", "text": "\r\n 19-годишният Алекс Анков е признал за убийството на Валери Дъбов в Кюстендил. Съдът го за остави за постоянно в aреста.  Криминално проявеният младеж избяга след сбиването пред дискотека в неделя сутринта, но се предаде по-късно през деня.  Пред разследващите Алекс обяснил - скрил се, защото се страхувал. Не очаквал при боя да се стигне до фатален край.", "date": "2019.02.20", "title": "Алекс Анков признал за убийството на Валери Дъбов в Кюстендил"}
{"url": "https://www.bgonair.bg/bulgaria/2019-02-20/seriozno-obarkvane-pravnata-komisiya-otlozhi-popravkite-na-popravkite-na-ik", "text": "\r\n Депутатите от правната комисия в парламента отложиха поправките в закона за Изборния кодекс, които трябваше да върнат 7-процентния праг на преференциите. Припомняме, че от ГЕРБ промениха позицията си за по-високи прагове на преференциите след обществено недоволство.  Поредния обрат в позицията на управляващите е заради все още липсващото вето на президента срещу промените в ИК. Правна комисия обсъди само ЦИК, а БСП отново атакува.  Президентът има две опции – или да наложи вето на спорните промени в изборния кодекс, или да ги обнародва. От ГЕРБ обявиха, че са готови на всякакви варианти. А след правния абсурд с внесените поправки на все още невлезли в сила промени, управляващите решиха все пак да ги отложат.  ДПС и НФСБ остават единствените партии в парламента против преференциите. Националистите пък са разочаровани от промяната в позицията на ГЕРБ, наредена от премиера Бойко Борисов.  Междувременно единственият възможен производител на машини за гласуване заплаши, че ако до 2 седмици не бъде осигурено финансиране, ще се откаже от процедурата.  Мандатът на централната избирателна комисия изтича на 20 март, а изборите за европейски парламент са на 26 май. Шефът на правната комисия в парламента Данаил Кирилов обясни, че нов състав на комисията ще има най-късно на 18-19 март.  Снимка: Димитър Кьосемарлиев (Bulgaria ON AIR) Харесайте и страницата ни във Facebook ", "date": "2019.02.20", "title": "Сериозно объркване: Правната комисия отложи поправките на поправките на ИК"}
{"url": "https://www.bgonair.bg/bulgaria/2019-02-20/32-dushi-sa-registrirani-kato-zaboleli-ot-morbili-v-stranata", "text": "\r\n Към 20 февруари общо за страната са регистрирани 32 случая на морбили. 26 случая са съобщени от РЗИ Благоевград, 4 – от Столична РЗИ, 1 – от РЗИ София област и 1 от РЗИ Хасково. 21 случая са лабораторно показани, останалите са по епидемиологични показатели. От вчера, когато бяха 27, има нови 4 случаи -  3 деца от кв. \"Христо Ботев“ и едно дете от \"Студентски град“. Днес в квартал \"Христо Ботев\" беше разположен мобилен кабинет за поставяне на ваксини.  Около 40-50 души са контактували със заболелите от морбили в кв. \"Христо Ботев\" в столицата. Мобилен екип пред читалището в квартала започна безплатни имунизации на хората, които са общували със заразените. Според специалистите засега няма нужда от ваксиниране на всички желаещи, защото това не е извънреден случай, а ваксинация по повод контактни лица.  \n Министерството на здравеопазването е изпратило указания до всички Регионални здравни инспекции за предприемане на мерки за ограничаване на разпространението на заболяването и недопускане възникването на нови случаи. Една от мерките е всички общопрактикуващи лекари в страната да издирят и установят всички лица от 13-месечна до 18-годишна възраст без данни за имунизация. Разпоредено е тези хора незабавно да бъдат ваксинирани срещу морбили.  Отказът от задължителна ваксинация може да доведе до глоба до 200 лева. Министерството на здравеопазването се обръща към родителите с апел при установен пропуск в имунизационния статус на детето си, сами да потърсят общопрактикуващия си лекар.  Разпределението на заболелите по възрастови групи е: Усложненията вследствие на заболяване от морбили както при възрастни пациенти, така и при деца могат да са много тежки, а смъртността е един на 1000 случая.", "date": "2019.02.20", "title": "32-ма души са регистрирани като болни от морбили, нови 4 случая в София"}
