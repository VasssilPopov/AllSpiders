{"url": "https://www.bgonair.bg/economy/2018-10-10/wizz-air-s-novi-pravila-za-bagazha-ot-1-vi-noemvri", "text": "Wizz Air отново въвежда нови правила за багажа, които ще влязат в сила на 1 ноември. От началото на следващия месец пътниците на нискотарифния превозвач ще могат да вземат със себе си един безплатен ръчен багаж на борда, като размерите му трябва да са 40х30х20см. Все пак от компанията оставят възможност на борда да се качи и багаж със старите размери, но това ще е само за пътниците на Wizz air, които си закупят допълнителната услуга Wizz Priority, за която се заплаща различно според пътуването с цени от 5 евро нагоре. За желаещите да чекират багажа преди пътуването, се въвежда услуга, започваща от 7 евро за 10-килограмовите куфари. В нея има още две категории куфари - до 20 кг и до 32 кг. Вече закупилите билети за полети след 1 ноември при досегашните условия, получават възможност за безплатно чекиране на 10-килограмов куфар. Тези, които вече са платили за чекиран багаж, получават безплатно услугата WIZZ Priority, включваща също предимството първи да преминат на гейта за полета и първи да се настанят в самолета. Има поне още една причина - освен забавените заради товаренето на багаж на борда, която изтъкна Йохан Ейдхаген, маркетинг директор на Wizz Air. Става дума за това, че хората пътуват за все по-кратък престой и днес около една трета от клиентите на авиокомпанията се връщат след 3 дни или по-рано. Поради това те пътуват и с по-малко багаж - от чекиране на багажа за товарния отсек се е възползвал всеки трети, а допълнителен малък куфар на борда са качвали един от всеки седем пътници. Ейдхаген обясни, че за авиокомпанията е важно клиентите да получат прозрачна информация за повече от 50-те варианта за пътуване с багаж и това да става още докато си избират и купуват билети, а не когато пристигнат на аерогарата. Повече информация намерете на  .", "date": "2018.10.10", "title": "Wizz Air с нови правила за багажа от 1-ви ноември"}
{"url": "https://www.bgonair.bg/bulgaria/2018-10-10/13-godishno-momiche-e-postradalo-v-tsentara-na-sofiya-veroyatnata-prichina-e-sbivane", "text": "13-годишно момиче е пострадало в центъра на София, вероятната причина е сбиване. Сигналът на тел. 112 е подаден около 19:30 часа, а преминаваща наблизо линейка се е отзовала за две минути и е откарала момичето в Детското отделение на \"Пирогов\". Ударено е в носа и главата, за щастие състоянието му не е в животозастрашаващо.", "date": "2018.10.10", "title": "13-годишно момиче е пострадало в центъра на София, вероятната причина е сбиване"}
{"url": "https://www.bgonair.bg/bulgaria/2018-10-10/politsiyata-izridva-7-godishno-momichentse-i-bashta-", "text": "Полицията издирва 7-годишно момиче и баща ѝ.  Мария Христова Седмакова и 39-годишният ѝ баща Христо Христов Седмаков за последно са видени от майката на 27 юли в Дирекцията за социално подпомагане в кв. \"Слатина\", двамата са носели документи за самоличност.  Това съобщиха от Столичната диреркция на МВР.  Хората, които разполагат с допълнителна информация за момиченцето и бащата, могат да сигнализират на тел. 112 или в най близкото поделение на МВР.", "date": "2018.10.10", "title": "Полицията издирва 7-годишно момиченце и баща ѝ"}
{"url": "https://www.bgonair.bg/world/2018-10-10/turtsiya-s-obvinenie-kam-sauditska-arabiya-za-smartta-na-izcheznal-zhurnalist", "text": "Турция твърди, че разполага с доказателства, че изчезналият на територията ѝ саудитски журналист е убит. Джамал Кашок влезе в саудитското консулство в Истанбул на 2 октомври и оттогава е в неизвестност. Днес турските медии публикуваха видео от охранителни камери, на което според тях се виждат агенти на саудитското разузнаване. Те пристигат и напускат страната през летището в Истанбул. Властите в югозападната ни съседка разследват движението на черни микробуси между сградата на дипломатическата мисия, резиденцията на саудитския консул и няколко хотела. На друго видео се вижда как саудитският журналист влиза в консулството. Кадри как излиза обаче няма. Според Анкара Рияд е организирал убийството му и изнасянето на тялото от сградата на дипломатическата мисия. Саудитска Арабия отрича.", "date": "2018.10.10", "title": "Турция с обвинение към Саудитска Арабия за смъртта на изчезнал журналист"}
{"url": "https://www.bgonair.bg/economy/2018-10-10/kabinetat-otpusna-dopalnitelni-150-mln-leva-za-remont-na-patishta", "text": "Правителството отпусна 150 млн. лева като допълнителни разходи по бюджета на Министерството на регионалното развитие и благоустройството за ремонтно-възстановителни дейности по републиканската пътна мрежа. Средствата ще бъдат осигурени за сметка на преструктуриране на разходи или трансфери по централния бюджет за 2018 г. Те са за ремонт на пътни отсечки от републиканската мрежа с обща дължина приблизително 480 км и съоръжения по тях.  Голяма част от пътните участъци са изключително натоварени целогодишно – източната дъга на околовръстния път на София – трасето София – Перник /през Владая/, Димитровград – Хасково, Русе – Варна и др. Друга част от обектите са част от туристическите маршрути към българското Черноморие – Автомагистрала „Черно море“, к.к. \"Златни пясъци\" – Варна, Карнобат – Бургас и др. Финансират се дейности като: фрезоване на съществуващата настилка, локални ремонти, полагане на нови пластове асфалтобетонова смес, отводнителни мероприятия, ландшафтно оформяне, бетонови работи, полагане на нова хидроизолация на съоръженията, подмяна фугите на съоръженията и други. Чрез инвестицията в ремонта на участъци от републиканската пътна мрежа ще се подобри състоянието й и безопасността на движение на пътници и превозни средства, посочват от пресслужбата на кабинета.", "date": "2018.10.10", "title": "Кабинетът отпусна допълнителни 150 млн. лева за ремонт на пътища"}
{"url": "https://www.bgonair.bg/world/2018-10-10/zaradi-poboy-izhvarliha-zavinagi-ot-futbola-dvama-ruski-natsionali", "text": "\r\n Руските национали Александър Кокорин и Павел Мамаев са изхвърлени от футбола завинаги и заплашени от затвор! Двамата футболисти, които в нетрезво състояние пребиха зверски двама души в Москва в понеделник, ще бъдат изключени завинаги от регистъра на руската футболна федерация. Договорите им със \"Зенит\" и \"Краснодар\" ще бъдат прекратени преждевременно. Кокорин има Мамаев ще претърпят и жестоки финансови загуби.", "date": "2018.10.10", "title": "Заради побой: Изхвърлиха завинаги от футбола двама руски национали"}
{"url": "https://www.bgonair.bg/sutreshen-blok/2018-10-10/v-sravnenie-sas-zapada-zhiveem-li-dobre-ili-vegetirame", "text": "\r\n Плащаме повече от ирландците за едни и същи продукти. Завишени ли са наистина цените на хранителните стоки у нас и с какво качество са? \"Проблем е, че преките ни впечатления от страните в Западна Европа са, че ние консумираме храни с далеч по-лошо качество. Големият проблем е, че ние не живеем по европейски начин. В същото време ни се обяснява как всичко е стабилно и заетостта се увеличава. Бедните работещи са нищо друго освен роби\", изтъкна PR експертът Соня Момчилова.  Според нея не само, че не станахме богати, ами непрестанно обедняваме. Тя добави в студиото на \"България сутрин\", че темата за базов доход и директна демокрация трябва да влязат в речника на властта.  \"Когато правим сравнение между държавите, трябва да се гледа по-отвисоко. В една развита икономика има избор какво да купиш и как да го купиш. У нас когато купуваш домати за 5 лева – ти нямаш избор. Или купуваш, или сам си произвеждаш. А в Германия имаш избор да си купиш и за 5 евро, и за 1 евро. Специализираните кадри в Германия са много по-добре платени от тези в България\", отбеляза журналистът Владислав Прелезов.  Той подчерта пред Bulgaria ON AIR, че от 1990 г. се говори за вдигане на жизнения стандарт на българина. \"Вече през 2018 г. нито финансовите ни възможности са каквито трябва да бъдат, нито шансовете пред младите са каквито трябва да са, нито живеем по-добре\", прибави Прелезов. \"Някой забогатява в България, но повечето обедняват. В Германия се провежда истинска революция. \"Движение 5 звезди\" и организацията \"Лега\" въведоха частичен базов доход. Вчера в президентството ни никой не покани специалисти да коментират темата\", посочи икономистът инж. Георги Неделчев.", "date": "2018.10.10", "title": "В сравнение със Запада: Живеем ли добре или вегетираме?"}
{"url": "https://www.bgonair.bg/world/2018-10-10/8-dushi-sa-raneni-sled-eksploziya-i-pozhar-izbuhnali-v-grad-brod", "text": "Осем души бяха ранени при експлозия и пожар, избухнали късно снощи в петролна рафинерия в град Брод, в северната част на Босна и Херцеговина близо до границата с Хърватия.  Огънят е бил потушен за няколко часа. Пострадалите са хоспитализирани с леки изгарянияи са без опасност за живота, съобщиха медицински източници. Причината за екзплозията се разследва.", "date": "2018.10.10", "title": "8 души са ранени след експлозия и пожар, избухнали в град Брод"}
{"url": "https://www.bgonair.bg/world/2018-10-10/vlak-deraylira-v-indiya-5-dushi-sa-zaginali-a-30-sa-raneni", "text": "Петима души загинаха, а най-малко 30 са ранени, след като претоварен пътнически влак дерайлира в северния индийски щат Утар Прадеш.  Пет вагона от композицията, която пътувала за щатската столица Лакнау, излезли от релсите и се преобърнали. Причините за катастрофата се изясняват.  Подобни инциденти в Индия обаче не са рядкост, тъй като железопътната мрежа в страната е в окаяно състояние.", "date": "2018.10.10", "title": "Влак дерайлира в Индия - 5 души са загинали, а 30 са ранени"}
{"url": "https://www.bgonair.bg/world/2018-10-10/tramp-prie-ostavkata-na-amerikanskiya-poslanik-v-oon", "text": "\r\n Президентът на САЩ Доналд Тръмп прие оставката на американския посланик в ООН Ники Хейли. 46-годишният бивш губернатор на Южна Каролина, която бе и една от малкото жени в кабинета на държавния глава, не даде мотиви за изненадващото си оттегляне.  Тя обаче е категорична, че не напуска поста, за да се изправи срещу Тръмп като претендент за Овалния кабинет през 2020 година. Тръмп обяви, че ще съобщи заместника на Хейли до две или три седмици. За евентуални нейни наследници веднага започнаха да се спрягат имената на Иванка Тръмп и Дина Пауъл – заместник-съветничката на президента по националната сигурност.", "date": "2018.10.10", "title": "Тръмп прие оставката на американския посланик в ООН"}
{"url": "https://www.bgonair.bg/world/2018-10-10/losho-vreme-v-barselona-vze-tri-zhertvi-mnogo-sa-raneni", "text": "\r\n Петима души загинаха в наводнения, причинени от поройни дъждове в Майорка - Испания. Има отнесени автомобили, 9 души се водят за изчезнали. Тече спасителна операция с хеликоптери и военен самолет. В каталунската столица Барселона подлезите на метрото бяха наводнени. В някои части на града спряха и автобусите. Според метеоролозите на места в страната са се излели по 220 литра дъжд на квадратен метър.", "date": "2018.10.10", "title": "Лошо време в Барселона взе пет жертви, много са ранени"}
{"url": "https://www.bgonair.bg/world/2018-10-10/germaniya-potvardi-21-godishniyat-ubiets-na-viktoriya-e-zadarzhan-v-shtade", "text": "\r\n Германските власти потвърдиха, че заподозрян от България е бил задържан и обвинен в Германия по повод на убийството на Виктория Маринова, предаде ДПА. Заподозреният е 21-годишен с криминално досие от Русе, заяви по-рано днес вътрешният ни министър Младен Маринов. Тялото на 30-годишната Маринова беше намерено в събота, предава агенцията. Заподозреният първоначално е избягал в Румъния през Дунав мост, заяви главният прокурор на страната Сотир Цацаров. По първоначална информация мъжът е напуснал страната с автомобил. Заподозреният за убийството е бил задържан в провинция Долна Саксония, в град Щаде, предава \"Badische Zeitung\". Представител на полицията е потвърдил, че заподозреният е бил задържан във вторник вечерта. Той е бил в дома на свои роднини. Случаят предизвика широк интерес в Европа заради подозрения, че убийството може да е свързано с работата на Виктория като журналист. Засега разследването отхвърля тази вероятност. Искането за ареста на Северин Красимиров е дошла от България по обяд във вторник. Няколко часа по-късно той е бил установен в Щаде. Около 20:15 часа местно време дузина полицаи са щурмували апартамента, където се е скрил Северин и са арестували двама мъже, единият от които е освободен. \"Този случай само показва колко важно е доброто сътрудничество между службите за сигурност в Европа\", заяви вътрешният министър на Долна Саксония Борис Писториус. Заподозреният ще бъде изправен пред съда в Хановер днес.  ", "date": "2018.10.10", "title": "Германия потвърди: 21-годишният убиец на Виктория е задържан в Щаде"}
{"url": "https://www.bgonair.bg/world/2018-10-10/maykal-veche-e-treta-kategoriya-i-vse-po-blizo-do-bregovete-na-florida", "text": "\r\n Ураганът \"Майкъл\" вече е от четвърта категория и се очаква през следващите часове силата му да нарасне още с приближаването към бреговете на Флорида. Стихията се очаква да удари американския бряг с ветрове от над 200 километра в час, поройни дъждове и високи вълни, които може да предизвикат мащабни наводнения. Губернаторът на щата Флорида Рик Скот призова жителите да изпълнят заповедта за незабавна евакуация. Алабама, Флорида и Джорджия вече обявиха извънредно положение заради стихията. Стихията вече взе 13 жертви при преминаването си през Централна Америка през уикенда .", "date": "2018.10.10", "title": "\"Майкъл\" вече е четвърта категория и все по-близо до бреговете на Флорида"}
{"url": "https://www.bgonair.bg/bulgaria/2018-10-10/pensioner-zagina-sled-padane-v-asansyorna-shahta-v-kardzhali", "text": "Възрастен мъж загина след падaнe в асансьорна шахта в Кърджали. 72-годишният пенсионер опитал сам да се измъкне от заседналия асансьор.  Съоръжението застанало между четвъртия и петия етаж, вътре нямало авариен бутон, а мъжът нямал телефон. Затова предприел рисковия ход да излезе сам и паднал в шахтата.  Смъртта на мъжа се разследва от прокуратурата в Кърджали. Назначена е техническа експертиза, която ще покаже дали асансьорът е бил опасен и кой е отговорен за инцидента.", "date": "2018.10.10", "title": "Пенсионер загина след падaнe в асансьорна шахта в Кърджали"}
{"url": "https://www.bgonair.bg/denqt-on-air/2018-10-10/sled-zalavyaneto-na-severin-mvr-si-svarshi-otlichno-rabotata-otseche-deputat-ot-gerb", "text": "\r\n След разкритието, че 21-годишният Северин Красимиров е извършител на жестокото убийство на журналистката Виктория Маринова, премиерът Борисов изрази недоволството си от медиите и някои политици, които са твърдели неверни неща по случая. По-рано бе потвърдено, че убиецът, задържан снощи в Германия, е уличен чрез ДНК анализ. \"Органите на реда си свършиха отлично работата. Доказаха, че с обединени усилия за кратко време могат да разкрият такова тежко престъпление. А трагедията е изключително тежка, тя почерни цяла България\", коментира в студиото на   депутатът от ГЕРБ Светлана Ангелова. Тя подчерта, че когато тече такова разследване, всякакви разкрития от страна на МВР и прокуратурата могат да го провалят.  Премиерът Бойко Борисов днес коментира, че извършителят е бил издирван на територията на три провинции в Германия, а обявявайки каквото и да било по случая е щяло да осуети залавянето му. Пред   Светлана Ангелова допълни още, че след развръзката е станало ясно как фалшивите новини могат да тласнат в погрешна насока и как не бива да им се вярва.", "date": "2018.10.10", "title": "След залавянето на Северин: МВР си свърши отлично работата, отсече депутат от ГЕРБ"}
{"url": "https://www.bgonair.bg/bulgaria/2018-10-10/patriotite-predlagat-kruti-merki-sreshtu-ubiytsite-i-nasilnitsite", "text": "\r\n Депутатите искат по-строги наказания за предумишлено убийство. Предложението идва от \"Патриотите\".  Те настояват за отпадане на съкратеното съдебно производство. Това е процедура, при която обвиненият прави самопризнания и не се разпитват свидетели. Така присъдата се намалява. Според \"Патриотите\" подобна процедура за престъпления като убийство и изнасилване не трябва да има. От малката коалиция казват, че ще са готови с конкретни предложения идната седмица. Те направиха подобни предложения и в предишното народно събрание, но тогава не събраха подкрепа.", "date": "2018.10.10", "title": "\"Патриотите\" предлагат крути мерки срещу убийците и насилниците"}
{"url": "https://www.bgonair.bg/denqt-on-air/2018-10-10/patriotite-ochakvat-masova-podkrepa-v-ns-za-popravkite-v-npk", "text": "\r\n Шефът на ПГ на ГЕРБ Цветан Цветанов обеща, че ще бъде подкрепена всяка една промяна в законодателството, която ще доведе до повече справедливост. Коментарът му идва след зверското убийство на Виктория Маринова и предложението на Искрен Веселинов от \"Обединени патриоти\" да се направят промени в НПК, с които да се сложи край на практиката на редуциране на присъдата с 1/3 при призната вина от подсъдимия. \"Става въпрос за чисто криминален случай. Това е поводът да се върнем към едно старо наше предложение в рамките на 43-ото Народно събрание. Промяна, която тогава не е срещнала подкрепа от страна на другите политически сили. Не само Цветанов, представители и на други партии са се изказали в тази посока\", заяви депутатът от \"Обединени патриоти\" (ОП) Йордан Йорданов. Пред Bulgaria ON AIR той обясни, че в момента, ако подсъдимият направи пълни самопризнания, ще следва бърза процедура и наказанието му ще е между 20 и 30 години затвор. След 10 или 15 години той може да бъде освободен предсрочно и да последват нови \"подвизи\", смята Йорданов.  Именно поради тази причина Патриотите искат дори при пълни самопризнания единствената възможност за наказание да остане доживотната присъда. \"Трябва да вземем страната на жертвата, отколкото страната на престъпника и да обръщаме и другата страна на лицето. Престъпленията и наказанията нямат цвят\", отбеляза депутатът в предаването \"Денят ON AIR\". Йорданов определи като \"трудна материя\" законопроекта на ОП за вероизповеданията. По думите му не са съобразили, че е трябвало да извършат по-широка дискусия. Все пак от ОП очакват утре да получат подкрепа на първо четене в парламента и да се стигне до консенсусно решение.", "date": "2018.10.10", "title": "Патриотите очакват масова подкрепа в НС за поправките в НПК"}
{"url": "https://www.bgonair.bg/denqt-on-air/2018-10-10/bsp-s-poreditsa-ot-sreshti-na-tema-zdraveopazvane-v-ponedelnik-vnasya-vota-na-nedoverie", "text": "\r\n В понеделник БСП ще внесе в Народното събрание мотивите за вота на недоверие срещу кабинета \"Борисов 3\". Левицата атакува правителството на тема здравеопазване, като провежда поредица от срещи с пациентски организации.  \"Основният пакет от мотивите на третия вот на недоверие вече е готов. Въпросът е, че решихме да разширим този документ, т.е. да потърсим и съвет и мнение на хората, които пряко са засегнати от грешките в здравеопазването у нас. Разговорите вече са започнати. Днес проведохме среща с общопрактикуващите лекари, вчера с представители на общинските болници\", обясни в \" \" депутатът от БСП д-р Илиян Тимчев. По думите му никой в момента няма точна стратегия за развитие на здравеопазването у нас. \"Управляващите постоянно сменят министрите и управителите на НЗОК. Всеки идва със своя визия и започва да налага своята политика. Няма никаква приемственост. С нашата \"Визия за България\" именно това целим, да има една стратегия, която всеки да спазва\", категоричен е депутатът пред  . Той допълни, че в понеделник ще бъде проведена последната среща с представители на Лекарския съюз и следобед в счетоводството на парламента ще бъде внесен вотът с всички документи.  \"Ние се готвим сериозно и експертно за диалог при обсъждането на вота на недоверие. Дали управляващите ще ни чуят - не знам. Ние излизаме с предложение към хората. Търсим как да бъдат решени проблемите на обществото. Здравеопазването касае цялата нация\", завърши социалистът.", "date": "2018.10.10", "title": "БСП с поредица от срещи на тема здравеопазване! В понеделник внасят вота на недоверие"}
{"url": "https://www.bgonair.bg/bulgaria/2018-10-10/ekshan-v-burgas-zhandarmeriya-ottsepi-bankov-klon-v-grada", "text": "\r\n Въоръжени жандармеристи с бронежилетки отцепиха днес по обяд района около банка в Бургас. Достъпът на клиенти беше ограничен.  Акцията продължи повече от половин час, а минувачите предположиха, че става въпрос за банков обир. След края на операцията стана ясно, че от Агенция \"Митници\" имат договор с финансовата институция за съхранение на ценности.  По информация на Bulgaria ON AIR е било преместено конфискувано злато от митницата в Свиленград в трезор в банката, който се ползва за съхранение на ценности.", "date": "2018.10.10", "title": "Екшън в Бургас! Жандармерия отцепи банков клон в града"}
{"url": "https://www.bgonair.bg/bulgaria/2018-10-10/vapreki-dogovorkite-roditeli-na-detsa-s-uvrezhdaniya-izlyazoha-na-protest", "text": "\r\n Родители на деца с увреждания излязоха на нов национален протест. Въпреки подписаните законови промени вчера, днес те са отново на улицата. Този път протестът е под надслов \"Системата ни УБИВА всички - отговорност на Бойко Борисов\".  \n Черни знамена, черни балони, тъжни деца и излъгани надежди. Такава е ситуацията пред Министерския съвет, предаде репортер на Bulgaria ON AIR. Родителите на деца с увреждания искат среща с премиера Борисов, а за да ги подкрепят дойдоха и музиканти от БНР. Протестът на майките прерасна в гражданско неподчинение и те блокираха бул. \"Дондуков\". Разпънаха палатки и се заканиха протестът им да продължи цяла нощ. Родителите настояват премиерът Бойко Борисов да разговаря с тях. От полицията обявиха на протестиращите, че ще останат на място до 22 часа, след което пускат движението и не отговарят за сигурността им. Майките твърдят, че споразумение няма, а се е стигнало само до поредното обещание. Хората искат да бъдат чути и настояват за реални промени. Премиерът намери 150 милиона за социални политики. Въпреки подписването на споразумение между майките, правителството и националните организации на хората с увреждания с конкретните мерки и срокове за изпълнение на реформата, последва нов протест. \r\n  ", "date": "2018.10.10", "title": "Въпреки споразумението: Родители на деца с увреждания излязоха на протест"}
{"url": "https://www.bgonair.bg/bulgaria/2018-10-10/zdravnoto-ministerstvo-otpuska-5-mln-lv-za-obnovyavane-na-hemodializnata-mrezha", "text": "\r\n Министерството на здравеопазването отпуска 5 млн. лв. за обновяване на хемодиализната мрежа в страната, съобщават от институцията.  Те ще бъдат разпределени между 29 държавни лечебни заведения за ремонт и закупуване на хемодиализна техника и оборудване.  Предвиденo е ремонтиранeто на хемодиализни отделения и закупуване на хемодиализни апарати, легла за хемодиализа и водоочистващи системи.  На този фон стана ясно, че отделението по хемодиализа във Видин вече работи нормално. Това потвърди Министърът на здравеопазването Кирил Ананиев.", "date": "2018.10.10", "title": "Здравното министерство отпуска 5 млн. лв. за обновяване на хемодиализната мрежа"}
{"url": "https://www.bgonair.bg/bulgaria/2018-10-10/psihoanaliz-severin-e-osaznaval-deystviyata-si-spryamo-viktoriya", "text": "\r\n Северин е осъзнавал напълно действията си спрямо Виктория. Това показва психиатричен анализ на профила му, интересите му и начина му на живот. Че е напълно вменяем доказва и това, че вероятно се е уплашил от сторено и без да замете следите си е избягал.  Северин – или Селяйдин Ремикса в социалните мрежи, проявява интереси, съответстващи със социалната му група и възрастта. Психоанализа на виртуалния му живот показва, че има добра самооценка – харесва се и често демонстрира нова прическа и дрехи; възхищава се и вероятно мечтае за луксозен начин на живот.  Има изявено отношение към жените. Женен, но често позира с различни момичета. Най-вероятно е предполагал, че всичко ще приключи с едно изнасилване.", "date": "2018.10.10", "title": "Психоанализ: Северин е осъзнавал действията си спрямо Виктория"}
{"url": "https://www.bgonair.bg/bulgaria/2018-10-10/novata-agentsiya-za-patna-bezopasnost-shte-bade-pod-shapkata-na-ms", "text": "\r\n До три седмици ще бъде готова структурата на новата Държавна агенция за пътна безопасност, която управляващите решиха да създадат след трагедията край Своге. Това обяви бившият заместник-министър на регионалното развитие Малина Крумова.  Органът ще изготвя анализи и ще отговаря за координацията между институциите в борбата срещу войната по пътищата. Крумова отказа да разкрие дали тя самата ще оглави новия орган, който ще се занимава основно с анализ.  \"Много неща се правят, но реалното действие по отношение на анализа на тези мерки, те постигат ли резултатите, които са поставени – това е необходимо да бъде направено\", заяви Малина Крумова. Новата агенция за пътна безопасност ще бъде под шапката на Министерския съвет. Нейното създаване няма да доведе до раздуване на администрацията, уверяват управляващите, защото там щели да работят чиновници от други звена. ", "date": "2018.10.10", "title": "Новата агенция за пътна безопасност ще бъде под шапката на МС"}
