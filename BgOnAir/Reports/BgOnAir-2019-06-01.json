{"url": "https://www.bgonair.bg/economy/2019-06-01/amerikanskoto-ministerstvo-na-pravosadieto-shte-razsledva-google", "text": "Американското министерство на правосъдието планира антитръстово разследване на Google, пише Wall Street Journal. То ще засегне както онлайн търсачката, така и други части на бизнеса ѝ. Информацията се появи, докато тече дискусия между обществото и политиците за това дали големите технологични компании трябва да бъдат разделени. Разследването от страна на правителството може да засегне една от най-високо оценените публично търгувани компании в света. Alphabet генерира 136,8 млрд. долара приходи през 2018 г., 85% от които дойдоха от реклама. Google контролира над 70% от пазара на търсачки, сочат данни на NetMarketShare. А това не е първият път, в който тя се сблъсква с антитръстов натиск. През 2013 г. Google заяви, че ще направи някои промени в практиките си и сключи споразумение с Федералната търговска комисия в САЩ. Притесненията на комисията тогава бяха, че бизнес практиките на Google могат да вредат на конкуренцията. През 2010 г. срещу компанията беше подадена антритръстова жалба от Европейската комисия във връзка с подреждането на резултатите в търсачката и рекламите, което доведе до глоба в размер на 2,7 млрд. долара през 2017 г., сочат данни от последния годишен отчет на компанията майка Alphabet. През 2016 г. комисията пък поде действия, свързани с операционната система на Google, Android, а миналата година компанията получи нова глоба от 5,1 млрд. долара. През март тази година Европейският съюз нареди Google да плати около 1,7 млрд. долара заради проблемното си поведение по отношение на рекламата. Напоследък има политически натиск върху Google и в САЩ. Президентът на страната Доналд Тръмп е особено критичен към големите технологични компании, включително обвини Google за политическа намерса в резултатите от търсенето. През март Тръмп написа в Twitter, че YouTube и Twitter поставят на преден план демократите. Сенатор Елизабет Уорън, която през декември обяви, че през 2020 г. ще се кандидатира за президент, все повече настоява за разделянето на технологични компании като Google.  Министерството на отбраната не е коментирало разследването си. Google не е отговорила веднага на запитванията за коментар по въпроса. Снимка: Pixabay", "date": "2019.06.01", "title": "Американското министерство на правосъдието ще разследва Google"}
{"url": "https://www.bgonair.bg/world/2019-06-01/ogranicheniyata-za-rabota-na-balgari-v-shveytsariya-otpadat", "text": "Ограниченията за работа на българи в Швейцария отпадат от днес. След законодателни промени, от 1 юни българи и румънци вече няма да има нужда да кандидатстват за разрешение за пребиваване, при условие че имат работно място.  Ще трябва обаче да бъдат регистрирани от своя работодател по електронен път.  По последни данни на миграционните служби, към края на март тази година в страната пребивават над 11 хил. граждани от двете държави.  Въпреки че не е член на ЕС, по силата на двустранни спораузмения, правата на живеещите в Швейцария и в общността бяха на практика изравнени.  За българите и румънците обаче беше в сила 10-годишен преходен период, за да получат пълни права, който днес изтече окончателно.  Специален документ предвиждаше преходен период от максимум десет години, след който гражданите на България и Румъния да получат пълни права в Швейцария.  На 1 юни 2016 г. Швейцария премахна всички ограничения за българите и румънците - още преди да е изтекъл 10-годишният период.  Тогава обаче Берн постави условие, че ако имиграцията от Румъния и Бългрия превиши с 10% средната стойност от предходната година, на 1 юни 2017 или най-късно на 1 юни 2018, Берн може да въведе нови ограничения за пазара на труда.  И тези ограничения наистина бяха въведени от 1 юни 2017 - първоначално за една, а после за още една година.  \r\nСега обаче 10-годишният срок окончателно изтече. Така Хърватия остава единствената страна, членка на ЕС, чиито граждани все още имат само ограничен достъп до швейцарския трудов пазар.", "date": "2019.06.01", "title": "Ограниченията за работа на българи в Швейцария отпадат"}
{"url": "https://www.bgonair.bg/world/2019-06-01/tsenite-na-zhilishtata-v-madrid-sa-namaleli-s-30", "text": "След финансовата криза през 2008 г. цените на жилищата в Мадрид са намалели с 30%, но сега са с 46% над най-ниското равнище на пазара, достигнато през третото тримесечие на 2012 г., сочат данни на консултантската компания Knight Frank, цитирани от онлайн изданието World Property Journal. Възстановяването на пазара на луксозни имоти в испанската столица набра скорост в края на 2016 г. и от началото на 2017 г. цените растат по-бързо от средния темп в 43-те града, включени в индекса Prime Residential Index на Knight Frank. През 2018 г. те са се повишили с 8,1%. Обемът от продадените нови луксозни жилища е нараснал с 50% между 2017 и 2018 г. и през 2018-2019 г. Ръстът на сектора на бизнес имотите в Мадрид е основен фактор за възстановяването на жилищния пазар в града. Испанската столица се е превърнала в ключов бизнес център със силен финансов, технологичен, логистичен и комуникационен сектор. Според испанското министерство на икономиката шест от всеки десет евро, инвестирани в Испания, са били насочени към Мадрид. Градът затвърждава позициите си и на туристическата карта с над 6,7 млн. туристи, които са го посетили през 2017 г. Летище „Барахас“ в Мадрид оперира директни полети до 203 летища в цял свят и броят на пътниците е нараснал с 50% от 2004 г. насам – от 38 млн. на 57 млн. пътници миналата година. Средната цена на луксозните имоти в Мадрид е 8 хил. евро на кв. м и отговаря на равнището на други водещи градове в Европа, но разходите за живот в испанската столица са ниски и тя беше поставена на 46-о място сред 231 града в света по качество на живота в изследване на консултантската компания Mercer. Традиционно пазарите на луксозни имоти в Мадрид се намират в северните квартали на града като \"Саламанка\", \"Чамбери\", \"Чамартин\" и \"Ел Висо\". Около 65% от купувачите на луксозни жилища са испанци, които живеят или в Мадрид, или в някой от големите градове в страната като Барселона, Малага и Севиля. Преди десет години испанските купувачи на луксозни имоти в столицата бяха близо 90%. Харесайте и страницата ни във Facebook ", "date": "2019.06.01", "title": "Цените на жилищата в Мадрид са намалели с 30%"}
{"url": "https://www.bgonair.bg/bulgaria/2019-06-01/gartsiya-soleni-globi-grozyat-ribarite-ni-nespazvashti-pravilata-za-ulov", "text": "Солени глоби чакат рибарите, които се отправят към Гърция, но не спазват правилата. Не един и двама излизат с лодките си в Бяло море, но Гърция въведе санкции при нарушения на правилата. Има дори язовири, където риболовът е забранен за българи, а причината за това е, че не само ловят много риба, но и замърсяват околната среда. Оплакванията най-вече са свързани с боклуците, които оставят след себе си българските риболовци и паленето на огньове, които са строго забранени. Глобата за това е 400 евро, пише \"Труд\". Риболовът в Северна Гърция най-често се извършва във водите на Струма, Места и притоците от Родопите и Беласица. Особено подходящо място за риболов с лодка е това до брега на безлюдното островче Тасупола, където брегът е почти отвесен и морето е дълбоко над 30 м, и гъмжи от скъпи риби, но за този вид риболов вече е необходимо разрешително, което се изважда в Кавала срещу такса от 20 евро. В Егейско море има над 500 вида риби, а за любителите рибари добрата новина е, че за риболов с въдица от брега на река или на морето не се изисква издаването на разрешително. Тази процедура няма да ви се спести, ако сте решили, че ще ловите риба с харпун. Ако практикувате любителски риболов със собствена лодка, трябва да имате валидна застраховка и капитанско свидетелство. Без разрешително е позволен риболовът от брега с въдица или само със стръв. Навсякъде в страната е забранен риболовът с динамит или с растителни или химични вещества, които парализират или убиват рибата. Наказанията за нарушителите на това правило са строги – ако властите хванат нарушителя за първи път може да го затворят за период от 5 месеца до 3 години, да му наложат глоба и да му отнемат плавателното средство. В случай, че някой бъде заловен да не спазва закона за ловене на риба с динамит, наказанията са още по-строги. Разрешителното за любителски риболов се издава на рибари, които желаят да ловят риба с харпун или от лодка в морето. На тях им е забранено да използват мрежи, защото за това е необходимо да си изкарат разрешително като професионални рибари. Всеки рибар има правото да хване не повече от пет кила риба в рамките на 24 часа, с изключение на случаите, в които само една от рибите е по-тежка от пет килограма. На любителите е забранено да ловят риба с помощта на светлинни източници, да продават улова си, да ползват мрежи. Не е разрешено и да се хващат миди, раци, стриди и корали. Сред другите забрани е и тази за риболов от плавателен съд в лагуните или в развъдници на риба. Харпунджиите също трябва да са наясно със забраните и правилата, които им налага законът. Ако ловят в открито море, трябва да са снабдени задължително с шамандура в жълт цвят с жълто знаменце с диагонална червена линия, на която е изписано „?.?.” (подводна дейност). Това е необходимо за тяхната сигурност, а шамандурата при нормални условия трябва да се вижда от поне 300 метра, като харпунджията трябва да се движи в радиус от 50 метра около нея.", "date": "2019.06.01", "title": "Гърция: Солени глоби грозят рибарите ни, неспазващи правилата за улов"}
{"url": "https://www.bgonair.bg/economy/2019-06-01/turistite-u-nas-se-uvelichavat-1-mlrd-leva-sa-vlezli-v-haznata-ot-kulturen-turizam-prez-2018-g", "text": "1 млрд. лева са влезли в хазната от културен туризъм през миналата година, което е 1/3 от приходите в сектора, обяви директорът на Института за анализи и оценки Румен Драганов. Секторът започна бурното си развитие още през 2017-а, като посещенията на чужденци се увеличават с всяка изминала година. Експертите отчитат ръст от 18-22% и така броят на туристите, които влизат в страната ни с цел туризъм в градска историческа среда, е достигнал 3,5 милиона души. За сравнение преди две години броят им е бил 1,1 млн. души, посочва \"Монитор\". Общият брой на чуждите туристи у нас пък е бил 11,7 милиона души. През последните няколко години наблюдаваме бурно развитие на културния туризъм. Чужденците, които идват у нас с цел културен туризъм, са за кратък период - предимно за уикенда, ползват рентакар и посещават различни населени места. Те са предимно от европейски страни. \"Интересно е, че тези туристи търсят места, свързани предимно с млади хора и проекти за съвременни изкуства. Нещо, което не е типично за българските младежи\", коментира Румен Драганов. Друг интересен момент е, че чуждите туристи са заинтригувани не толкова от мъртвата история и артефакти, а по-скоро търсят живата култура и изкуството на танца и музиката.", "date": "2019.06.01", "title": "Туристите у нас се увеличават, 1 млрд. лева са влезли в хазната през 2018 г."}
{"url": "https://www.bgonair.bg/world/2019-06-01/nova-masova-strelba-v-sasht-12-dushi-zaginaha", "text": "\r\n Стрелба в американския щат Вирджиния отне живота на 12 души, съобщи Reuters. Стрелецът е бил общински служител и е убит, предаде представител на полицията. Полицаите са ранили по време на престрелка мъжът, открил стрелба вчера в сградата на общината в курортния град Вирджиния Бийч. Раненият стрелец е починал. Това съобщи на пресконференция началникът на полицията във Вирджиния Бийч Джеймс Сервера, цитиран от ТАСС. \"Заподозреният влязъл в престрелка с полицаите и бил ранен\", каза той. \"Полицаите направили това, което са длъжни да направят - оказали са му първа помощ и са го евакуирали от сградата. Впоследствие той починал от раните си\", заяви Сервера. Началникът на полицията уточни, че жертвите на трагедията са 12. Убити са били откривани на всеки един от трите етажа на сградата, а един застрелян е открит в паркирана пред сградата кола. Сервера отбеляза, че самоличността на стрелеца е известна, но все още няма да бъде съобщавана, защото не са уведомени роднините му. По последни данни на полицията общински служител с голям стаж е открил стрелба по своите колеги. Сервера заяви, че престрелката е продължила дълго. Раненият при нея полицай е бил спасен от бронежилетката си, предаде Ройтерс. Заподозреният бил въоръжен с пистолет 45-ти калибър със заглушител и е стрелял безразборно по жертвите. Сервера заяви, че той е бил дългогодишен служител в сферата на комуналните услуги, и го определи като \"недоволен\", но отказа да каже повече за това каква може да е причината за нападението. Заместник-кметът Джеймс Уд обясни, че самата сграда, където е станало всичко, е място, където се приемат плащания за комунални и други услуги. Смята се, че това е стрелбата с най-много жертви при насилие с огнестрелно оръжие на работното място в САЩ от февруари, когато работник във фабрика застреля петима свои колеги в Орора, Илинойс, малко след като бил освободен от работа, отбелязва Ройтерс.", "date": "2019.06.01", "title": "Нова масова стрелба в САЩ, 12 души загинаха"}
{"url": "https://www.bgonair.bg/economy/2019-06-01/pechalbata-na-bankite-prez-april-s-145-rast-na-godishna-baza", "text": "Печалбата на банковата система за първите четири месеца на тази година се увеличава с 14,5% на годишна база и достига 454 млн. лв. Това е с 58 млн. лева повече в сравнение със същия период на миналата година, показват данните на Българската народна банка (БНБ). В централната банка изчисляват, че през април активите на банковата система нарастват с 0,3% (287 млн. лв.) до 108,5 млрд. лв. Увеличават  се кредитите и авансите, паричните  наличности, портфейлите с ценни книжаи нетекущите активи и групи за освобождаване, класифицирани като държани за продажба. Намаляват паричните салда в централни банки и другите депозити на виждане. В края на април балансовата позиция пари, парични салда при централни банки и други депозити на виждане заема 17,7% от общите активи, а портфейлите с ценни книжа –12,4%. Експертите на Димитър Радев пресмятат, че отношението на ликвидно покритие на банковата система към 30 април е 265,9% (при 289,1% в края на март). Ликвидният буфер, с който разполагат банките е 28,5 млрд. лв., а нетните изходящи ликвидни потоци са 10,7 млрд. лв. В края на миналия месец разходите за обезценка на финансови активи, които не се отчитат по справедлива стойност в печалбата или загубата, са 110 млн. лв. (при 131 млн. лв. година по-рано). В края на първото тримесечие на 2019 г. съотношениeто на базовия собствен капитал от първи ред е 17,88%, на капитала от първи ред –18,27%, а на общата капиталова адекватност –19,17%, като нивата на съотношенията остават значително над регулаторните изисквания. Брутните кредити и аванси на банковата система през април намаляват с 0,2% и в края на април възлизат на 90,8 млрд. лв. Намаляват средствата при централни банки (с 832 млн. лв., 5,6%), но нарастват вземанията от кредитни  институции (със 106 млн. лв., 0,7%) и брутният кредитен портфейл (с 583 млн. лв., 0,9%). Към 30 април размерът на отпуснатите от банките заеми е 62,3 млрд. лв. Кредитите за фирмите и за домакинствата се увеличават съответно с 1,1% и 0,5%. Заемите за други финансови предприятия и за сектор „Държавно управление“ нарастват съответно с 3% и 0,3%. Депозитите в банковата система в края на април са 91,6 млрд. лв. (при 91,5 млрд. лв. в края на март). Увеличават се средствата на домакинства (с 309 млн. лв., 0,6%), на бизнеса (със 105 млн. лв., 0,4%) и на други финансови предприятия (със 70 млн. лв., 1,9%). Намаляват се спестяванията на кредитни институции (с 335 млн. лв., 6%) и на сектор „Държавно управление“ (с 43 млн. лв., 1,5%). Собственият капитал в баланса на банковата система през април намалява с 315 млн. лв. (2,2%) до 13,8 млрд.  лв.  Намалението  се  дължи на динамиката при неразпределената печалба, като същевременно нарастват другите резерви и печалбата.", "date": "2019.06.01", "title": "Печалбата на банките през април -  с 14,5% ръст на годишна база"}
{"url": "https://www.bgonair.bg/world/2019-06-01/vulkanat-etna-se-probudi-otnovo", "text": "Най-активният вулкан в Европа отново се пробуди. Вчера Етна озари нощното небе и изхвърли струи гореща лава по югоизточния си склон.  Това стана след часове на повишена сеизмична активност на остров Сицилия.  3330-метровият вулкан се активизира няколко пъти годишно. А последното му сериозно изригване е през 1992 година.", "date": "2019.06.01", "title": "Вулканът Етна се пробуди отново"}
{"url": "https://www.bgonair.bg/world/2019-06-01/papa-frantsisk-prizova-rumantsi-i-ungartsi-da-ostavyat-konfliktite-pomezhdu-si-v-minaloto", "text": "\r\n Папа Франциск призова румънци и унгарци да оставят конфликтите помежду си в миналото.  Във втория ден на посещението си в Румъния той отслужи литургия в най-популярното сред местните католици светилище в Трансилвания.  Въпреки дъжда и лошото време, там се събраха над 80 хиляди вярващи. Сред тях и унгарският президент Янош Адер.  Етническите унгарци, повечето от които католици, са най-многобройното малцинство в православна Румъния. За разлика от визитата му у нас в началото на май, когато православната църква отказа общо богослужение, в Румъния главата на римокатолическата църква участва и в обща молитвена церемония с патриарх Даниил.", "date": "2019.06.01", "title": "Папа Франциск призова румънци и унгарци да оставят конфликтите помежду си в миналото"}
{"url": "https://www.bgonair.bg/world/2019-06-01/vzriv-v-zavod-za-eksplozivi-v-rusiya-nay-malko-27-dushi-sa-postradali", "text": "39 души пострадаха при най-малко два взрива в цех за производство на тротил в руския град Дзержинск. 10 са в болница, четирима от тях са в тежко състояние. Останалите са освободени за домашно лечение. Районът около комплекса е отцепен, а на място работят над 400 души от аварийните служби. По време на инцидента в цеха са работили петима души, които са евакуирани. Вследствие на взривовете се е сринала административната сграда на комплекса. А последвалият пожар е обхванал площ от 100 квадратни метра. По предварителни данни причина за аварията е нарушение на технологичния процес. Няма опасност от нови взривове, нито заплаха за местното население. Изпотрошени са обаче прозорците на най-малко 180 сгради.", "date": "2019.06.01", "title": "39 души пострадаха при два взрива в завод за експлозиви в Русия (Обновена)"}
{"url": "https://www.bgonair.bg/world/2019-06-01/pozhar-izbuhna-v-bezhanski-tsentar-v-bosna-i-hertsegovina", "text": "Най-малко 29 души са пострадали при пожар, избухнал в мигрантски център в Босна и Херцеговина. Огънят е пламнал рано тази сутрин, а на място са пристигнали десетки пожарникари.  На 9 от пострадалите е оказана медицинска помощ на място в лагера край Велика Кладуша, а останалите 20 са откарани в близката болница.  В центъра за временно настаняване е имало няколкостотин мигранти. Причините за пожара все още се изясняват.", "date": "2019.06.01", "title": "Пожар избухна в бежански център в Босна и Херцеговина"}
{"url": "https://www.bgonair.bg/reportazhi/2019-06-01/v-denya-na-deteto-zabavleniya-i-praznichno-nastroenie-v-tsyala-balgariya", "text": "\r\n Забавления и празнично настроение за Деня на детето в цяла България.  В центъра на София се събраха стотици деца, които успяха да се насладят на организираните специално за тях игри и вкусни лакомства. ", "date": "2019.06.01", "title": "В Деня на детето: Забавления и празнично настроение в цяла България"}
{"url": "https://www.bgonair.bg/world/2019-06-01/targovskata-voyna-mezhdu-vashington-i-pekin-e-v-razgara-si", "text": "Търговската война между Вашингтон и Пекин е в разгара си. Днес влизат в сила новите китайски мита от 25% върху американски стоки на стойност 120 млрд. долара.  Те са в отговор на наложените през май американски мита върху китайски продукти на стойност 200 млрд долара.  \r\nВ допълнение снощи Пекин обяви, че планира да състави свой черен списък с компании и личности, смятани за накърняващи интересите на страната.  Мярката се тълкува като отмъщение за отнетия лиценз на Huawei, чрез което Вашингтон забрани на американските компании да търгуват с китайския гигант.  Според анализатори новите китайски мита няма да засегнат значително американските производители.  Спадът на китайските инвестиции в СAЩ и евентуалното спиране на износа на редки метали, основно произвеждани в Китай обаче биха могли да нанесат удар на икономиката отвъд Океана.", "date": "2019.06.01", "title": "Търговската война между Вашингтон и Пекин е в разгара си"}
{"url": "https://www.bgonair.bg/bulgaria/2019-06-01/pozhar-izpepeli-karavana-na-kamping-smokinya", "text": "Пожар на къмпинг Смокиня. Днес по обяд са се запалили сухи треви, съобщиха от МВР Бургас.  От пламъците е изгоряла една каравана, втора е била леко засегната, но е спасена.  При инцидента няма пострадали хора.  Площта на пожара се изчислява. Рано сутринта неизправен аспиратор запали и заведение в центъра на Бургас.", "date": "2019.06.01", "title": "Пожар изпепели каравана на къмпинг \"Смокиня\""}
{"url": "https://www.bgonair.bg/bulgaria/2019-06-01/vse-oshte-nyama-povdignati-obvineniya-sreshtu-plovdivskiya-kmet-ralyo-ralev", "text": "Специализираната прокуратура все още не е повдигнала обвинения по разследването срещу кмета на район \"Северен\" в Пловдив Ральо Ралев, след като в четвъртък вечерта той беше арестуван при акция.  По думите на заместник-главния прокурор Иван Гешев, делото за корупция било образувано в прокуратурата преди пет месеца, а уличените са били записвани със специални разузнавателни средства.  Общо петима души бяха задържани в съвместната акция на антикорупционната комисия и криминалната полиция в града.  По адресна регистрация кметът на район \"Северен\" живее в панелен апартамент в същия район. Според негови познати обаче той живее в апартамент на последния етаж в луксозна кооперация.", "date": "2019.06.01", "title": "Все още няма повдигнати обвинения срещу пловдивския кмет Ральо Ралев"}
{"url": "https://www.bgonair.bg/reportazhi/2019-06-01/plovdiv-i-stara-zagora-se-vazstanovyavat-sled-buryata", "text": "\r\n Пловдив и Стара Загора постепенно се възстановяват след силната буря вчера. Все още има райони без електричество, на места реколтата е унищожена от градушката. Бурята удря Стара Загора със силен вятър, дъжд и градушка. Днес градът се възстановява постепенно, отстранени са падналите дървета, които блокираха улици, отводнени са и две училища. Няма затворени пътища и бедстващи хора, но реколтата в селата Змейово и Хрищени е унищожена от градушката.  Основен проблем за наводняването на града са се оказали запушените от листна маса шахти.  Бурята вчера наводни и Пловдив. Oт пожарната са реагирали на над 100 сигнала за последните 24 часа. Освен подлези и магазини, и две от болниците в града бяха наводнени, а десетки автомобили закъсаха по булевардите.  \r\nИ днес много от собствениците им издирваха изгубените си регистрационни номенра.  Колекторна тръба на бул. \"Особождение\" не е издържала на напрежението и част от асфалтовото покритие над нея се е разрушило.  На места в града водата все още не се е оттекла. Над 80 л на кв. м са паднали само за час вчера в Пловдив.", "date": "2019.06.01", "title": "Пловдив и Стара Загора се възстановяват след бурята"}
{"url": "https://www.bgonair.bg/reportazhi/2019-06-01/vodolazi-pochistiha-morskoto-dano-do-o-sv-anastasiya-kray-burgas", "text": "\r\n Водолази почистиха морското дъно до остров \"Св. Анастасия\" край Бургас. От управата на острова пък обявиха война на пластмасата като отправиха призив - \"Да си еко е яко!\".  Пред   един от водолазите от клуб \"Приятели на морето\" - Бургас, Стоян Димитров, сподели, че тази година силните течения са помогнали за изчистването на отпадъците.  \"Призоваваме хората да изхвърлят ненужните вещи на определените за това места, тъй като хвърляйки ги в морето, те не изчезват, а отиват просто на дъното му и нанасят сериозни щети върху екологията\", допълни той. С редица инициативи на о. \"Св. Анастасия\" беше отбелязан Денят на детето - 1 юни. Традиционно на тази дата посетителите могат да опитат безплато прясно изпечени миди на тенекия.  А от днес Община Бургас стартира кампания за ограничаване използването на пластмасови изделия за еднократна употреба на острова. Напитките ще се предлагат само в стъкло и метал. Съдовете за еднократна употреба ще са от хартия, чашите и сламките също.", "date": "2019.06.01", "title": "Водолази почистиха морското дъно до о. \"Св. Анастасия\" край Бургас"}
{"url": "https://www.bgonair.bg/bulgaria/2019-06-01/dvama-s-marsilska-treska-sled-uhapvane-ot-karlezh-v-haskovo", "text": "За първи усложнения на пациенти след ухапване от кърлеж в Хасковска област за тази година, съобщават от РЗИ.  По данни на здравната инспекция от Марсилска треска се лекуват двама души. От Спешно отделение в Хасково информираха, че при тях вече има пациенти, които търсят помощ след като са били ухапани от кърлеж.  Най-често се търси лекарска помощ след почивни дни, обясниха още докторите.", "date": "2019.06.01", "title": "Двама с Марсилска треска след ухапване от кърлеж в Хасково"}
{"url": "https://www.bgonair.bg/bulgaria/2019-06-01/60-hil-lv-bili-iskani-ot-stroitelen-predpriemach-v-plovdivskiya-rayon-severen", "text": "\r\n 60 000 лв. са поискани от строителен предприемач в район \"Северен\" в Пловдив, за да му бъде проектът му одобрен. Това заяви зам.-главният прокурор Иван Гешев след ареста на кмета н а район \"Северен\" Ральо Ралев, който в четвъртък вечерта беше задържан при акция.  Делото за корупция било образувано в прокуратурата преди пет месеца, а уличените са били записвани със специални разузнавателни средства. Общо петима души бяха задържани в съвместната акция на антикорупционната комисия и криминалната полиция в града.  По адресна регистрация кметът на район \"Северен\" живее в панелен апартамент в същия район. Според негови познати обаче той живее в апартамент на последния етаж в луксозна кооперация. В началото на януари строителен предприемач от Пловдив решава да строи жилищна сграда. Строителната документация обаче се оказва не при архитекта на общината, а при кмета на район \"Северен\". Строителят търси контакт с кмета, за да разбере защо документите не се движат.  На предриемача е обяснено, че приближен на кмета може да помогне, а цената за това е 60 хил. лева. Тогава той подава сигнал до премиера Борисов, който пък го препредава към прокуратурата.  Междувременно посредникът предлага на строителния предприемач да сключат договор за строеж на хале на стойност 300 хил. лева.  В неделя съдът ще реши дали да остави двамата за постоянно в ареста. ", "date": "2019.06.01", "title": "60 хил лв. били искани от строителен предприемач в пловдивския район \"Северен\""}
{"url": "https://www.bgonair.bg/bulgaria/2019-06-01/momichentse-ostava-v-bolnitsa-s-8-izgaryaniya-sled-demonstratsiyata-na-mvr-v-silistra", "text": "\r\n Момиченце остава в болницата в Русе с 8% изгаряния след демонстрация на МВР в Силистра, при която пострадаха общо три деца.  Другите две деца, които пострадаха при демонстрацията на стадиона в навечерието на 1 юни, вече са изписани.  При хвърляне на светлинно-звукова граната, осколка ранява трите деца, които са били на около 50 метра от взрива.  Заради инцидента вътрешният министър Младен Маринов отстрани директора на полицията в Силистра, а прокуратурата започна разследване по случая.", "date": "2019.06.01", "title": "Момиченце остава в болница с 8% изгаряния след демонстрацията на МВР в Силистра"}
{"url": "https://www.bgonair.bg/bulgaria/2019-06-01/otnemaneto-na-detsa-ot-roditelite-im-ne-ni-e-tsel-kategorichni-sa-ot-sotsialnoto-ministerstvo", "text": "Отнемането на деца от техните родители никога не е било и няма да бъде цел на националните политики и законодателство. Съгласно Конституцията на Република България отглеждането и възпитанието на децата е право и задължение на техните родители и се подпомага от държавата. Това се посочва в позиция на Министерството на труда и социалната политика /МТСП/, с която то възразява срещу твърденията в социалните мрежи за \"неправомерно отнемане на деца\", съобщиха от пресцентъра на МТСП. От там уточняват, че настаняването на дете извън семейството може да стане само при наличие на основания, определени в Закона за закрила на детето, които не се променяни от 10 години, а предприемането на такава мярка за закрила винаги подлежи на съдебен контрол. Във връзка с реда за настаняване на деца извън семейството от социалното министерство уточняват, че той не е променян от 2006 г. В него единствено е премахната възможността за настаняване в специализирани институции, тъй като до 2021 г. всички домове за деца, лишени от родителска грижа и домове за медико-социални грижи за деца ще бъдат закрити. \"Извеждането на дете от биологичното семейство е крайна временна мярка за закрила, която се базира на прецизно проучване и оценка на конкретния сигнал за дете в риск и се потвърждава със съдебно решение. Такова решение се прилага за много крайни случаи на насилие, неглижиране и нарушаване на интереса на детето (склоняване към проституция, просия). Социалните работници и полицията извежда деца само ако животът и здравето на детето са застрашени. Това е принципът в закона, който социалните работници са длъжни да спазват\", се посочва още в позицията, изпратена до медиите. От там възразяват и срещу определянето като доносници на хората, които помагат на децата в риск или сигнализират за дете в рискова ситуация. В позицията се посочва, че това е задължение на всяко лице, регламентирано в Закона за закрила на детето още от 2003 г. \"Това задължение съществува от 16 г. и не е въведено с последните промени в закона. Сигналите обаче не са достатъчни за прилагане на мерки за закрила, а се проверят за тяхната достоверност и основателност. Не се разглеждат анонимни сигнали, освен в случаите на насилие над дете\", се посочва още в становището на ресорното министерство. Снимка: Pixabay", "date": "2019.06.01", "title": "Отнемането на деца от родителите им не ни е цел, категорични са от социалното министерство"}
{"url": "https://www.bgonair.bg/bulgaria/2019-06-01/maykite-na-detsa-s-uvrezhdaniya-otnovo-na-protest-nastoyavat-za-ravnopostavenost", "text": "\r\n Майките на деца с увреждания отново на протест. В международния ден на детето те настояват за равнопоставеност в подкрепата за всички деца.  Сред исканията им са да се изравнят социалните помощи за децата в приемните семейства, както и за тези, които са сираци и се отглеждат от роднини.  Те се събраха в 11.00 ч. пред сградата на Министрерския съвет. Демонтстрацията е под надслов \"Да спасим децата от системата! Да спрем неправомерното отнемане на деца!\". Майките искат още извеждането на дете в семейството да се предприема като крайна мярка при изчерпване на всички други възможности. Ако пък извеждането не се потвърди от съдебна инстанция, директорът на Дирекция \"Социално подпомагане\", подписал заповедта за отнемане на детето, незабавно да бъде отстранен от длъжност. Те настояват още за изработването на нов концептуален фундамент - стратегия за семейството и детето, за изработването на съвременна методика за оценка на родителския капацитет и за въвеждане на законови механизми за строг и постоянен контрол върху работата на социалните работници, за търсене на административна и дисциплинарна отговорност при недобросъвестни и некомпетентни решения.", "date": "2019.06.01", "title": "Майките на деца с увреждания отново на протест, настояват за равнопоставеност"}
{"url": "https://www.bgonair.bg/bulgaria/2019-06-01/defektna-partida-s-granati-edna-ot-versiite-za-intsidenta-v-silistra", "text": "\r\n Дефектна партида с гранати е една от версиите на разследващите за инцидента в Силистра. Вчера три деца пострадаха след взрива на светлинно-звукова граната на стадиона в града. След инцидента директорът на МВР – Силистра беше отстранен, а използването на пиротехнически средства при демонстрации беше забранено. От 3 до 10 г. затвор заплашват отговорните за инцидента на стадиона в Силистра. Разпитите на свидетели вече започнаха. Сред тях и е журналистът Алексей Минев.  Една от версиите за инцидента e, че грaната е била дефектна. Две от трите пострадали деца бяха изписани още вчера, а 6-годишно момиче остава за лечение в болницата в Русе, където беше оперирано.  На демонстрацията на стадиона в Силистра е имало 500 деца от четири училища в областта.  ", "date": "2019.06.01", "title": "Дефектна партида с гранати - една от версиите за инцидента в Силистра"}
