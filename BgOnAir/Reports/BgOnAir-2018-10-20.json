{"url": "https://www.bgonair.bg/economy/2018-10-20/v-srebarniya-fond-nad-292-mlrd-lv-kam-kraya-na-septemvri", "text": "Над 2,92 млрд. лв. има в Държавния фонд за гарантиране устойчивост на държавната пенсионна система (т. нар. Сребърен фонд) към края на септември, става ясно от данни на Министерството на финансите (МФ), публикувани на сайта на ведомството. От тази сума 2,904 млрд. лв. са оформени в годишни депозити в Българска народна банка (БНБ) с решения на Управителния съвет на фонда.  Трансферираните през юли средства към гаранционния фонд от фонд „Пенсии“ в ДОО са в размер на 6,11 млн. лв. Месец по-рано трансферът е бил в размер на 7,1 млн. лв., а за цялото второ тримесечие – 113,4 млн. лв. За 2017 г. трансферът е близо 128 млн. лв., става ясно още от данните.  Както през последните няколко години, така и към края на юни 2018 г. парите за пенсии са с нулева доходност. Консервативната инвестиционна политика, с която се управлява фондът обаче, осигурява постигането на положителна реална доходност, т.е. на доходност, надхвърляща темпа на инфлация за определен период. На 3 октомври Министерският съвет прие Дългосрочната инвестиционна политика на Държавния фонд за гарантиране устойчивост на държавната пенсионна система и Средносрочната стратегия за инвестиране на средствата на фонда за периода 2019-2021 г. От стратегическите документи става ясно, че ще бъде запазен и през следващата година прилагания досега консервативен подход за управление на активите, при спазване на принципите за надеждност, ликвидност и прозрачност. Настоящите пазарни условия не предполагат реализирането на висока доходност при желаните ниски нива на инвестиционен риск, поради което най-добрата алтернатива за инвестиране на средствата на Фонда ще продължи да бъде под формата на депозит в Българската народна банка или други инструменти по сметки в нея. Темата с постъпленията в Сребърния фонд периодично се появава за обсъждане в публичното пространство. Бизнесът от години настоява да се намерят допълнителни източници за приходите на фонда, който на практика е гарант за пенсионната система на странта. ", "date": "2018.10.20", "title": "В Сребърния фонд: Над 2,92 млрд. лв. към края на септември"}
{"url": "https://www.bgonair.bg/world/2018-10-20/ofitsialno-tsipras-poe-funktsiite-na-vanshen-ministar-na-gartsiya", "text": "Премиерът на Гърция Алексис Ципрас официално пое функциите на външен министър. Той положи клетва в президенсткия дворец пред държавния глава на страната Прокoпис Павлoпулос.  След това се срещна в министерството с предшественика си Никос Кодзиaс. Ципрас пое функциите след оставката му.  Причината - конфликт между Кодзиас и министъра на отбраната Панос Каменос, който е и лидер на коалиционния партньор \"Независими гърци\".  Каменос е против договора за името на Македония. Той обвини Кодзиас, че е злоупотребил с тайни средства на външното министерство и че е човек на милиардера и финансист Джордж Сорос.  Обвинения, които Кодзиас определи като отвратителни.", "date": "2018.10.20", "title": "Официално: Ципрас пое функциите на външен министър на Гърция"}
{"url": "https://www.bgonair.bg/bulgaria/2018-10-20/za-da-namalee-trafikat-v-sofiya-predlagat-poveche-i-po-skapi-zoni-za-parkirane", "text": "Трафикът в София може да намалее с въвежданото на повече и по-скъпи платени зони за паркиране. Около това мнение се обединиха експерти, които взеха участие в кръгла маса на тема \"Възможности за решаване на проблема с паркирането и гариранено\", организирана от Съюза на архитектите в България. Според статистиката, цитирана от главния архитект на столицата Здравко Здравков, в столицата 1000 души разполагат с 680 автомобила. \"Това означава, че в града има 1 милион коли. Тези данни ни нареждат на челните места в Европа по брой автомобили на глава от населението\", коментира арх. Здравков пред \"Монитор\". Той обясни, че София е проектирана да побира много по-малко автомобили. Според него трябва да има механизъм, с който да се ограничава придобиването на лични автомобили, така че тази бройка да започне да пада. Относно изграждането на допълнителни паркинги той обясни, че в София има места, където може да бъдат изградени, но инвеститорите ще имат нулев интерес, докато паркирането в града е безплатно. \"Нужно е да се намери бизнес формулата, по която освен паркинги, инвеститорите да имат интерес да изграждат и пространства около тях. Цената за паркирането в момента е много ниска, а в голяма част на града е безплатно. Ние никога няма да намерим частни инвеститори, ако продължаваме с политиката на евтиното паркиране\", категоричен е Здравков. Той смята, че намаляването на трафика минава и през създаването на повече пешеходни и велосипедни зони. За пример Здравков даде Копенхаген, където 45% от хората се предвижват с колела. В София са 1%. От своя страна председателят на Съюза на архитектите Георги Бакалов, че в борбата с трафика може да се включат и междублоковите пространства. По думите му може да бъдат дадени на концесия и да се изградят подземни гаражи, върху които да се изграждат кафета, зелени площадки и места за отдих.", "date": "2018.10.20", "title": "За да намалее трафикът в София: Предлагат повече и по-скъпи зони за паркиране"}
{"url": "https://www.bgonair.bg/bulgaria/2018-10-20/nfsb-pozorno-e-da-badat-izpolzvani-detsa-s-uvrezhdaniya-za-politicheski-i-komersialni-tseli", "text": "Националният фронт за спасение на България с официална позиция относно скандала с обидното изказване на вицепремиера Валери Симеонов за майките на деца с увреждания.  \"НФСБ не поставя под въпрос болката на всички майки на деца със специални потребности или съдбата на всички хора с увреждания в България\", подчертават от партията.  Според НФСБ лидерът им Валери Симеонов с използвания израз \"уж болни деца\" се възмутил от недопустимия стремеж на някои майки, лидери на протеста и председатели на опозиционни партии, да използват нещастието на тези деца за комерсиални и политически цели.  Според НФСБ проведената лъжлива медийна кампания, ваденето на думи от контекста, безсрамното яхване на проблема с тежки случаи на деца с увреждания от опозицията, начело с БСП, е позор за парламентаризма и политическия живот в България и е опит за дестабилизация на правителството.  Заради изказването на Валери Симеонов вчера майките на деца с увреждания поискаха оставката на вицепремиера.  А премиерът Бойко Борисов се извини от името на правителството.", "date": "2018.10.20", "title": "НФСБ: Позорно е да бъдат използвани деца с увреждания за политически и комерсиални цели"}
{"url": "https://www.bgonair.bg/bulgaria/2018-10-20/da-byagash-s-kauza-detsa-i-roditeli-se-vklyuchiha-v-blagotvoritelen-maraton-v-burgas", "text": "\r\n Деца и родители бягаха благотворително в Бургас. Инициативата е на училище \"Петко Рачев Славейков\" и се провежда за трета поредна година.  Събраните средства ще отидат за рехабилитация на деца с увреждания.  В учебното заведение се обучават 18 деца със специални образователни потребности.  В Морската градина бяха разположени касички, където родители и деца даряваха средства.  В благотворителния маратон участва и Георги. Той е в 4 клас и е с увреден слух и зрение. Част от събраните средства ще отидат за обучението на ресурсни учители, които да работя с него.", "date": "2018.10.20", "title": "Да бягаш с кауза: Деца и родители се включиха в благотворителен маратон в Бургас"}
{"url": "https://www.bgonair.bg/bulgaria/2018-10-20/spirat-dvizhenieto-prez-rishkiya-prohod-do-14-ch-dnes", "text": "До 14.00 ч. днес ще бъде спряно движението на всички моторни превозни средства през Ришкия проход по пътя Шумен-Карнобат.  Ограничението е по искане на \"Пътната полиция\" в Шумен и на Окръжната прокуратура в града.  Те ще извършват следствен експеримент при 23-ия километър в близост до кръстовището за Смядово.", "date": "2018.10.20", "title": "Спират движението през Ришкия проход до 14 ч. днес"}
{"url": "https://www.bgonair.bg/bulgaria/2018-10-20/yaponskata-kultura-zavladya-sofiya", "text": "Японската култура завладя столицата ни. Ден на японските бойни изкуства и традиции се провежда днес в Античен комплекс \"Сердика\". Събитието е част от 29-ите Дни на японската култура в България. То беше открито от посланика на Япония в България Н.Пр. Масато Ватанабе и зам.-кмета на София доц. Тодор Чобанов, предаде репортер на  . Посетителите имат възможността да видят редица демонстрации на традиционни японски бойни изкуства. Тяхното изучаване включва не само физическа подготовка, овладяване на техники за самоотбрана, но и потапяне в един свят на познание и омиротворение, както и запознаване с историята на бойното изкуство и с древната му философия.  Затова събитието има за цел да запознае българската публика с цялата разнообразна палитра на традиционна и модерна Япония. Освен с традиционни японски бойни изкуства – айкидо, джиу джицу, джудо, любителите на японската култура ще се запознаят и с не толкова популярните в България – катори шинто рю, кьокушин карате, такемусу айкидо. ", "date": "2018.10.20", "title": "Японската култура завладя София"}
{"url": "https://www.bgonair.bg/brjuksel-1/2018-10-20/edna-kola-koyato-ne-e-godna-za-myunhen-ne-e-godna-i-za-montana", "text": "\r\n \"Аз започнах инициатива за това да има еднакви стандарти за автомобилите по отношение на замърсяването\", заяви министърът на околната среда и водите Нено Димов в разговор с Милена Милотинова в предаването \"Брюксел 1\"  по повод постепенното въвеждане на ограничения за дизелите в някои градове в Западна Европа. \"Тази моя инициатива беше подкрепена от Полша и Словакия, а на среща на екоминистрите още 6 страни се присъединиха. Така една много сериозна коалиция от 9 страни възложихме на ЕК да намери разрешение на наднационално ниво, за да бъде избегнат поредният двоен стандарт,\" обясни Нено Димов.  Най-вероятно чак през 2020 година, имайки предвид  предстоящите евроизбори през 2019 г., ЕК ще започне разглеждането на искането ни напливът на стари автомобили към Източна Европа да бъде ограничен, обясни за предаването \"Брюксел 1\" министърът.", "date": "2018.10.20", "title": "Една кола, която не е годна за Мюнхен, не е годна и за Монтана"}
{"url": "https://www.bgonair.bg/bulgaria/2018-10-20/sanktsiite-sreshtu-darzhavite-sa-prat-v-razvitieto-im-kategorichen-e-borisov", "text": "Ако приемем, че свободният пазар и конкурентоспособността са движещите сили на един успешен бизнес и сътрудничество, санкциите са точно прът в колелата, който спира и променя конкурентоспособността на бизнеса и страните, където има такива. Това каза премиерът Бойко Борисов на откриването на Четвъртата среща на местните лидери на страните от Инициативата \"16+1\" в Националния дворец на културата. Форумът е под мотото \"Глобално мислене, действия на местно ниво\". По думите на министър-председателя по време на срещата в Брюксел на ЕС с Азия са били очертани огромните възможности, които има пазарът, но в същото време са налице условията на санкции - на САЩ към Китай и към Русия, както и от страна на ЕС към Русия. Поради това на вчерашната среща в Брюксел наред с оптимизма е имало и много песимизъм, добави Борисов. Според премиера Борисов излизането на САЩ от споразумението за климатичните промени също не е еднозначен акт и природата всеки ден напомня, че промените в климата са факт. Това, което е днес - наводнения, суши, земетресения, цунамита, и това е също една причина за миграционната вълна, която върви в света, допълни Бойко Борисов. Затова той е категоричен, че целият свят трябва да положи огромни усилия. Министър-председателят изтъкна, че цифровизацията, която вече е факт, води след себе си необходимостта от съответната киберзащита и борба срещу киберпрестъпленията. Борисов разказа, че два дни в Брюксел бил в една група с китайския премиер и с канцлера Меркел, което е дало възможност да разговарят по всичките тези теми. Бойко Борисов посочи, че 30 града от български и китайски общини са побратимени. Според него това е похвално, защото когато междуправителствените отношения са добри, инвестиционните намерения се реализират по-лесно, тъй като те пряко зависят от местната власт. \"Живеем в много тревожен свят. Напрежението витаеше в Брюксел\", добави Борисов и информира, че всички участници от Европа и Азия желаят да постигнат добри резултати в бъдеще. Затова обаче, според Борисов, предстои много работа. Той изтъкна, че трябва да се спазват върховенството на закона и свободата на медиите. По-рано Бойко Борисов се е срещнал със заместник-председателя на Постоянния комитет на общокитайското събрание на народните представители Цао Дзиенмин в рамките на форума. Министър-председателят е изразил увереност, че срещата на местните лидери ще допринесе за задълбочаването на двустранните отношения между България и Китай.  \"Във форума ще участват представители на всички български области, както и голям брой общини. Надявам се те да установят контакти и да реализират сътрудничество по конкретни проекти\", е казал премиерът Борисов. Той е акцентирал върху желанието на България за разширяване на всестранното приятелско партньорство с Китай, чрез задълбочаване на политическите и икономическите контакти, и е подчертал, че през 2019 г. България и Китай ще отбележат 70-ата годишнина от установяването на дипломатически отношения.", "date": "2018.10.20", "title": "Санкциите срещу държавите са прът в развитието им, категоричен е Борисов"}
{"url": "https://www.bgonair.bg/bulgaria/2018-10-20/sled-17-godini-razruha-mladezhi-vazstanovyavat-izpepeleniya-studentski-dom", "text": "\r\n След 17 години в разруха, младежи възстановяват Студентския дом в София.  Акцията в сградата паметник на културата започна тази сутрин с разчистване на ненужните вещи.  През декември 2001 г. в Студентския дом в София избухва пожар. Сцената и покривът над нея са почти изпепелени. В продължение на 17 години мястото тъне в разруха – до днес.     Студентите обещават, че инициативата ще продължи докато не изчистят всички отпадъци и не върнат отново духа на мястото!", "date": "2018.10.20", "title": "След 17 години разруха: Младежи възстановяват изпепеления Студентски дом"}
{"url": "https://www.bgonair.bg/world/2018-10-20/makedonskiyat-parlament-odobri-novoto-ime-na-stranata-balgariya-privetstva-reshenieto", "text": "Снощи парламентът в Скопие одобри с необходимото квалифицирано мнозинство от две трети поправки в конституцията, които предвиждат името на страната да бъде променено на Република Северна Македония. България приветства решението. \"Приветстваме днешното решение на Парламента в Скопие, с което се отваря процеса на европейска и евроатлантическа интеграция на страната. Вярваме, че това е най-правилното и единствено отговорно решение, което дава шанс за благоденствие на всички граждани в региона. Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъдем най-искрен и близък приятел в този процес\", заяви външният ни министър Екатерина Захариева в официалната позиция. Македонският премиер Зоран Заев, гръцкият му колега Алексис Ципрас и Европейският съюз приветстваха одобряването на промяната на името на Република Македония от нейния парламент. \"Днес е исторически ден за страната\", каза след гласуването снощи Заев, цитиран от Ройтерс. \"Македония ще бъде част от европейското семейство, нашите мечти и визии за по-добър живот в по-добра страна ще се осъществят\", добави той, цитиран от  Резултатът от гласуването, който може да доведе до уреждане на продължаващия вече 27 години спор между Атина и Скопие, бе приветстван и от гръцкия премиер Алексис Ципрас. \"Поздравления на моя приятел Зоран Заев! Вотът тази вечер е голяма крачка към нашия общ успех. Много важна крачка към мирно и проспериращо бъдеще за нашите народи!\", написа Ципрас. В туит на македонски председателят на Европейския съвет Доналд Туск също приветства резултата от гласуването като \"огромна крачка към заемането на полагащото ви се място в евроатлантическата общност\", предаде ДПА. \"Голям ден за демокрацията в Скопие\", реагира европейският комисар за разширяването Йоханес Хан, цитиран от Ройтерс. Снощи парламентът в Скопие одобри с необходимото квалифицирано мнозинство от две трети поправки в конституцията, които предвиждат името на страната да бъде променено на Република Северна Македония.", "date": "2018.10.20", "title": "Македонският парламент одобри новото име на страната, България приветства решението"}
{"url": "https://www.bgonair.bg/reportazhi/2018-10-20/fondatsiya-single-step-predlaga-bezplaten-domashen-test-za-hiv", "text": "\r\n От началото на месеца и у нас всеки вече може да си поръча вкъщи безплатен конфиденциален орален тест за ХИВ.  Кампанията е на фондация \"Single step\", която се занимава с проблемите на ЛГБТ и общността.  Според статистиката в България над 2 800 души са носители на ХИВ вируса, като установените за 2018 година нови случаи са 161. А много хора се притесняват да се изследват. ", "date": "2018.10.20", "title": "Безплатен домашен тест за ХИВ - вече е възможно!"}
{"url": "https://www.bgonair.bg/world/2018-10-20/vzriv-izbuhna-v-zavod-za-pirotehnika-v-rusiya-chetirima-zaginaha", "text": "Най-малко четирима души са загинали по последни данни при взрива в завод за пиротехника в руския град Гатчина, Ленинградска област, вчера. Предполага се, че сред жертвите е гражданин на Беларус. Пострадали са седем души, двама от които са настанени в болница, съобщава  Под отломките на завод \"Авангард\" вероятно има още двама човека. Следственият комитет на Руската федерация заведе наказателно дело по член \"Нарушаване на правилата за безопасност на взривоопасни обекти, причинило по непредпазливост човешка смърт\", впоследствие променено по член \"Нарушаване на правилата за безопасност на взривоопасни обекти, причинило по непредпазливост смъртта на двама или повече души\". Главният инженер на завода бе задържан по подозрения, че е наемал работници на черно, съобщи Следственият комитет на Руската федерация. Въпросните хора, които не са имали право да извършват такива дейности, са изготвяли смеси за пиротехнически изделия.", "date": "2018.10.20", "title": "Взрив избухна в завод за пиротехника в Русия, четирима са загинали"}
{"url": "https://www.bgonair.bg/bulgaria/2018-10-20/dnes-shte-bade-hladno-i-oblachno-na-mesta-shte-vali", "text": "Промяната във времето ще започне да се усеща от днес. Облачността над по-голямата част от страната ще е значителна и на много места, главно в следобедните часове, ще има превалявания. Максималните температури ще са между 17 и 22 градуса по Целзий, съобщиха от Националния институт по метеорология и хидрология към БАН. Атмосферното налягане ще бъде по-високо от средното за октомври и през деня ще се повиши още. Над Черноморието ще бъде предимно облачно с превалявания, главно в следобедните часове, и по-значителни по южното крайбрежие. Ще духа слаб север-северозападен вятър. Максималните температури ще са 18-20 градуса, колкото е и температурата на морската вода. Вълнението на морето ще бъде 2-3 бала. В планините ще бъде предимно облачно. На много места ще превалява дъжд, над 2300 метра - сняг. Ще духа умерен север-северозападен вятър. Максималната температура на височина 1200 метра ще е около 11 градуса, на 2000 метра - около 5 градуса. Снимка: Pixabay", "date": "2018.10.20", "title": "Днес ще бъде хладно и облачно, на места ще вали"}
{"url": "https://www.bgonair.bg/bulgaria/2018-10-20/prez-uikenda-promenyat-dvizhenieto-na-tramvai-v-stolitsata", "text": "На 20 и 21 октомври, събота и неделя, се въвежда времената организация на движение по трамвайна линия 3, съобщават от Столична община. Трамвайна линия 3 в посока кв.\"Орландовци\" ще се движи: от бул.\"Христо Ботев\" надясно по ул.\"Струга\" и надясно по бул.\"Княгиня Мария Луиза\" по маршрут. В обратна посока движението не се променя. Трамвайна линия 10 в посока ж.к.\"Западен парк\" ще се движи от бул.\"Кн.Мария Луиза\" надясно по бул.\"Христо Ботев\", наляво по ул.\"Струга\" и надясно по бул.\"Княгиня Мария Луиза\" и по маршрута. В обратна посока маршрутът не се променя. На 27 и 28 октомври се предвижда следната организация на движение: Трамвайни линии 1 и 7 в посока съответно ж.к.\"Иван Вазов\" и ж.к.\"Борово\": от кръстовище бул.\"Княгиня Мария Луиза\", по бул.\"Витоша\", ул.\"Алабин\" и наляво по бул.\"Христо Ботев\" по маршрута си. В обратна посока маршрутите не се променят. Трамвайна линия 3 в посока жк.\"Захарна фабрика\" от кръстовище бул.\"Мария Луиза\", през подлез \"Надежда\", ул.\"Скопие\", бул.\"К.Величков\", и по ул.\"Цар Симеон\" и по маршрута си. Трамвайна линия 6 - в посока ж.к.\"Иван Вазов\" : от триъгълника по маршрута на трамвайна линия 11 по ул.\"Скопие\", бул.\"К.Величков\", бул.\"Александър Стамболийски\", пл.\"Възраждане\".", "date": "2018.10.20", "title": "През уикенда: Променят движението на трамваи в столицата"}
