{"url": "https://www.bgonair.bg/bulgaria/2018-12-20/dogan-zove-za-programen-kabinet-za-uskoreno-razvitie-na-balgariya", "text": "Програмен кабинет за ускорено развитие на България. Това призовава почетният председател на ДПС Ахмед Доган в словото си към ръководството на партията по повод новата година.  Доган смята, че икономиката се нуждае от годишен ръст от поне 6% от БВП на глава от населението. Почетният председател на ДПС казва още:  \"Програмният парламентарен кабинет за ускорено догонващо развитие е сериозен тест за това доколко сме узрели и готови да надмогнем нашето партийно-политическо его и да направим нещо съществено за стандарта на живот на хората. Да им покажем, че има светлина в тунела!\" \"Към днешна дата обществото и държавата нямат нужда от предсрочни парламентарни избори. Нещо повече, трябва да направим необходимото управляващите да не претърпят вътрешнопартийна имплозияю\", посочи още Доган.", "date": "2018.12.20", "title": "Доган зове за програмен кабинет за ускорено развитие на България"}
{"url": "https://www.bgonair.bg/economy/2018-12-20/na-balkanite-po-zaplati-i-pensii-gartsiya-i-kipar-sa-parventsi", "text": "Като цяло тенденциите сочат, че през последната година и работните заплати, и пенсиите на Балканите са се увеличили. Разбира се, темповете са различни за всяка страна.  Гърция току-що излезе от последната си спасителна програма. Въпреки това, на Балканите единствено в Кипър минималната работна заплата е по-висока от гръцката. Официалната стойност на минималната заплата в южната ни съседка е по-ниска от тази, но тъй като гърците получават 14 заплати годишно, това число отразява средния им месечен доход.  Що се отнася до средната работна заплата, в България тя е почти 2 пъти по-ниска от тези в Гърция и Румъния. Ние оставаме с най-ниски доходи в Европейския съюз, затова пък изпреварваме почти всички балкански държави извън Общността – Македония, Босна и Херцеговина, Косово и Сърбия. Въпреки това, данните сочат, че заплатите в западната ни съседка растат двойно по-бързо в сравнение с тези у нас, което означава, че скоро сърбите могат и да ни изпреварят. В същото време Черна гора, която не е в Европейския съюз, вече ни е изпреварила. Там средната работна заплата е 766 евро.  Какво е състоянието на пенсионерите? При тях разликите между балканските държави са още по-големи.  В Гърция средната пенсия надвишава минималната работна заплата. След мащабни протести правителството в Атина обеща да не намалява пенсиите догодина, както беше планирано по-рано. За разлика от средните работни заплати, които са сходни в Гърция и Румъния, пенсиите в северната ни съседка са значително по-ниски от тези в южната. Правителството в Букурещ обещава доходите на пенсионерите да се удвоят до 2022 година.  В същото време пенсиите в Сърбия са малко по-високи от тези у нас, обратно на заплатите, които са малко по-ниски. В почти всички балкански държави обаче управляващите обещават, че с икономическия растеж, ще продължат да се увеличават и доходите.", "date": "2018.12.20", "title": "На Балканите: По заплати и пенсии Гърция и Кипър са първенци"}
{"url": "https://www.bgonair.bg/bulgaria/2018-12-20/tsentarat-za-speshna-meditsinska-pomosht-sofiya-poluchi-dve-novi-lineyki", "text": "Първите две линейки, закупени в изпълнение на големия инвестиционен проект за модернизация на спешната помощ у нас, ще отидат в Центъра за спешна медицинска помощ София. В момента, Центърът има много остарял парк от линейки. Това заяви министърът на здравеопазването Кирил Ананиев. Той участва в официалната церемония по приемането на специализираните автомобили. Ананиев обясни, че от март ще започне регулярното постъпване на линейките.", "date": "2018.12.20", "title": "Центърът за спешна медицинска помощ София получи две нови линейки"}
{"url": "https://www.bgonair.bg/bulgaria/2018-12-20/vavezhdat-novi-tseni-za-taksimetrov-prevoz-ot-1-fevruari", "text": "Въвеждат минимална цена за таксиметров превоз в София. От 1 февруари тя ще бъде 77 ст. за дневна и 87 ст. за нощна тарифа.  Това решиха днес общинските съветници след дълги спорове и дебати.  Необходимостта от въвеждането на минимална тарифа е заложена в приетите промени за закона за превозите през 2015 г.. В него не се уточнява как трябва да се определя тази цена, а това стана повод за разгорещен спор в общинския съвет.", "date": "2018.12.20", "title": "Въвеждат нови цени за таксиметров превоз от 1 февруари"}
{"url": "https://www.bgonair.bg/world/2018-12-20/mnogokratno-nagrazhdavan-reporter-na-shpigel-falshifitsiral-desetki-svoi-statii", "text": "Многократно награждаван журналист на германското списание \"Шпигел\" е фалшифицирал статиите си. В началото на месеца 33-годишният Клаас Релотиус е получил наградата \"Репортер на годината\" за статия за млади сирийци.  Релотиус е обвинен от свой колега, с когото е работил по темата при границата на Мексико и САЩ. Той си признал, че си е измислил цитати и сцени, на които не е присъствал.  Смята се, че 14 статии на журналиста са фалшифицирани. От \"Шпигел\" заявяват, че са шокирани от случилото се и ще разследват случая.", "date": "2018.12.20", "title": "Известен репортер на \"Шпигел\" фалшифицирал десетки свои статии"}
{"url": "https://www.bgonair.bg/economy/2018-12-20/kevr-tsenite-na-parnoto-toplata-voda-i-toka-nyama-da-se-povishavat-prez-tozi-sezon", "text": "Цените на парното, топлата вода и тока няма да се повишават до края на отоплителния сезон. Това съобщи председателят на енергийния регулатор Иван Иванов. На открито заседание Комисията за енергийно и водно регулиране обсъди предложеното от \"Булгаргаз\" поскъпване на газа с 3.51% от 1 януари, като тази цена ще важи до края на март. Комисията отново напомня, че нейните правомощия са само да установи дали заявлението на обществения доставчик \"Булгаргаз\" ЕАД отговаря на изискванията на Наредба №2 за определяне цените на природния газ и на договора за доставка между двете дружества. Независимо от повишението с 3.51% за битовите и за бизнес потребителите, ползващи природен газ, реалното увеличение ще бъде под 2%, тъй като останалите компоненти, формиращи цената на услугата - цена за достъп, пренос, разпределение и снабдяване, не се променят, обявиха от комисията. ОТ КЕВР посочват също, че промяната на цената на природния газ няма да се отрази на цените на топлинната енергия, които остават непроменени до края на първото тримесечие на 2019 година.", "date": "2018.12.20", "title": "КЕВР: Цените на парното, топлата вода и тока няма да се повишават през този сезон"}
{"url": "https://www.bgonair.bg/bulgaria/2018-12-20/v-pamet-na-kapitan-spisarevski-zhertval-zhivota-si-za-balgariya", "text": "На днешния ден си спомняме за героичната смърт и подвига на Димитър Списаревски. Неговото име остава в историята на България със саможертвата, която прави.  Капитан Списаревски е един от пилотите, които защитават страната ни по време на англо-американските бомбардировки през Втората световна война.  Той сам атакува група от 20 самолета над село Долни Пасарел. Насочва се към водача на групата и се врязва в него. При взрива на претоварения с бомби американски самолет, капитан Списаревски загива.  Целта обаче е изпълнена – бомбардировачите не успяват да нанесат планирания съкрушителен удар по София.", "date": "2018.12.20", "title": "В памет на капитан Списаревски - жертвал живота си за България"}
{"url": "https://www.bgonair.bg/world/2018-12-20/podtsenyava-se-zaplahata-ot-yadrena-voyna-predupredi-putin", "text": "\r\n Руският президент Владимир Путин заяви, че заплахата от ядрена война се подценява. Това се случи по време на традиционната годишна пресконференция на държавния глава в Москва.  Според руския президент, ако подобен конфликт възникне, това можело да доведе до гибел на цялата цивилизация.  Той също така подчерта, че договорът за ядрено разоръжаване между САЩ и Русия изтича в края на 2020 г., а все още няма никакъв сигнал от Вашингтон за преговори за подновяването му.", "date": "2018.12.20", "title": "Подценява се заплахата от ядрена война, предупреди Путин"}
{"url": "https://www.bgonair.bg/world/2018-12-20/ruskiyat-prezident-shte-dade-traditsionnata-si-godishna-preskonferentsiya", "text": "Руският президент Владимир Путин ще даде днес традиционната си годишна пресконференция, която ще бъде предавана на живо по руската телевизия и радио. В продължение на няколко часа държавният глава ще отговаря на въпросите на зрители и слушатели, които ще могат да му зададат въпроси не само за водената от него политика, но и за личния му живот.  Тази година интерес към събитието са проявили рекорден брой журналисти – 1700. Това е 14 по ред \"Директна линия“ на Путин от идването му на власт през 2001 година.  На първата годишна пресконференция на държавния глава имаше над 500 журналисти и оттогава броят на присъстващите се е увеличил многократно.", "date": "2018.12.20", "title": "Руският президент ще даде традиционната си годишна пресконференция"}
{"url": "https://www.bgonair.bg/world/2018-12-20/germaniya-shofyor-zabi-avtomobila-si-v-avtobusna-spirka", "text": "Един човек загина, а 9 бяха ранени, след като кола се вряза в автобусна спирка в Западна Германия. Шофьорът на автомобила също е пострадал и е откаран в болница. Една от версиите за инцидента е опит за самоубийство. Тече разследване по случая. В същото време Германия обяви най-висока степен на тревога на основните си летища заради подозрения, че на летището в Щутгарт са били забелязани предполагаеми терористи. Полицията в Щутгарт е предупредила останалите 14 големи летища в Германия за инцидента, сред които Берлин, Мюнхен, Франкфурт, Хамбург и Лайпциг. Според местни медии полицията издирва четирима души, двама от които са баща и син от провинция Северен Рейн-Вестфалия.", "date": "2018.12.20", "title": "Загинал и 9 ранени в Германия: Шофьор заби колата си в спирка"}
{"url": "https://www.bgonair.bg/world/2018-12-20/opit-za-krazhba-priklyuchi-s-nepriyaten-intsident-za-maloletnite-kradtsi", "text": "Опит за кражба приключи с неприятен инцидент за малолетните крадци. Три момчета откраднали автомобил от паркинг в Скопие във вторник през нощта. Децата, съответно момче на 9 и двама 13-годишни тинейджъри, подкарали автомобила по централния булевард \"Илинден“ в македонската столица. Шофьорът обаче изгубил контрол над колата и тя се преобърнала в строителен изкоп край един от моловете в града. За щастие малолетните крадци са невредими.", "date": "2018.12.20", "title": "Опит за кражба приключи с неприятен инцидент за малолетните крадци"}
{"url": "https://www.bgonair.bg/lyubopitno/2018-12-20/zatvoriha-za-poleti-londonskoto-letishte-getuik-zaradi-krazhashti-dronove", "text": "Затвориха за полети лондонското летище \"Гетуик\". Причината - над пистите на аерогарата бяха забелязани два безпилотни дрона. Ръководството веднага преустанови излитанията на полети, а пристигащите самолети бяха пренасочвани към други летища. Властите дори вдигнаха във въздуха полицейски хеликоптери, за да помогнат в издирването на нарушителите.  От \"Гетуик\" подчертаха, че безопасността е приоритет и се извиниха на пътниците за причиненото неудобство.", "date": "2018.12.20", "title": "Затвориха за полети лондонското летище \"Гетуик\" заради кръжащи дронове"}
{"url": "https://www.bgonair.bg/reportazhi/2018-12-20/haos-na-getuik-v-london-spryaha-poleti-zaradi-dronove-nad-pistata", "text": "\r\n Десетки хиляди пътници останаха блокирани над 12 часа, след като летище  \"Гетуик\"  остана затворено за полети, а причината за това бяха дронове, които бяха забелязани да прелитат над пистата. Засегнати са също полети от и до София. Около 21:00 часа местно време снощи два дрона са забелязани да прелитат в района на летище \"Гетуик\". Заради опасения от координирана атака срещу второто най-натоварено летище във Великобритания, властите решават да го затворят. Хиляди пътници остават блокирани точно преди коледните празници след като полетите бяха анулирани. Те прекараха нощта на летището.  Малко след 03:00 часа тази сутрин работата на летището е възобновена, но само за 45 минути, когато отново дроновете се появяват. Според властите прелитането на дроновете е преднамерен акт за нарушаване дейността на летището. Днес по обяд е забелязан още един дрон да преминава през въздушното пространство на \"Гетуик\". Десетки полицаи са мобилизирани да претърсват района, а във въздуха прелита хеликоптер. Авиокомпаниите работят, за да осигурят на засегнатите пътници хотелско настаняване или транспорт за тези, чиито полети са били отклонени. Според британското законодателство незаконно е да се летят самолети в рамките на 1 км от границата на летището. Престъплението се наказва с до пет години затвор.", "date": "2018.12.20", "title": "Блокадата на летище \"Гетуик\" в Лондон засегна полети от и до София"}
{"url": "https://www.bgonair.bg/world/2018-12-20/raketen-obstrel-v-kandahar-nyama-postradali-balgarski-voenni", "text": "Ракетен обстрел в Афганистан. Атакувана е базата на международните коалиционни сили на летище Кандахар. При нападението, което е станало в 00.10 часа местно време (21.40 ч. българско време на 19 декември), няма пострадали български военнослужещи, съобщават от министерство на отбраната. ", "date": "2018.12.20", "title": "Ракетен обстрел в Кандахар, няма пострадали български военни"}
{"url": "https://www.bgonair.bg/world/2018-12-20/poroyni-dazhdove-navodniha-novoto-letishte-na-istanbul", "text": "Поройните дъждове превърнаха района около новостроящото се летище на Истанбул в езеро. Строителният обект и тежката техника бяха изцяло потопени под вода.  Това сериозно ще забави изграждането на аерогарата, чието откриване вече беше отложено за март догодина.  Според синоптиците над турския мегаполис само за денонощие се е изляло количество дъжд колкото за месец валежи.", "date": "2018.12.20", "title": "Поройни дъждове наводниха новото летище на Истанбул"}
{"url": "https://www.bgonair.bg/world/2018-12-20/moshtna-gradushka-i-prolivni-dazhdove-udariha-sidni-20-hil-domakinstva-sa-bez-tok", "text": "Мощна градушка и проливни дъждове удариха Сидни. Ледените късове с размери на топки за голф предизвикаха истински хаос в австралийския мегаполис. Заради разразилата се буря се наложи някои от заминаващите полети на международното летище да бъдат забавени или отменени. Пристигащите самолети бяха пренасочвани към близки аерогари. Властите предупредиха за опасност от наводнения в някои от крайбрежните квартали на Сидни заради огромното количество дъжд. Бурята предизвика и прекъсвания на тока, като към момента около 20 000 домакинства в западната част на Сидни са на тъмно.", "date": "2018.12.20", "title": "Мощна градушка и дъждове удариха Сидни, 20 хил. домакинства са без ток"}
{"url": "https://www.bgonair.bg/bulgaria/2018-12-20/ekzakta-45-ot-balgarite-ne-iskat-predsrochni-izbori", "text": "Мнозинството от българите не искат предсрочни парламентарни избори. Това показват данни от проучване на \"Екзакта Рисърч\".  45% от сънародниците ни са на мнение, че на страната ни не са нужни предсрочни парламентарни избори. 36% са на противоположното мнение, а 19% не знаят или нямат мнение по въпроса.  Според данните от проучването за ГЕРБ биха гласували 23% от българите. БСП пък има подкрепата на 21% от избирателите. При избори днес трета политическа сила би била ДПС с малко над 5%.  34% от анкетираните заявяват, че няма да гласуват.", "date": "2018.12.20", "title": "\"Екзакта\": 45% от българите не искат предсрочни избори"}
{"url": "https://www.bgonair.bg/bulgaria/2018-12-20/transportnoto-ministerstvo-zapochva-odit-na-letishte-sofiya", "text": "Транспортното министерство започва одит на Летище \"София\". Проверката ще включва договорите за доставка на стоки в търговските обекти, и за анализ на вземанията - на стойност над 10 000 лева.  Летището е в процедура за концесия, а срокът за подаване на оферти е 29 януари.", "date": "2018.12.20", "title": "Транспортното министерство започва одит на Летище \"София\""}
{"url": "https://www.bgonair.bg/bulgaria/2018-12-20/ns-reshi-kmetovete-shte-nosyat-otgovornost-za-mrasniya-vazduh", "text": "\r\n Парламентът гласува мерки срещу мръсния въздух. След приемането на закона кметовете ще носят отговорност, ако със свои действия или бездействия са повлияли на чистотата на въздуха в града им.  По-строги правила се въвеждат за твърдите горива за отопление. Държавната агенция по метеорология и технически надзор ще следи за качеството на въглищата и брикетите. Опозицията обаче нарече мерките недостатъчни и предрече скорошен \"ремонт\" на закона.  В първоначалния си вариант текстовете бяха по-сурови – санкции щяха да се налагат, ако качеството на въздуха не се подобрява. Сега градоначалниците ще търпят глоби само ако се влошава.  Днес и утре се очакват високи нива на замърсяване в столицата. По тази причина учиниците и децата от предучилищната с белодробни заболявания са освободени от часове. Това важи и за децата в предучилищна.", "date": "2018.12.20", "title": "НС реши: Кметовете ще носят отговорност за мръсния въздух"}
{"url": "https://www.bgonair.bg/bulgaria/2018-12-20/ostaviha-v-aresta-mazha-blasnal-politsay-pri-opit-za-proverka", "text": "\r\n Мъжът, който блъсна полицай при опит за проверка, остава в ареста. Това реши Софийският градски съд.  Доводите на защитата, че 23-годишния Захари Чернев се е уплашил заради стрелба от полицията по него, не издържаха пред съда.  Ако бъде признат за виновен, Чернев ще лежи в затвора от 3 до 12 години.  Казусът коментира и новоназначеният главен секретар на МВР Ивайло Иванов.", "date": "2018.12.20", "title": "Оставиха в ареста мъжа, блъснал полицай при опит за проверка"}
{"url": "https://www.bgonair.bg/bulgaria/2018-12-20/izbraha-taybe-yusein-za-sportist-na-godinata-v-balgariya", "text": "\r\n Световната и европейска шампионка по борба Тайбе Юсеин беше избрана за спортист на годината в България за 2018 година. Тя спечели приза убедително, изпреварвайки лекоатлетките Мирела Демирева и Александра Начева. 27-годишната Юсеин спечели златен медал в категория до 62 кг на Европейското първенство по борба в Каспийск през май, а тази есен триумфира и на шампионата на планетата в Будапеща. В кариерата си до момента Тайбе Юсеин има общо 18 медала (3 златни, 5 сребърни и 10 бронзови) от световни и европейски първенства за кадетки, девойки и жени. Ето и всички победители в 61-ото издание на анкетата \"Спортист на годината 2018\": \r\nДенислав Коджабашев (тенис на маса) 500 \r\nНационален ансамбъл (художествена гимнастика) 1070 \r\nПетър Касабов (борба)", "date": "2018.12.20", "title": "Избраха Тайбе Юсеин за спортист на годината в България"}
{"url": "https://www.bgonair.bg/direktno/2018-12-20/inovatsiite-v-obrazovanieto-badeshteto-za-uchenitsi-i-studenti", "text": "Модернизирането и практическият опит са бъдещето на образованието, каза заместник-министърът на образованието Деница Сачева. Тя допълни, че по Оперативна програма \"Наука и образование за интелигентен растеж\" над 45 000 студенти вече са имали възможност за практика. Важна инвестиция е тази в педагозите. А дигитализацията ще заема все по-голяма част. ", "date": "2018.12.20", "title": "Иновациите в образованието - бъдещето за ученици и студенти"}
{"url": "https://www.bgonair.bg/denqt-on-air/2018-12-20/detska-bolnitsa-tryabva-da-ima-da-e-gotova-do-2020-g-trudno-smyata-d-r-popovski", "text": "\r\n Ще има Национална детска болница, съобщи здравният министър Кирил Ананиев. Правителствената болница \"Лозенец\" трябваше да стене първата Национална педиатрична болница, но това бе отменено с решение на правителството. Идеята е да бъде довършен строежът в двора на \"Александровска\" болница и това се очаква да се случи до средата на 2020 година. Според народния представител от \"Обединени патриоти\" д-р Калин Поповски, това може и да не стане в този срок, но такова лечебно заведение е задължително да има, а най-подходящото място е именно дворът на УБ \"Александровска\".  , посочи той в ефира на  .  Д-р Калин Поповски коментира още дефицитите в здравеопазването и големия брой болници, които са в тежко състояние. Според депутата парите за здраве трябва да са повече, но и да са правилно разпределени. По думите му заради липсата на направления за специалисти, много хора влизат в болница, но само, за да си направят изследвания, което натоварва НЗОК изключително много, защото вместо да се плати за обикновен преглед, се плаща цяла пътека. , подчерта още д-р Поповски пред  . По думите му дефицитите се залагат още с това, че много клинични пътеки се финансират под тяхната себестойност. Народният представител посочи и това, което според него трябва да се направи, за да се заздрави положението с многото болници в окаяно състояние. По думите му лечебните заведения са много, в много места липсват специалисти и според д-р Калин Поповски чрез законодателни промени и взаимодействие между здравното и социалното министерство, дейността на тези заведения може да се видоизмени, а не те да бъдат затваряни.  , категоричен беше народният представител. Д-р Калин Поповски аргументира думите си с това, че в страните от Западна Европа за здраве се дават около 10-12% от БВП.", "date": "2018.12.20", "title": "Детска болница трябва да има, да е готова до 2020 г. - трудно, смята д-р Поповски"}
{"url": "https://www.bgonair.bg/denqt-on-air/2018-12-20/glas-ot-bsp-edno-imushtestvo-e-nezakonno-samo-sled-dokazatelstvo-v-sada", "text": "\r\n Депутатите приеха окончателно промените в антикорупционния закон, касаещи делата за гражданска конфискация. С тях се дава възможност да се отнеме дори имуществото на хора, признати от съда за невинни. \"Това, което притеснява БСП трябва да притеснява всички граждани в България. Това, което се случи е пример как не трябва да се законодателства. Когато едно лице бъде признато за невинно, то КОНПИ не може да конфискува имуществото му. В момента незаконно имущество е това, което държавата не може да си обясни откъде е. Но за някой по-предприемчив и умен може то да е обяснимо\", отбеляза депутатът от БСП Пенчо Милков.  В студиото на \"Денят ON AIR\" гостът припомни, че когато някой изразходва много повече средства, отколкото е декларирал – данъчните могат да наложат проверка.  \"Защо тогава един човек с присъда невинен е различен от друг невинен без присъда. Невинен означава равен на всеки друг гражданин. Конституцията казва, че частната собственост е неприкосновена. Победата на БСП е следната – от 4 текста за този закон 3 бяха оттеглени. Имаше и много други безумия, свързани със сроковете, в които КОМПИ трябва да работи. Едно имущество трябва да бъде определено като незаконно, когато е ясно или категорично доказано в съда, че то е придобито от незаконна дейност, която е навредила на държавата или народа\", подчерта народният представител.  Темата на разговора обхвана и здравеопазването. Според Милков управляващите твърдят, че здравеопазването е хиперприоритетно, но в зала ГЕРБ прави по едно изказване, \"Воля\" и \"Обединени патриоти\" нито едно, а БСП прави по 40 предложения.  \"Дават повече пари – така си гарантират позицията на властимащи. Никой нищо не реформира. Разделението в България е спрямо това колко държава да има в частния сектор. БСП е готова да управлява\", изтъкна той пред Bulgaria ON AIR за финал.", "date": "2018.12.20", "title": "Глас от БСП: Едно имущество е незаконно само след доказателство в съда!"}
{"url": "https://www.bgonair.bg/world/2018-12-20/nedovolstvoto-v-ungariya-ne-spira-protestite-se-razrastvat", "text": "Протестите в Унгария се разрастват и излязоха извън пределите на Будапеща.  Унгарците недоволстват от реформите в трудовото законодателство, които ги заставят да работят до 400 часа годишно извънредно без заплащане.  Работодателите получиха възможност да се издължават до 3 години, но без работниците и служителите да имат гаранции, че ще получат парите си.  Въпреки протестите, които започнаха миналата седмица, говорител на кабинета заяви, че управляващите не планират да правят промени в трудовото законодателство.", "date": "2018.12.20", "title": "Недоволството в Унгария не спира, протестите се разрастват"}
{"url": "https://www.bgonair.bg/bulgaria/2018-12-20/abv-na-izbori-s-politicheski-manifest-za-reshavane-na-problemite", "text": "\r\n АБВ ще се яви на изборите догодина с политически манифест за решаване на проблемите в икономиката, енергетиката и демографията. Председателят на партията Румен Петков критикува правителството за глобата на Българския енергиен холдинг от 77 млн. евро.  Петков обвини кабинета и за това, че въпреки провала със застрахователната компания \"Олимпик\", бившият председател на Комисията за финансов надзор Карина Иванова е изпратена като представител на България в Европейската банка за възстановяване и развитие в Лондон. \"В този ред на мисли, Ветко Арабаджиев е готов за банкер и той. Няма кой да го предложи в правителството. Не може по този начин да се управлява държавата!\", заяви Румен Петков.", "date": "2018.12.20", "title": "АБВ на избори с политически манифест за решаване на проблемите"}
{"url": "https://www.bgonair.bg/denqt-on-air/2018-12-20/nyama-usloviya-za-predsrochni-izbori-posochi-zhurnalist", "text": "\r\n Проучване на \"Екзакта Рисърч\" показва, че 45% от българите са на мнение, че не са нужни предсрочни парламентарни избори. 36% са на противоположното мнение. А при избори днес само ГЕРБ, БСП и ДПС биха влезли в Народното събрание. \"Няма изненада в тези данни, защото условия за предсрочни избори няма. Когато 45% казват, че няма смисъл от предсрочни избори, тогава наистина няма\", коментира данните журналистът Евгени Петров в студиото на \"Денят ON AIR\". Той отбеляза, че разликата между ГЕРБ и БСП не се топи въпреки по думите му изхабяването на ГЕРБ във времето и скандалите в държавата.  \"Очевидно БСП е близо до ГЕРБ, но не ги припознават като техните заместници в управлението и Корнелия Нинова като министър-председател\", посочи Петров. Днес почетният председател на ДПС Ахмед Доган също заяви, че няма нужда от предсрочни избори, а по думите му трябва сформиране на програмен кабинет. \"Доган препотвърди своята позиция, че няма кой да замести това управление. Предният път каза, че ще повторим същото, което е в момента. Всички искат устойчиво развитие на България. Въпросът е в това, че ДПС основателно не припознава Патриотите като част от това управление. Програмният кабинет се разбира като нещо, в което очевидно ГЕРБ би играл основна роля\", коментира журналистът пред Bulgaria ON AIR. И подчерта, че ДПС никога не затваря плътно вратите, а винаги ги оставя отворени. \"Доган е естественият лидер на партията - каквото каже, това става\", настоя Петров. Журналистът коментира и глобата от 77 млн. евро, която Европейската комисия наложи на Българският енергиен холдинг заради монополни действия. Вече стана ясно, че от БЕХ ще обжалват санкцията. \"Когато нещата се анализират глобално, трябва да се гледа кое е най-малко вероятното. Най-малко вероятно ми се струва, че няма експерти в \"Булгаргаз\". Има много сериозни детайли\", посочи Евгени Петров.", "date": "2018.12.20", "title": "Няма условия за предсрочни избори, подчерта журналист"}
