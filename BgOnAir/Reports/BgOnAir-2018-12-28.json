{"url": "https://www.bgonair.bg/world/2018-12-28/58-po-rihter-raztarsi-indoneziya-nyama-danni-za-zhertvi-i-razrusheniya", "text": "Земетресение с магнитуд 5,8 по скалата на Рихтер разтърси тази сутрин Индонезия, съобщи Геофизичният институт на САЩ.  Не се съобщава за жертви или разрушения.  Районът на труса е слабо населен.  Властите бяха категорични, че земетресението няма потенциала да предизвика цунами.  Те обаче предупредиха за ново мощно изригване на вулкана Анак Кракатау, който миналия уикенд предизвика смъртоносно цунами.  Джакарта още вчера повиши степента на опасност и разшири зоната за сигурност около кратера, който изригна няколко пъти през последните дни.", "date": "2018.12.28", "title": "5,8 по Рихтер разтърси Индонезия, няма данни за жертви и разрушения"}
{"url": "https://www.bgonair.bg/world/2018-12-28/moshtna-snezhna-burya-udari-sasht", "text": "Мощна снежна буря удари САЩ. Заради обилния снеговалеж и заледените писти хиляди полети в Средния запад и в югоизточните щати бяха отменени или отложени.  Заради турбулентност, причинена от лошото време, пътник и стюардеса пострадаха леко докато самолет на авиокомпанията \"Меса Еърлайнс\" летеше над Далас.  Властите издадоха предупреждения за опасно време, което ще продължи през следващите няколко дни.  Хората бяха посъветвани да останат по домовете си и да не шофират заради заледените и заснежени пътища.", "date": "2018.12.28", "title": "Мощна снежна буря удари САЩ"}
{"url": "https://www.bgonair.bg/bulgaria/2018-12-28/zadarzhaha-bidoni-s-nezakonno-gorivo-v-dva-busa-v-sofiya", "text": "Разкрити са две нелегални мобилни станции за зареждане с гориво и са иззети 9500 литра петролни продукти, съобщиха от Агенция \"Митници\". Съоръженията са били в два микробуса, паркирани в кв. \"Младост\". Разкрити са и два гаража, превърнати в складове за нелегални горива. Иззети са общо 9500 литра дизелово гориво. На 27 декември митничарите извършили проверка на двата микробуса, паркирани в близост един до друг. В товарния отсек на единия бус са открити 2 PVC куба, всеки с вместимост по 1000 литра, съдържащи гориво. В товарното помещение на втория е установен идентичен PVC куб, съдържащ също дизелово гориво. Към съдовете за съхранение са монтирани и пистолети с брояч, позволяващи зареждането на резервоари. В хода на проверката са установени следи от автомобилни гуми, по които е имало разлято гориво. Същите водели към 2 гаражни клетки. В шофьора на микробуса са открити ключове, чрез които са отворени вратите към гаражите. В едната клетка униформените установили 6 броя 1000-литрови PVC куба, пълни с нефтопродукти. Във втората клетка е установен само един PVC куб, съдържащ около 500 л. от същата течност. От задържаните горива са взети проби за лабораторен анализ. До приключване на проверката не са представени документи, които удостоверяват заплащането, начисляването или обезпечаването на акциза.", "date": "2018.12.28", "title": "Задържаха бидони с незаконно гориво в два буса в София "}
{"url": "https://www.bgonair.bg/bulgaria/2018-12-28/pirobaterii-raketi-piratki-fontani-vnimavayte-s-foyerverkite-na-nova-godina", "text": "\r\n Остават броени дни до новогодишната нощ. Докато едни се запасяват с храна за празничната трапеза, други вече са тръгнали на пазар за фойерверки. Но преди всичко - експертите съветват: сигурността трябва да е на първо място, за да не си помрачим празника. От векове Нова година се посреща със заря. Пиробатерии, ракети, пиратки, фонтани и поне още 20 вида фойерверки ще бъдат използвани, за да се отбележи Нова година. С шум и миризма на барут ще се изпълни почти всеки град.  Специалистите съветват да бъдем изключително внимателни, когато боравим с фойерверки. Ако обичате тишината, със сигурност ще запалите  бенгалски огън на новогодишната нощ, ако сте любител на шума обаче ще се възползвате от шумни фойерверки.", "date": "2018.12.28", "title": "Пиробатерии, ракети, пиратки, фонтани... внимавайте с фойерверките на Нова година"}
{"url": "https://www.bgonair.bg/world/2018-12-28/bombena-zaplaha-evakuira-zhp-gara-v-strasburg", "text": "Бомбена заплаха евакуира жп гара в източния френски град Страсбург снощи.  След проверка на полицията взривни устройства не бяха открити.  Заради щателната проверка на органите на реда със специално обучени кучета, централният терминал на гарата трябваше да бъде евакуиран.  Кадри в социалните мрежи показват изведени прд сградата на гарата хора, принудени да изчакат края на проверката на ниски температури.", "date": "2018.12.28", "title": "Бомбена заплаха евакуира жп гара в Страсбург"}
{"url": "https://www.bgonair.bg/world/2018-12-28/eksploziya-izbuhna-v-elektrotsentrala-v-nyu-york-nyama-postradali", "text": "Мощна експлозия на трансформатори в една от електроцентралите на нюйоркския квартал Куинс озари нощното небе над мегаполиса в ярко синьо.  При инцидента няма пострадали.  Няколко пожарни екипа бяха изпратени на място, за да потушат пожара, избухнал след взрива.  От полицията заявиха, че причината за инцидента е чисто техническа и в \"случая няма подозрителни обстоятелства\".  Отчетени са леки смущения в електрозахранването на Куинс, но те са били отстранени сравнително бързо, съобщиха местните власти.", "date": "2018.12.28", "title": "Експлозия избухна в електроцентрала в Ню Йорк, няма пострадали"}
{"url": "https://www.bgonair.bg/world/2018-12-28/izdirvat-dvama-mazhe-koito-nahluha-v-tsarkva-i-strelyaha-po-monasi-vav-viena", "text": "Мащабна операция по издирването на двамата въоръжени мъже, които нахлуха в църква в австрийската столица Виена. При инцидента бяха ранени петима монаси на възраст между 56 и 68 години. Единият от пострадалите е в тежко състояние. Нападателите нахлули в католическата църква \"Непорочно зачатие на Дева Мария\" и взели за заложници няколко от намиращите се вътре монаси. Църковните служители били завързани и всички ценности от храма взети.", "date": "2018.12.28", "title": "Издирват двамата мъже, които нахлуха в църква и стреляха по монаси във Виена"}
{"url": "https://www.bgonair.bg/world/2018-12-28/na-79-godishna-vazrast-pochina-vidniyat-izraelski-pisatel-amos-oz", "text": "На 79-годишна възраст почина видният израелски писател Амос Оз. През последните години той се бореше с рака. Освен с творчеството си, Амос Оз е известен и с дългогодишната си подкрепа за създаването на две държави в Близкия изток – израелска и палестинска. Това дори кара някои от сънародниците му да го смятат за предател. Най-прочутият му роман е автобиографичният \"История за любов и мрак“, превърнат във филм от Натали Портман. Амос Оз често е наричан \"еврейският Толстой“.", "date": "2018.12.28", "title": "На 79-годишна възраст почина видният израелски писател Амос Оз"}
{"url": "https://www.bgonair.bg/economy/2018-12-28/danachnite-zapochvat-masovi-proverki-v-zimnite-ni-kurorti", "text": "Масов данъчен контрол започва в зимните курорти в началото на годината, съобщават от Националната агенция за приходите (НАП). Инспектори ще извършват скрити и явни наблюдения, инвентаризации на наличните стоки и проверки за отчитане на оборотите. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите, пише  По време на кампанията инспекторите от „Фискален контрол“ ще използват и дистанционната връзка на всеки касов апарат със сървърите на НАП, като софтуерът  ще посочва обекти, чиито обороти се различават значително от средните за съответния регион. В кампанията отново ще бъде използван и подходът на т. нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания данъчните ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция. Зимната кампания на НАП е продължение на утвърдената през лятото практика по Черноморието. \"Главният ни фокус през тази зимна кампания е отчитането на приходите от продажби на стоки и услуги. Важно е да напомня, че неиздаване на касова бележка дори за малка сума освен глоба, води и до запечатване на обекта за срок до един месец. Опитът от последните 2 години показва, че броят на нарушенията намалява, т.е степента на спазване на правилата расте. Очаквам и през този сезон тенденцията не само да се запази, но и да продължи в посока доброволното спазване на задълженията от страна на икономическите оператори“, каза по повод началото на зимната кампания Спас Шишков, главен директор на \"Фискален контрол\" в НАП.  ", "date": "2018.12.28", "title": "Данъчните започват масови проверки в зимните ни курорти"}
{"url": "https://www.bgonair.bg/world/2018-12-28/bomba-udari-sluchaen-turisticheski-avtobus-zaginaha-dvama", "text": "Двама души загинаха, а 12 са ранени при експлозия край пирамидите в Гиза в Египет. Скритата бомба избухнала в момента, в който туристически автобус минавал по пътя.  Той возел група от 14 виетнамски туристи. Сред пострадалите са и двама египетски граждани, единият от които – шофьорът на превозното средство. Според външното ни министерство при взрива няма ранени българи.", "date": "2018.12.28", "title": "Бомба удари случаен туристически автобус - загинаха двама"}
{"url": "https://www.bgonair.bg/bulgaria/2018-12-28/zaryadnata-mrezha-na-tesla-shte-pokrie-tsyala-evropa-prez-2019-g", "text": "През последните години производителят на електромобили Tesla Motors значително разшири своята мрежа от зарядни станции, но въпреки това има държави, в които те са малко на брой. Това съвсем скоро ще се промени, обеща генералният директор на компанията Илон Мъск. В блога си в Twitter милиардерът заяви, че през 2019 г. мрежата Supercharger ще обхване цяла Европа. Мъск беше категоричен, че собствениците на електромобили Tesla ще могат да пътуват без проблеми „от Ирландия до Киев и от Норвегия до Турция”. Съобщава се, че догодина Tesla планира откриването на две зарядни станции в Украйна и на няколко в Турция, както и разширяване на мрежата в страните от ЕС. Това би трябвало да означава, че и в България ще започна да работи Supercharger, който ще бъде разположен край Пловдив. В момента станции Supercharger няма в Литва, Естония, Латвия, Гърция, Румъния и България (от страните в ЕС), а също така и в Албания, Сърбия, Босна и Херцеговина, Черна гора, Македония, Украйна, Модова, Беларус и Турция. Мъск допълва, че има желание през 2020 г. да започне изграждане на мрежа от зарядни станции в Африса, но засега това е само предварителен план, тъй като на този континент няма нито едно устройство за зареждане на Tesla. Повече новини четете на  .", "date": "2018.12.28", "title": "Зарядната мрежа на Tesla ще покрие цяла Европа през 2019 г."}
{"url": "https://www.bgonair.bg/world/2018-12-28/taynoto-patuvane-na-tramp-do-irak-se-okaza-ne-tolkova-sekretno", "text": "Оказа се, че уж изненадващото посещение на американския президент Доналд Тръмп до американските военни в Ирак не е било добре пазено в тайна.  Фотограф-аматьор и любител на самолети успя да заснеме Air Force One в небето над Йоркшир часове преди машината да кацне в Багдад и дори публикува снимките, без да подозира, че по този начин разкрива строго секретна информация.  Британецът Алън Мълой наблюдава небето за самолети над 40 години. Затова за него не било трудно да разпознае VC-25, модифицираната версия на Boeing 747-200, с която лети само президентът на САЩ.  В света съществуват само две подобни машини. И двете са зачислени към американските военновъздушни сили.  По време на полета самолетът с Тръмп е преминал и край България.", "date": "2018.12.28", "title": "Тайното пътуване на Тръмп до Ирак се оказа не толкова секретно"}
{"url": "https://www.bgonair.bg/direktno/2018-12-28/do-100-leva-mozhe-da-struva-poseshtenie-na-kino-za-edno-semeystvo", "text": "Посещението на кино може да струва 100 лева за едно семейство,ако филмът е на премиера и всеки си купи храна и напитки, каза журналистът Владислав Апостолов. По думите му това е непосилно за доста хора. В същото време има много млади хора в салоните, които не спазват никаква култура в киносалона, коментира той. Днес всички искат да гледат бързи комикси за супергерои, които са лъскави, посочи Апостолов. Божила Симова разказва как изглежда една кинокабина.", "date": "2018.12.28", "title": "До 100 лева може да струва посещение на кино за едно семейство"}
{"url": "https://www.bgonair.bg/bulgaria/2018-12-28/po-ulitsite-na-sofiya-plazvat-30-novi-avtobusa-s-internet-i-kameri", "text": "Пуснаха 30 нови автобуса в градския транспорт на София. Те ще се движат по най-дългата линия в столицата - №111.  Покупката е част от програмата на Столичната община за цялостна подмяна на автопарка. Нови 60 автобуса вече се движат по улиците на града.  Те са по стандарт \"Евро 6\", имат климатизация, видеонаблюдение, безплатен интернет и възможност за зареждане на телефони. До средата на следващата година трябва да бъдат пуснати още 102 нови автобуса в София.", "date": "2018.12.28", "title": "По улиците на София плъзват 30 нови автобуса - с интернет и камери!"}
{"url": "https://www.bgonair.bg/denqt-on-air/2018-12-28/otpadaneto-na-ik-i-pakta-za-migratsiyata-gordost-za-balgariya-zayavi-dzhambazki", "text": "\r\n Във вътрешнополитически план годината премина бурно – минахме през редица скандали, оставки, арести на едри бизнесмени, европредседателство, гласуване за и против официални документи и закони. Протестите също не бяха чужди на обществото ни през 2018 година. Но има ли събитие на събитията и кой има право да се гордее?  Според евродепутата от ВМРО Ангел Джамбазки нито едно управление не трябва да се гордее, докато има хора, които живеят в немилост. А ако някой го направи, то той е политически покойник, който е забравил защо е избран.  \"Събитията за България бяха 2 – отхвърлянето на Истанбулската конвенция и Пакта за миграцията. Това са скандални документи, които целяха националната подмяна на Европа. С това поне съм горд. \"Обединените патриоти\" може да не са стандартни политици, но поне не сме двулични. Казваме си истината в очите. Правим грешки, които са в наш ущърб, но не сме лъжци. Уви, така се губи доверие. Следващата година няма да бъде мирна и благодатна за \"Патриотите\". Много пъти сме говорили, че \"съединението прави силата\", но личното его и емоцията за съжаление надделяват. Това не е оправдание, но обяснение\", изтъкна гостът на \"Денят ON AIR\".  В близкото бъдеще се задават евроизбори, които според Джамбазки са най-демократичните в нашата изборна система, тъй като дори с един глас преднина може водачът на листата на бъде изблъскан.  \"Българските граждани искат да изберат водача си. Задължени сме на нашите работодатели – българските избиратели. Няма значение подредбата на листата. Трябва да се реши кое е най-доброто. Спрямо пакета за мобилността, известен като \"Пакета Макрон\", съм готов на краен саботаж. Ако това бъде гласувано, България ще претърпи страхотни загуби. Ако изгубим законодателната битка, сме готови на мерки, който със сигурност ще се превърнат в новини. България има гражданско общество – давам за пример само оставката на Валери Симеонов. Едрите бизнесмени в арестите трябва да кажат на кого са давали пари, за да ги прикрива. Техен граждански дълг е\", подчерта той пред Bulgaria ON AIR. ", "date": "2018.12.28", "title": "Отпадането на ИК и Пакта за миграцията – гордост за България, заяви Джамбазки"}
{"url": "https://www.bgonair.bg/bulgaria/2018-12-28/golf-izletya-ot-patya-postradaha-trima-pri-katastrofata-v-montansko", "text": "Трима души бяха сериозно ранени след катастрофа с пиян шофьор в Монтанско, съобщават от МВР. Снощи, около 22:30 ч., на път II 81, в района на село Комарево, 20-годишен от Берковица, водач на \"Фолксваген Голф\", е изгубил контрол над колата, излязъл е от пътя и се е преобърнал няколко пъти. В резултат на ПТП-то са нанесени материални щети на автомобила и са пострадали 3-ма пътници, които са откарани в Спешна помощ в Берковица, с охлузни рани. Няма опасност за живота им. На водача на лекия автомобил е извършена проба за употреба на алкохол, която е отчела 1,24 промила алкохол в издишания въздух. Водачът е задържан за 24 часа. По случая е образувано досъдебно производство.", "date": "2018.12.28", "title": "Голф излетя от пътя, пострадаха трима при катастрофа в Монтанско"}
{"url": "https://www.bgonair.bg/economy/2018-12-28/kevr-reshi-prirodniyat-gaz-poskapva-s-351-ot-1-yanuari", "text": "Природният газ поскъпва с 3.51% от 1 януари, реши окончателно Комисията за енергийно и водно регулиране. Промяната няма да се отрази на цените на топлинната енергия. Без промяна остават и цените на електрическата енергия за битовите и небитовите потребители на регулиран пазар. През първото тримесечие общественият доставчик \"Булгаргаз\" ще продава синьото гориво на цена от 44,80 лв./MWh лв. (без акциз и ДДС), съобщава В нея са включени компонента \"цена на природния газ на входа на газопреносните мрежи\" в размер на 44,08 лв./MWh, компонента за дейността \"обществена доставка\" в размер на 0,59 лв./MWh. В цената е включена и компонента за компенсиране на разходи от наложени задължения към обществото от 0,13 лв./MWh. Те покриват разходите на \"Булгаргаз\" за съхранение на количества в газохранилището Чирен. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по методиката за това. От КЕВР съобщават още, че независимо от повишението с 3,51% реалното увеличение за битовите и за стопанските клиенти, ползващи природен газ, ще бъде под 2 процента. Причината е, че цените за достъп, пренос, разпределение и снабдяване не се променят.", "date": "2018.12.28", "title": "КЕВР реши: Природният газ поскъпва с 3.51% от 1 януари"}
{"url": "https://www.bgonair.bg/denqt-on-air/2018-12-28/yoana-bukovska-davidova-s-inovativen-monospektakal-s-dobavena-realnost", "text": "\r\n Йоана Буковска - Давидова подготвя първия в кариерата си моноспектакъл - \"Променяне\". Проектът е драматизация по книгата \"Промяна\" на актрисата Лив Улман и отбелязва едновременно нейния 80-годишен юбилей (на 16 декември) и 100 - годишнината от рождението на режисьора Ингмар Бергман. \"Променяне\" е един от първите театрални спектакли в Европа с добавена реалност. Любопитното е, че спектакълът \"Променяне\" излиза 18 години след премиерата на емблематичната постановка на театър 199 - \"Есенна соната\" по Ингмар Бергман, в която Йоана Буковска дебютира като професионална актриса в ролята на Хелена. \"Осмелих се да направя този моноспектакъл, исках да го направя така, че споделянето на най-човешкото и най-приказното в живота ни дава смисъл да сме тук. На базата на всичките тези цифри, интереси и този материализъм ние забравяме, че всички сме едно и имаме еднакви интереси, надежди, мечти\", обясни Йоана Буковска-Давидова в \"Денят ON AIR\". По думите ѝ моноспектакълът е една бомбардировка на всички сетива и емоции в човека. \"Ние разработихме специално приложение, което зрителите могат да изтеглят преди да влязат в залата. Така те - с личния си смартфон, могат да участват в самия спектакъл. Ние се целим в емоциите и съпреживяването\", категорична е тя. Актрисата е сигурна, че този проект се опълчва на целия този мрак, обгърнал днешния свят.", "date": "2018.12.28", "title": "Йоана Буковска-Давидова с иновативен моноспектакъл с добавена реалност"}
{"url": "https://www.bgonair.bg/denqt-on-air/2018-12-28/za-da-prodalzhim-napred-tryabva-da-si-prostim-iztakna-orlin-goranov", "text": "\r\n Имаше ли време за култура през тази изминала година?  \"Годината беше прекрасна за мен. Научих се да отсявам нещата и да обръщам внимание само на това, което ми се е получило. Дори книга издадох. Всеки ден е ново начало. Опитвам се да работя с желание. Когато човек работи така, няма как да не му се получат нещата. Ако човек се научи да приема неправдата като урок, като нещо, което може да поправи, тогава всичко ще си дойде на мястото. Трябва да се търси баланс между доброто и злото\", отбеляза певецът и актьор Орлин Горанов.  Според госта в студиото на \"Денят ON AIR\" промяната към по-добър живот трябва да започне от нас самите.  \"Трябва първо да си простим, за да може да върнем комфорта и желанието за живот. Борбата с егото е най-трудната за личността. Магията на изкуството е да те изкара от ежедневието. Да ти позволи да премислиш случилото ти се. Не трябва да хленчим и да търсим какво е направила държавата за нас. Ние трябва да се запитаме какво правим за държавата, за семейството и обществото си. Трябва да спрем да се делим и заедно да тръгнем натам, накъдето сме тръгнали\", сподели артистът пред Bulgaria ON AIR.", "date": "2018.12.28", "title": "За да продължим напред, трябва да си простим, изтъкна Орлин Горанов"}
{"url": "https://www.bgonair.bg/bulgaria/2018-12-28/vizitite-kam-ostrova-spadat-a-tezi-kam-avstriya-i-turtsiya-rastat", "text": "Пътуванията на българи в чужбина през ноември са 426.3 хил. или с 2.1% над регистрираните за същия месец на миналата година. Увеличение е отчетено към Турция - с 11.7%, Австрия - с 8.8%, Италия - с 4.1%, и други. Същевременно намаляват пътуванията ни към Обединеното кралство - със 7.1%, Румъния - с 1.2%, Гърция - с 1.0% и др., по данни на НСИ. В сравнение с ноември 2017 г. e регистрирано увеличение при всички наблюдавани цели: със служебна цел - с 3.8%, с други цели - с 1.8%, и с цел почивка и екскурзия - с 0.7%. Най-често през миналия месец сме пътували на гости и за обучение - 46% от пътуванията, а най-малко за почивка и екскурзия - 25.7%, предаде  . През ноември 2018 г. най-голям брой пътувания на български граждани са осъществени към Турция - 121.9 хил., Гърция - 73.8 хил., Румъния - 40.7 хил., Сърбия - 33.1 хил., и др. Посещенията на чужденци в България са 575.2 хил. или с 3.4% повече в сравнение с ноември 2017 година. Регистрирано е увеличение при пътуванията с други цели (вкл. гостувания и транзитни преминавания) - със 7.8%, и с цел почивка и екскурзия - с 0.6%, докато тези със служебна цел намаляват с 1.4%. Транзитните преминавания през страната са 28.6% (164.3 хил.) от всички посещения на чужденци в България. От общия брой чужденци, посетили България, делът на гражданите от Европейския съюз е 54.8%, или с 1.1% повече в сравнение със същия месец на предходната година. Увеличават се посещенията на граждани от Полша - с 52.6%, Италия - с 23.7%, Обединеното кралство - с 14.6% и др. Същевременно намаляват посещенията на граждани от Германия - с 10.6%, Австрия - с 6.3%, Франция - с 3.3% и др. Увеличават се и посещенията на граждани от групата \"Други европейски страни\" - със 7%, като най-голям е ръстът на гостите от Сърбия - с 20.7%. Отново преобладава делът на посещенията с други цели - 47.4%, следвани от посещенията с цел почивка и екскурзия - 31.9%, и със служебна цел - 20.7%. Най-много посещения в България през ноември 2018 г. са реализирали гражданите от Румъния - 130.1 хил., Гърция - 94.0 хил., Турция - 87.6 хил. и др.", "date": "2018.12.28", "title": "Визитите към Острова спадат, а тези към Австрия и Турция растат"}
{"url": "https://www.bgonair.bg/sutreshen-blok/2018-12-28/kak-sahranih-sebe-si-albena-tonkin-s-nova-kniga", "text": "\r\n \"Как съхраних себе си\" е заглавието на новата книга на Албена Тонкин. На 3 януари книгата ще излезе в предпродажба, а през февруари всеки ще може да си я закупи. Тя е лична история на авторката, която се сблъсква с бърнаут и панически атаки. Целта ѝ е да предаде наученото на други хора, за да го предотвратят. \"Първите сигнали - първо е прегарянето. При мен това, което става е - изтръпват ми ръцете, не мога да чета, не мога да работя. Някои хора припадат. Когато ти си много преработен, тялото физически отказва да работи. Ако не вземем мерки, започват панически атаки - стягания в сърцето, не можеш да дишаш, изтръпват ти крайниците\", сподели Албена Тонкин в студиото на \"България сутрин\". Пред Bulgaria ON AIR авторката обясни, че е много важно, когато човек получи паник атака да я осъзнае. Ако човек успее в началото да я адресира и да покаже на мозъка, че това не е реално състояние, тя изчезва, сподели Тонкин. \"Това, което аз направих е пълен рестарт. Най-добре е, когато човек има панически атаки да си вземе почивка от ежедневието си и да си направи анализ. Аз направих точно това - смяна на начина на работа, махнах токсични хора, които ме натоварват, пуснах всички \"какво трябва да ям\". Много е важно като имаш панически атаки да почнеш от нулата\", обясни Албена Тонкин.", "date": "2018.12.28", "title": "\"Как съхраних себе си\" - Албена Тонкин с нова книга"}
{"url": "https://www.bgonair.bg/sutreshen-blok/2018-12-28/tezhko-bolni-patsienti-prodalzhavat-da-chakat-transplantatsiya-na-byal-drob", "text": "\r\n Тежко болни пациенти продължават да чакат трансплантация на бял дроб. След смъртта на двама пациенти през месец октомври, от Министерство на здравеопазването обещаха да се ангажират с проблема.  Към днешна дата реални решения няма, а хората с белодробни заболявания се крепят на надеждата.  10 месеца. Толкова време Адриан Петков чакаше да бъде опериран. Момчето страдаше от муковисцидоза и се нуждаеше от нов бял дроб. За съжаление така и не дочака трансплантация. Преди години българи са били успешно трансплантирани с бял дроб във Виена. Договорът с клиниката там обаче е изтекъл през месец май 2017 година и не е бил подновен.  След смъртта на Адриан държавата обеща да се заеме с проблема. Два месеца по-късно обаче пациентите с неговото заболяване все още се надяват да бъдат трансплантирани.", "date": "2018.12.28", "title": "Тежко болни продължават да чакат трансплантация на бял дроб"}
{"url": "https://www.bgonair.bg/bulgaria/2018-12-28/nad-5-tona-hranitelni-produkti-byaha-dareni-na-doma-za-siratsi-sv-nikola", "text": "\r\n Над 5 тона хранителните продукти дарява омудсманът Мая Манолова на дома за сираци \"Св. Николай\" на отец Иван в Нови хан. Акцията на омбудсмана дойде, след като в ефира на   от приюта обявиха, че нямат храна за зимата. \r\n  \r\n2 тона мандарини, 2 тона портокали, 2 тона картофи около 500 килограма ориз, брашно, макарони и млечни продукти бяха дарени на дома за сираци. Всичко това стана по инициатива на Мая Манолова, която потърси големи фирми, които се отзоваха. Тя гарантира, че ще има допълнителни помощи и в началото на януари. Десетки граждани също последваха примера на Манолова и донесоха допълнителни помощи с личните си автомобили в дома \"Св. Николай\", където има 150 деца и около 60 възрастни.", "date": "2018.12.28", "title": "Дариха над 5 тона хранителни продукти на дома за сираци \"Св. Никола\""}
{"url": "https://www.bgonair.bg/bulgaria/2018-12-28/novata-banknota-ot-100-leva-ot-dnes-e-v-obrashtenie", "text": "Новата банкнота от 100 лева от днес е в обращение.  Визуално тя почти не се различава от досегашната.  Общият дизайн и основните елементи се запазват без съществени изменения.  Столевката отново е зелена и с лика на Алеко Константинов, но има въведени нови защитни елементи.", "date": "2018.12.28", "title": "Новата банкнота от 100 лева от днес е в обращение"}
{"url": "https://www.bgonair.bg/bulgaria/2018-12-28/api-i-so-se-sporazumyaha-sofiyantsi-nyama-da-kupuvat-vinetki-za-da-patuvat-po-severnata-tangenta", "text": "Винетката по Северната тангента край София остава. Няма да се плаща само за пътуването по Околовръстното на София. Това стана ясно след срещата на Агенция \"Пътна инфраструктура\" и Столична община. Правителството реши съществуващият път от София до Калотина да стане магистрала \"Европа”.  В трасето обаче попада и част от Околовръстното шосе на столицата. Това означава, че жителите на няколко столични района ще трябва да влизат с винетка в центъра на града и предизвика спор между институциите. От АПИ аргументират решението си с факта, че пътят на северната отсечка край София е част от Републиканската пътна мрежа и затова трябва да бъде заплащано преминаването по нея.  От Столична община контрааргументираха, че трафикът в града ще се натовари допълнително и ще създаде нови главоболия за шофьорите.", "date": "2018.12.28", "title": "Софиянци няма да купуват винетки, за да пътуват по Околовръстното"}
{"url": "https://www.bgonair.bg/sutreshen-blok/2018-12-28/28-godishen-uchitel-ot-gorna-oryahovitsa-nakara-uchenitsite-da-zaobichat-folklora", "text": "28-годишен учител от Горна Оряховица само за месец успя да накара учениците да заобичат българският фолклор и традиции. Стефан Печикамъков връща и надеждата на своите колеги, че има млади хора, на които да предат опита си.  С родопски гайди и хора - така започва един обикновен ден в горнооряховското училище \"Вичо Грънчаров\". Звукът на гайдите изправя на крака всички учители и ученици, които извиват хоро в училищното фоайе. Идеята е на младия учител Стефан Печикамъков. 28-годишният учител е възпитаник на основното, по професия е музикант, а основите на музиката е получил точно тук, затова днес една от мисията му е да възроди интереса на децата към изкуството и да ги провокира да покажат талантите си. Всеки час по музика завършва с хоро, а учителят успява да сбъдне една от мечтите си - да види отново интерес към музиката и българските традиции у децата.", "date": "2018.12.28", "title": "28-годишен учител от Горна Оряховица накара учениците да заобичат фолклора"}
{"url": "https://www.bgonair.bg/bulgaria/2018-12-28/otkriha-otkradnatata-statuya-na-apolon-ot-tsentralnata-banya-v-sofiya", "text": "\r\n Откриха откраднатата статуя на Аполон от Централната баня в София. Скулптурата е намерена в двор, близо до сградата на банята. Все още не е ясно дали е била повредена по време на кражбата. От полицията уточниха, че е намерена по сигнал на граждани.  Бронзовата статуя на Аполон Медикус изчезна на 19 декември. Освен нея, липсваха и почти всички месингови чучури от чешмите на бившата минерална баня. Кражбата беше заснета от видеокамери.", "date": "2018.12.28", "title": "Откриха откраднатата статуя на Аполон от Централната баня в София"}
{"url": "https://www.bgonair.bg/bulgaria/2018-12-28/stroitelen-raztvor-ot-novata-liniya-na-metroto-zalya-stolichen-bulevard", "text": "\r\n Авария в София. Строителен разтвор от новата линия на метрото изби под асфалта на булевард \"Евлоги и Христо Георгиеви\" в столицата снощи, съобщава Булфото.  Булевардът беше затворен за автомобили до отстраняване на аварията.  Работниците хвърляха пясък в разтвора, за да го сгъстят и натоварят в камиони.", "date": "2018.12.28", "title": "Строителен разтвор от новата линия на метрото заля столичен булевард"}
{"url": "https://www.bgonair.bg/bulgaria/2018-12-28/grazhdani-se-sabraha-na-protest-pred-kevr-sreshtu-novite-tseni-na-vodata", "text": "\r\n \n Природният газ поскъпва с 3,5% от 1 януари догодина. Това реши Комисията за енергийно и водно регулиране на закрито заседание днес.  Тъй като е под 5%, това няма да доведе до ново увеличение на парно и топла вода. Междувременно граждани излязоха на пореден протест пред сградата на КЕВР срещу заложеното увеличение на цената на водата. Очаква се цените да бъдат изменени в 27 населени места. Най-скъпата вода ще плащат гражданите на Варна, Добрич, Шумен и Враца, където цената за кубик ще надскочи 3 лв.  Поскъпване се очаква още и в столицата. ", "date": "2018.12.28", "title": "Граждани се събраха на протест пред КЕВР срещу новите цени на водата"}
