{"url": "https://www.bgonair.bg/economy/2018-10-26/rusiya-potvardi-interesa-si-kam-proekta-aets-belene", "text": "Интересът на Русия да участва в процедурата по изграждане на АЕЦ \"Белене“ беше потвърден от руския енергиен министър Александър Новак, с когото българският министър на енергетиката Теменужка Петкова се срещна по-рано днес. По думите на Петкова България ще разчита на сътрудничеството с енергийната компания \"Росатом“, която е конструктор на атомната електроцентрала и производител на нейното оборудване.  Двамата министри обсъдиха развитието на двустранните отношения в областта на енергетиката и потвърдиха съществуващия потенциал за тяхното задълбочаване. Петкова се срещна и с генералния директор на “Росатом\" Алексей Лихачов. Двамата обсъдиха процесите по реализацията на програмата за удължаване живота на 5-ти и 6-ти блок на АЕЦ \"Козлодуй“. По време на срещата Теменужка Петкова информира Лихачов за приетото през юни решение на Народното събрание, съгласно което до края на октомври трябва да бъде изготвена процедура за избор на стратегически инвеститор за проекта \"Белене“. Също така ще бъде изготвена структура на проекта при заложените от държавата параметри – реализация на пазарен принцип и без предоставяне на държавна гаранция, чрез отделяне на активите и пасивите за проекта АЕЦ \"Белене“ в отделно проектно дружество. Ако парламентът приеме подготвения проект, изборът на стратегически инвеститор може да стартира до края на годината. \r\nЧетете повече на  .", "date": "2018.10.26", "title": "Русия потвърди интереса си към проекта АЕЦ \"Белене\""}
{"url": "https://www.bgonair.bg/world/2018-10-26/arestuvan-e-zapodozryan-za-izpratenite-koleti-bombi-v-sasht", "text": "Има арестуван за поредицата от колети-бомби, изпратени до представители на демократите и критици на Доналд Тръмп през последните дни, съобщиха американските власти. По-рано днес бяха получени два нови сигнали за пратки, адресирани до сенатор от Демократическата партия и бившия директор на американското разузнаване Джеймс Клапър. Преди това властите претърсиха пощенски клон във Флорида във връзка със серията от взривни устройства, изпратени на няколко адреса в страната. При съвместна акция на ФБР и полицията бяха иззети видеозаписи от охранителните камери на пощенската станция", "date": "2018.10.26", "title": "Арестуван е заподозрян за изпратените колети-бомби в САЩ"}
{"url": "https://www.bgonair.bg/bulgaria/2018-10-26/burgaski-uchenitsi-se-vklyuchiha-v-sedmitsata-na-cheteneto", "text": "За да възпитат любовта към книгата в своите ученици, бургаското училище работи по не един един международен проект. И резултатите не закъсняват - в началното базово училище \"Михаил Лъкатник“ в Бургас се чете не само в класните стаи. \"Това, което нашите ученици измислиха, беше да създадем една Кула на книгите , която води все нагоре защото така се изпълняват мечтите и желанията. Който чете днес, утре е лидер и творец\", сподели Светла Терзиева- зам. директор в начално базово училище \"Михаил Лъкатник“ . Освен празник на четенето в училище за четвърта поред година си имат и Оранжев празник - есенен кулинарен базар. \"Този празник е и алтернатива на празника Хелоуин, тъй като ние решихме в нашето училище да си направим един по-различен празник, празник на есенното плодородие\", сподели директорът на училището Петя Йорданова.", "date": "2018.10.26", "title": "Бургаски ученици се включиха в седмицата на четенето"}
{"url": "https://www.bgonair.bg/world/2018-10-26/konfliktat-mezhdu-rim-i-bryuksel-se-zadalbochava", "text": "\r\n Италия се опитва да успокои пазарите, след като отказа да промени проектобюджета си за 2019 година. Той беше отхвърлен по-рано тази седмица от Европейската комисия заради заложения в него твърде висок дълг. А конфликтът между Рим и Брюксел се задълбочава, след като от двете страни си размениха обиди на \"идиоти“ и \"фашисти“. Рим няма намерение да напуска Европейския съюз или Еврозоната. Това е посланието на италианския министър на икономиката след срещата му с френския му колега в Париж.  Ако икономиката на Италия отбележи растеж, Европа като цяло ще бъде по-стабилна и ще има полза от това. Еврокомисията даде на Рим срок до 13-и ноември да представи нов бюджет. Италия засега отказва. По време на пресконференция в Страсбург евродепутат от италианската крайна десница издърпа записките на еврокомисаря по икономическите въпроси и демонстративно ги стъпка.  Представеният от Рим бюджет за 2019 година залага дълг от 130% от брутния вътрешен продукт на страната. Това го прави втория най-висок дълг в Европейския съюз след този на Гърция и близо 2 пъти над наложената от Брюксел граница.  Италианското популистко правителство настоява за увеличените разходи, за да изпълни предизборните си обещания. В Европа се опасяват, че конфликтът може да налее още масло в огъня на популистите преди европейските избори догодина.", "date": "2018.10.26", "title": "Конфликтът между Рим и Брюксел се задълбочава"}
{"url": "https://www.bgonair.bg/sutreshen-blok/2018-10-26/byudzhet-2019-uvelichavat-zaplati-no-shte-si-ostanem-na-ikonomicheskoto-dano-v-es", "text": "\r\n В държавния бюджет за следващата година виждаме по-високи доходи, но и по-големи удръжки за работещите. От първи януари минималната работна заплата се увеличава от 510 лева, на 560. Според документа се предвижда увеличение на заплатите в бюджетния сектор с 10%, а на учителските - с 20 на сто. Максималният осигурителен доход обаче също се вдига – от 2600 на 3000 хиляди лева от първи януари. Шест месеца по-късно ще нарасне и максималният размер на пенсията и таванът ще стане 1200 лева. От тогава се очаква да се увеличат и всички пенсии, средно с 5,7%. Икономистът проф. Боян Дуранкев коментира цифрите в студиото на   като каза, че не трябва да гледаме толкова в конкретиката, защото България е на последно място в ЕС по доходи и БВП на глава на населението. По думите му макроикономическата прогноза, която е за няколко години, показва, че нашата страна ще има средни темпове на икономически растеж. \"Изглежда, че България ще има скоростта на костенурката. Тя също тича, но бавно и България ще остане в този период на последно място по БВП, по доходи и съответно по постигнати резултати\", обясни икономистът пред  . Проф. Дуранкев се обяви за нова философия на бюджета. Финансистът проф. Христина Вучева пък каза, че увеличението на заплати и пенсии ще помогне и за ръст на икономиката. \"Няма излишък 2,5 млрд. Няма и да има в края на годината, защото има разходи, които трябва да се осъществят\", настоя тя. В студиото на   проф. Вучева коментира и предложения от опозицията в лицето на БСП алтернативен бюджет, в който се предлага правителството да има право да харчи само 1% от бюджетния излишък, а всичко останало да се разпределя от парламента, чрез актуализация на бюджета. \"Който ги съветва, не ги съветва добре. Никъде и в никоя страна не се допуска излишъкът да се харчи. И у нас не се харчи, той се събира във фискалния резерв и единственото му предназначение е да плащаме дълг\", обясни още тя.", "date": "2018.10.26", "title": "Бюджет 2019: Увеличават заплати, но ще си останем на икономическото дъно в ЕС"}
{"url": "https://www.bgonair.bg/bulgaria/2018-10-26/golyam-pozhar-gorya-v-sklad-za-skrap-v-plovdiv", "text": "Голям пожар горя в склад за скрап в Пловдив. Гърмежи и гъст облак се носиха няколко часа над ромския квартал Столипиново. Четири пожарни се отзоваха на сигнала за инцидента. Хората от склада са евакуирани, няма пострадали. Пожарът е погълнал стари печки, перални и бойлери. Вътре е имало и стари коли. Все още не е ясно какво е разпалило пламъците.", "date": "2018.10.26", "title": "Голям пожар горя в склад за скрап в Пловдив"}
{"url": "https://www.bgonair.bg/bulgaria/2018-10-26/obviniha-biznesmena-ivo-prokopiev-v-prane-na-pari", "text": "Бизнесменът Иво Прокопиев е обвинен в пране на пари като председател на Съвета на директорите на \"Алфа Финанс Холдинг“ , наложена му е мярка \"подписка\". Обвиняеми са и другите директори на холдинга. В Софийската градска прокуратура се провежда разследване за престъпления по служба, извършени от служители на Министерство на икономиката, енергетиката и туризма във връзка с изпълнението на концесионните договори с дружеството \"Каолин“. Сигнал от Комисията за отнемане на незаконно имущество дал основания на прокуратурата да започне разследването.  Останалите обвиняеми също са с мерки за неотклонение \"Подписка“.", "date": "2018.10.26", "title": "Обвиниха бизнесмена Иво Прокопиев в пране на пари"}
{"url": "https://www.bgonair.bg/sutreshen-blok/2018-10-26/bitat-poskapva-a-dohodite-sa-v-zastoy-kakvo-e-obyasnenieto", "text": "\r\n Редица неща от бита поскъпнаха тази година – от водата, до тока, гражданската отговорност, а сега и нефта. Има ли пазарно обяснение на по-високите цени и защо и доходите не се увеличиха? \"Основният фактор за това поскъпване е ограничаване на доставките за нефт и санкциите срещу Иран. Преди години цената на нефта се регулираше с увеличаване на добива в САЩ. Инфраструктурата на САЩ се оказа недостатъчна, а добиването се увеличи. Когато се изменя цената на нефта, се изменя и цената на горивата. Когато измененията в цената на нефта са много резки, то тогава цените на горивата се заглаждат\", обясни Валентин Кънев от Балканската черноморска и газова асоциация.   Според думите на председателя на Синдикат \"Защита\" Красимир Митов в \"България сутрин\" няма как да се обясни на българския консуматор какъв е проблемът с петрола в САЩ. \"Проблемът е, че освен петрола, поскъпнаха гражданската отговорност, токът, топлата и студена вода. Вървим към обедняване, тъй като доходите са замразени. Не може повече така. Утре от 11:30 ч. на Ларгото пред Министерския съвет организираме протест срещу некадърността на правителството. Тези хора не желаят и не могат да се справят с проблемите в държавата\", подчерта той пред Bulgaria ON AIR. ", "date": "2018.10.26", "title": "Битът поскъпва, а доходите са в застой  - какво е обяснението?"}
{"url": "https://www.bgonair.bg/bulgaria/2018-10-26/velikotarnovtsi-izlyazoha-na-protest-sreshtu-visokite-tseni-na-gorivata", "text": "\r\n Жители на Велико Търново излязоха на протест срещу високите цени на горивата. Недоволството им е породено от това, че дизелът и бензинът в града са с до 30 стотинки за литър по-скъпи от горивата по бензиностанциите в други населени места. Десетки граждани пресякоха пешеходна пътека на главния път към Варна и успяха за минути да блокират движнието. От организаторите обявиха, че протестът е спонтанен и са се събрали само за седмица. Пред камерата на   те обявиха, че Велико Търново се е оказал най-скъпия град според цените на горивата, което по думите им няма не е логично. Още повече, че в Горна Оряховица, който е само на няколко километра от града, същите вериги продават дизел и бензин с около 15-20 стотинки по-евтино. Протестиращите събраха и подписи, за да подадат колективна жалба в Комисията за защита на конкуренция и тази за защита на потребителите за наличие на картелно споразумение.  Хората са категорични, че ще продължават с протестите, ако няма намеса на държавата.", "date": "2018.10.26", "title": "Великотърновци излязоха на протест срещу високите цени на горивата"}
{"url": "https://www.bgonair.bg/bulgaria/2018-10-26/dps-prizova-za-predsrochni-izbori", "text": "\r\n Предсрочни избори и алтернативна форма на управление. За това призова ДПС в декларация, която беше приета на Централния съвет на партията. Според председателя Мустафа Карадайъ всички национално отговорни партии трябва да се обявят за опазване на демокрацията. Той обаче не посочи кои партии могат да предприемат заедно \"бързи и отговорни действия в името на бъдещето\". На Централния съвет на партията не присъстваха почетният председател Ахмед Доган и депутатът Делян Пеевски.", "date": "2018.10.26", "title": "ДПС призова за предсрочни избори "}
{"url": "https://www.bgonair.bg/world/2018-10-26/hilyadi-na-protest-v-madrid-ne-iskat-tlennite-ostanki-na-franko-v-katedralata-almudenal", "text": "Хиляди протестираха в центъра Мадрид. Причината e решението на властите да положат тленните останки на диктатора Франсиско Франко в католическата катедрала Алмуденал. Тя е един от символите на испанската столица.  Десетки хиляди негови опоненти и роднините на убити по време на 40-годишното му оправление остро разкритикуваха плана. Семейството на Франко обаче има крипта в катедралата. Там е погребана и дъщерята на диктатора.  Припомняме, че през септември испанското правителство одобри указ за ексхумирането на останките на Франко от мемориалния комплекс \"Долината на падналите\", където са погребани жертвите на гражданската война в Испания.  Мотивът е, че в мавзолея могат да почиват само тленните останки на загиналите във войната.", "date": "2018.10.26", "title": "Хиляди на протест в Мадрид: Не искат тленните останки на Франко в катедралата Алмуденал"}
{"url": "https://www.bgonair.bg/world/2018-10-26/zhena-rani-nay-malko-14-detsa-sled-napadenie-s-nozh-v-kitay", "text": "Тежък криминален инцидент в Китай. Най-малко 14 деца са ранени при атака с нож в детска градина в град Чонкинг.  39-годишна жена нахлула с кухненски нож на площадка за игра. Нападателката е арестувана. Мотивите за атаката се изясняват.", "date": "2018.10.26", "title": "Жена рани най-малко 14 деца след нападение с нож в Китай"}
{"url": "https://www.bgonair.bg/bulgaria/2018-10-26/prezidentat-nominira-bivsh-deputat-ot-rzs-za-konstitutsionen-sadiya", "text": "Президентът Румен Радев номинира Атанас Семов за конституционен съдия. Семов е бивш заместник-председател на парламента от \"Ред, законност, справедливост\". В официалното съобщение за кандидатурата му се посочва, че Семов отговаря на условията, тъй като има над 20-годишен юридически стаж и \"доказана компетентност в областта на правото на Европейския съюз и признат авторитет в България и чужбина\".  ", "date": "2018.10.26", "title": "Президентът номинира бивш депутат от РЗС за конституционен съдия"}
{"url": "https://www.bgonair.bg/world/2018-10-26/za-2-godini-google-uvolni-48-dushi-zaradi-sekstormoz", "text": "Интернет гигантът Google е уволнил 48 души през последните две години заради секстормоз.  Сред уволнените са и 13 мениджъри. Генералният директор на компанията е изпратил писмо до служителите, в което ги уверява, че всеки сигнал за подобни действия ще бъде взет под внимание и разследван.  Писмото е в отговор на статия в New York Times, в която бе припомнен скандала със създателя на \"Андроид\" Анди Рубин.  Той беше пуснат в принудителен отпуск и му беше изплатено обезщетение, след като се разкриха отношенията му с негова подчинена.", "date": "2018.10.26", "title": "За 2 години Google уволни 48 души заради секстормоз"}
{"url": "https://www.bgonair.bg/bulgaria/2018-10-26/byudzhet-2019-skara-rabotodateli-i-sindikati", "text": "\r\n Бюджетът на държавата за догодина отново скара бизнеса и синдикатите. Днес социалните партньори обсъдиха с властта заложените параметри на документа. Обсъдени бяха също бюджетите на здравната каса и този на общественото осигуряване.  Как да бъдат харчените парите за догодина отново се оказа спорен въпрос. Ябълката на раздора очаквано беше заложеният ръст на заплатите и осигуровките. Срещу него се обявиха от стопанската камара.  Другите бизнес организации подкрепиха проекта за държавния бюджет, но със забележки. От асоциацията на индустриалния капитал одобрявали разходите за образование – но не и тези в социалната сфера.  Синдикатите от своя страна за пореден път определиха бюджета за догодина като най-добрия досега за управлението на Борисов. Въпреки, че са се надявали на повече средства за заплати. Парите за социално включване също не достигали.  Обсъдените днес проектобюджети предстои да бъдат внесени в Министерския съвет и в Народното събрание. А становищата против тях няма да попречат това да се случи.", "date": "2018.10.26", "title": "Бюджет 2019 скара работодатели и синдикати"}
{"url": "https://www.bgonair.bg/denqt-on-air/2018-10-26/kakvi-sa-razlichiyata-mezhdu-biznesa-i-sindikatite-otnosno-byudzhet-2019", "text": "\r\n Днес социалните партньори обсъдиха с властта заложените параметри на документа. Обсъдени бяха също бюджетите на здравната каса и този на общественото осигуряване. Работодателите не подкрепят увеличението на максималния осигурителен доход от 2600 на 3000 лв.  \"Разширяването в посока нагоре в облагаема част засяга в съотношение 40/60 както бизнеса с 60 единици, така и този, който получава този доход с 40 единици. Хората с този вид възнаграждения са едри капиталисти. Една част от тези възнаграждения се получават от хора от IT сектора, друга от дребни предприемачи и  от висококвалифицирани служители\", обясни в \" \" Румен Радев зам.-председателят на УС на АИКБ   Бюджетът на държавата за догодина, който Тристранния съвет обсъди днес, отново скара бизнеса и синдикатите \"Хубаво е, че се чуват диалози. Няма как да установим какво мисли наш партньор, ако не чуем неговата позиция. Идеята обаче е тези позиции да се излагат аргументирано, смислено и без излишни емоции\", коментира Радев. Той отбеляза положителните качества на проектобюджета за 2019 г. Според него прогнозата за ръст е реалистична и смята, че е възможен и по-сериозен ръст от 3,7. По неговите думи трябва да се реформират нереформираните сектори като енергетиката. Като друго добро нещо отбеляза увеличаването на ниво в абсолютна стойност на консолидираната фискална програма. Заместник-председателят на УС на АИКБ обясни, че бизнесът и синдикатите имат различия относно предразпределителната роля на бюджета. За тях е много ниска, а ние се радваме на това, посочи Радев пред  . \"От какво имаме нужда, за да прогресираме и да имаме по-добри възнаграждения? Високи технологии, висока производителност, която не минава само през физическото усилие на работника, а през инвестиране в качествено обурудване, в добри мениджъри, в разумни и рационални собственици\", заяви той. Той коментира и отношенията между бизнеса и образованието. \"Ние вече сме влезли в професионалните училища. Опитваме се от доста време да работим заедно, но не става толкова просто, тъй като минава през одобрение на училищните програми\", обясни зам.-председателят на УС на АИКБ.", "date": "2018.10.26", "title": "Какви са различията между бизнеса и синдикатите относно Бюджет 2019?"}
{"url": "https://www.bgonair.bg/world/2018-10-26/bedstveno-polozhenie-e-obyaveno-v-yuzhna-rusiya-zaradi-poroyni-dazhdove", "text": "\r\n Поройните дъждове се изсипаха през последните дни в района на руското черноморско крайбрежие и предизвикаха огромни разрушения. Най-тежко засегнати са градовете Сочи и Туапсе.  В Южна Русия е обявено бедствено положение заради поройни наводнения, които отнеха живота на най-малко шест души, а един е в неизвестност. Засегнати са 30 населени места. Под вода са близо 2 300 домове. Издадена е заповед за евакуацията на близо 460 души.  Канализацията в двата града не е успяла да се справи с огромното количество вода. Това е една от причините за опустошителните наводнения. Прекъснати са електро и водозахранването в района на Краснодар. Повредени са пътища и железопътна инфраструктура. Ключов мост в западната част на Сочи е напълно унищожен, което затруднява достъпа до града. Наводнения често заливат руското черноморско крайбрежие. През 2012 година поройни валежи отеха живота на 170 души в района на град Кримск.", "date": "2018.10.26", "title": "Бедствено положение е обявено в Южна Русия заради поройни дъждове"}
{"url": "https://www.bgonair.bg/denqt-on-air/2018-10-26/druzhestvo-profon-navarshi-na-20-godini", "text": "\r\n Дружество ПРОФОН за колективно управление на сродни права в музиката навърши 20 години. \"20 години - това е една непрекъсната борба за достойно защитаване на интересите на музикантите и носителите на права - продуценти и изпълнители\", сподели в \" \" Константин Марков от УС на ПРОФОН. По неговите думи предизвикателството идва от това, че не малък процент от тези, които ползват музика, не осъзнават, че зад всяка една продукция стои сериозен труд на музиканти, автори и продуценти.  \"За мен е изключително важно да съм запознат с правата си. Повечето групи от нашето обкръжение не са чак толкова запознати и може би нямат доверие в институциите, но въпреки всичко е време повечето музиканти да обърнат внимание на това - какъв е законът, да го прочетат и да потърсят добър партньор, както в нашия случай с  Jeremy - това е ПРОФОН\", обясни пред   вокалът на група Jeremy Ерсин Мустафов. Испанският оперен певец Пласидо Доминго изпрати и поздрав към дружеството за рождения му ден.  \"Този поздрав е едно доказателство за авторитета на тази организация. ПРОФОН представлява над 90% от българския репертоар и включва над 30 хиляди независими продуцентски организации\" коментира Константин Марков.", "date": "2018.10.26", "title": "Дружество ПРОФОН навърши 20 години"}
{"url": "https://www.bgonair.bg/bulgaria/2018-10-26/60-godishen-mazh-pochina-sled-kato-beshe-blasnat-ot-kola", "text": "60-годишен мъж загина, след като беше блъснат от автомобил на кръстовище в квартал \"Горубляне\" в София. Сигнал за инцидента е подаден минути след 12:00 часа. По първоначални данни лекият автомобил блъснал мъжа, който пресичал не на пешеходна пътека. Починал е на място. Изяснява се самоличността му.  На място беше извършен оглед, а шофьорът - разпитан. Движението на изхода на София беше затруднено, но вече е възстановено. По случая е образувано досъдебно производство.", "date": "2018.10.26", "title": "60-годишен мъж почина, след като беше блъснат от кола"}
{"url": "https://www.bgonair.bg/bulgaria/2018-10-26/tristranniyat-savet-shte-obsadi-finansovata-ramka-za-dogodina", "text": "Финансовата рамка за догодина ще бъде обсъдена от Съвета за тристранно сътрудничество. Синдикатите, работодателските организации и представителите на правителството имаха на разположение пет дни, за да се запознат с текстовете на финансовото министерство.  Очаква се спорните теми да са свързани с предвиденото увеличение на доходите в бюджетната сфера с 10 на сто, нарастването на минималната работна заплата до 560 лева и скока на максималните осигурителни прагове до 3000 лева.", "date": "2018.10.26", "title": "Тристранният съвет ще обсъди финансовата рамка за догодина"}
{"url": "https://www.bgonair.bg/bulgaria/2018-10-26/veliko-tarnovo-shofyori-izlizat-na-protest-sreshtu-visokite-tseni-na-gorivata", "text": "Във Велико Търново ще се проведе протест срещу високите цени на горивата. Недоволството е породено от това, че дизелът и бензинът в старата столица са с до 30 стотинки за литър по-скъпи от горивата по бензиностанциите в останалите градове. Протестът е граждански и се подготвя през социалните мрежи. Организаторите призовават да се носят касовите бележки от последните зареждания във Велико Търново. Целта е да се внесе жалба в Комисията за защита на конкуренцията.", "date": "2018.10.26", "title": "Велико Търново: Шофьори излизат на протест срещу високите цени на горивата"}
{"url": "https://www.bgonair.bg/world/2018-10-26/haos-v-rim-i-milano-sluzhiteli-na-obshtestveniya-transport-stachkuvat", "text": "\r\n Хаос в Рим и Милано заради 24-часова стачка на почти целия обществен транспорт. Автобуси, трамваи, метро и влакове се движат в разреден състав. Част от фирмите за сметопочистване в италианската столица също се включиха в протеста. Синдикатите настояват за по-добри условия на труд. За утре в сградата на кметството в Рим е свикан мирен протест срещу влошаващото се състояние на града, а на 11 ноември жителите на столицата ще гласуват на референдум дали местната компания за обществен транспорт да бъде приватизирана.", "date": "2018.10.26", "title": "Хаос в Рим и Милано: Служители на обществения транспорт стачкуват"}
{"url": "https://www.bgonair.bg/bulgaria/2018-10-26/zaradi-zavoda-polimeri-arestuvaha-semeystvo-banevi-vav-frantsiya", "text": "\r\n Бизнесмените Николай Банев и съпругата му Евгения Банева са арестувани в Ница в 8:50 ч. днес местно време.  От 2 месеца има разследвания срещу семейството.  Спецпрокурори претърсват офиси в София и страната, свързани със завода \"Полимери“, приватизиран от дружество на Николай Банев през 1998 г.  \r\nИзвършват се и обиски и разпити на свидетили в разследване за неплащане на данъци, пране на пари и фалшифициране на документи . След като беше приватизиран през 1998 г., две години по-късно заводът спря работа.  \n При години след това - обявен в несъстоятелност. През 2017 г. пловдивската фирма за метали \"Хъс\" купува активите на фалиралия завод и обявява, че ще прави нов химически завод. На бившия собственик на предприятието Николай Банев са платени 14 и половина милиона лева. Миналата година премиерът Бойко Борисов обяви приватизацията на \"Полимери“ за цитирам \"разбойническа\", която е ощетила държавния бюджет. Банев пък тогава обвини Борисов за фалита на завода. \r\nБългарските власти ще искат екстрадицията на Николай и Евгения Баневи от Франция у нас. При одобрение от властите в Ница, това може да стане до 2 седмици    ", "date": "2018.10.26", "title": "Заради завода \"Полимери\": Арестуваха семейство Баневи във Франция"}
{"url": "https://www.bgonair.bg/sutreshen-blok/2018-10-26/evrodeputat-balgariya-e-oshte-pod-monitoring-ne-sme-palnopravni-chlenove-na-es", "text": "\r\n Часовникът до евроизборите тиктака и отброява времето до следващото политическо пренареждане през май 2019 година в Европейския парламент в Брюксел. Очакват ли се изненади? Евродепутатът Светослав Малинов от ЕНП/ДСБ е категоричен, че десните политически партии са осъзнали своята грешка на миналите избори и този път ще бъде много по-различно. \"Зз представлявам Демократична България в Европарламента и искам нашата коалиция да се разшири. Не ме интересува как другите се подготвят за изборите. Стараем се да съберем онези избиратели, които трябваше да бъдат заедно - още на миналите избори. Сега се опитваме да изградим ясна дясна политика. Постоянно критикуваме управляващите отдясно\", обясни в \"България сутрин\" евродепутатът. Той коментира, че евроизборите трябва да покажат на десните партии дали вече са готови за участие в управлението на страната и дали обществото им има доверие.  \"Ние сме под мониторинг. Ние не може да направим реформи, които сме започнали още от 2007 година - от нашето приемане в ЕС. Ние още не сме пълноправни членове, това трябва да се схване и да се припомня постоянно. Откакто ГЕРБ пое управлението на страната виждаме как държавата затъва. Има едно отдръпване от реформите\", твърди още Малинов пред Bulgaria ON AIR. Той изтъкна, че българските управляващи трябва усърдно да се заемат с основните реформи в страната, защото иначе \"България ще изостане още в европейското си развитие\".", "date": "2018.10.26", "title": "Евродепутат: България е още под мониторинг... Не сме пълноправни членове на ЕС"}
{"url": "https://www.bgonair.bg/sutreshen-blok/2018-10-26/doberman-nahapa-zverski-dete-pred-stolichnoto-18-to-sou", "text": "\r\n Доберман нападна и нахапа дете от столичното 18-то СОУ \"Уилям Гладстон\". Майката на нахапаното момиче Нели Русева съобщи за новината в социалните мрежи и изрази безпокойството си, че човекът няма да бъде наказан по никакъв начин. При самото нападение петокласничката е излязла в междучасие до близка лавка, когато кучето ѝ се нахвърлило. Детето има ухапвания по тялото, а освен това животното разкъсало част от дрехите му. Стопанинът обаче не помогнал на момичето, а просто си хванал кучето и си тръгнал с думите: \"Да се оправя\". \"Добро е състоянието на дъщеря ми в момента. Доста е уплашена. Потресаващото в случая е, че човекът, който е видял случката със собственото си куче, не е помогнал по никакъв начин. Той е хванал кучето си и ѝ е казал директно: \"Да се оправя\", обясни пред Bulgaria ON AIR майката на пострадалото дете Нели Русева. Разтревожената майка допълни, че ще се обърне към 3-то Районно управление в столицата, но не е сигурна дали въобще жалбата ще бъде разгледана и дали извършителят ще бъде намерен и наказан. \"След самата случка ми се обадиха от училището, че трябва да я закарам в \"Пирогов\". Излязох от работа и отидох. Детето има няколко шева на гърба. Инцидентът обаче можеше да е много по-тежък\", категорична е жената. Доберманът е бил разхождан на повод, но без намордник. \r\n  ", "date": "2018.10.26", "title": "Доберман нахапа зверски дете пред столичното 18-то СОУ"}
{"url": "https://www.bgonair.bg/sutreshen-blok/2018-10-26/mvr-shte-ohranyava-pametnika-na-savetskata-armiya-opravdan-razhod-li-e-tova", "text": "\r\n Лавина от коментари заля социалните мрежи, след като стана ясно, че МВР и министър Младен Маринов ще осигурят денонощна охрана на паметника на Съветската армия, който често става арена на вандалски надписи. На този фон изтъкваме честия недостиг на полицаи в борбата с битовата престъпност.  \"Дълги години не се обръщаше внимание, че такива прояви на вандализъм не трябва да се толерират. Има 2 камери, които са заснели извършителя на последната вандалска проява. Оттогава досега видеото не може да се свали. Минаха 40 дни. Така наблюдението няма превантивен ефект. Патрулът, който ще хвърля по едно око на паметника е следствие от несвършената работа на МВР. Някой трябва да си свърши работата. Трябва да сложим край на ксенофобията\", отбеляза общинският съветник от БСП Борис Цветков.  Според блогъра Асен Генов Столичната община не се притеснява от това, че полицаите получиха увеличение на заплатите няколко пъти, а се занимават с \"глупости да охраняват комунистическите тотеми\".  \"България е подкрепила най-малко 3 международни споразумения, които осъждат тоталитарните режими. Вместо да брани комунистическите паметници, полицията трябва да харчи средствата си за полезни неща. Паметникът на Съветската армия е замислен като символ на приятелството между българската и съветската армия. Този паметник не е замислен като гробница, като войнишки паметник. Политическото лицемерие вреди на обществото ни. Живеем в посттоталитарно общество, което го поучават ченгета и бивши кадри на комунистическите тайни служби\", подчерта Генов пред Bulgaria ON AIR.    \r\n  ", "date": "2018.10.26", "title": "МВР ще охранява Паметника на Съветската армия – оправдан разход ли е това?"}
{"url": "https://www.bgonair.bg/bulgaria/2018-10-26/vremenno-spirat-chast-ot-elektronnite-uslugi-ot-portala-na-mvr", "text": "Временно няма да бъдат достъпни част от електронните услуги, предоставяни от портала на МВР. Достъпът ще бъде ограничен от 17:00 часа днес до 08:00 часа в понеделник.  За това време ще бъде извършена миграция на системния софтуер и хардуер, което ще засегне електронните административни услуги на МВР и частта за регистрация на договори за продажба на пътни превозни средства от нотариусите.  Възможно е да възникнат затруднения и в услугите, предоставяни от МВР към застрахователните дружества при сключване на застраховки за моторни превозни средства.", "date": "2018.10.26", "title": "Временно спират част от електронните услуги от портала на МВР"}
{"url": "https://www.bgonair.bg/bulgaria/2018-10-26/zrelishtna-katastrofa-predizvika-zadrastvaniya-v-tsentara-na-plovdiv", "text": "Трима пострадали и километрични задръствания след зрелищна катастрофа между кола, два камиона и микробус в центъра на Пловдив. По данни на полицията каскадата е станала около 5 часа тази сутрин.  В колата, която се е обърнала на една страна, са пътували трима души. Те са пострадали и са откарани в болница.  При удара шофьорът е отнесъл пътен знак, качил се е върху острова на кръговото кръстовище и се е забил в парапета на моста над Марица.  Движението в района на катастрофата все още е затруднено.", "date": "2018.10.26", "title": "Зрелищна катастрофа предизвика задръствания в центъра на Пловдив"}
{"url": "https://www.bgonair.bg/bulgaria/2018-10-26/goresht-den-v-parlamenta-prieha-dvata-zakona-za-horata-s-uvrezhdaniya", "text": "\r\n Вицепремиерът Валери Симеонов няма да бъде председател на Съвета за интеграция на хората с увреждания.  По време на приемането на закона за хората с увреждания на първо четене, ГЕРБ направиха заявка, че преди окончателното приемане ще направят поправки и начело на органа ще остане Бисер Петков. Уви, след тази заявка страстите в пленарната зала не се успокоиха. Социалистите продължават да настояват за твърдата оставка на вицепремиера Валери Симеонов. Обвиниха също така мнозинството, че не е изпълнило навреме ангажиментите си към хората с увреждания и е действало само под натиска на техните протести.  В отговор управляващите припомниха, че тази година се отпускат рекордно количество помощи за хората с увреждания – 150 милиона лева. Дебатът в залата излезе от добрия тон, но въпреки това и двата закона, които бяха в дневния ред на парламента – този за личната помощ и този за хората с увреждания – бяха приети.  Със закона за личната помощ се въвеждат специални социални асистенти за хората с увреждания. Те ще могат да бъдат наемани до 8 часа на ден с държавна субсидия. Законът за хората с увреждания въвежда нова помощ за лицата над 18 г., които имат увреждания.  Тя ще се определя спрямо прага на бедност. Така хора с увреждания от 50% до 70% ще получават 7% от линията на бедността за следващата година. Това в момента се равнява на 24 лева. При над 90% увреждания се отпускат 57% от линията на бедността – сиреч 198 лева.  Със закона се уреждат и квоти за работни места за хора с увреждания. Фирми, които имат от 50 до 99 служители ще трябва да наемат двама души с увреждания. Фирма с над 100 души персонал ще трябва да наемат хора с увреждания, равни на 2% от състава си.  ", "date": "2018.10.26", "title": "Горещ ден в парламента: Приеха двата закона за хората с увреждания"}
