{"url": "https://www.bgonair.bg/world/2019-07-07/v-chasti-na-gartsiya-e-obyaveno-izvanredno-polozhenie-zaradi-pozhari", "text": "Гърция обяви извънредно положение в три области на остров Евбея заради пожари, съобщават гръцките медии. Огнената стихия бушува на острова от четвъртък насам. Заради пожара в петък четири селища бяха евакуирани, а петима души - настанени в болница с оплаквания от дихателни проблеми. Правителството е изпратило допълнителни екипи от огнеборци, които да помогнат при гасенето на 4-те огнища. Стихията обаче е трудна за овладяване, заради силните ветрове в района. На място работят над 300 пожарникари, изпратени са и самолети. Полицията арестува 64-ри годишен мъж по подозрение, че е причинил пожарите. Смята се, че той запалил изсъхнали треви, за да разчисти района около къщата си.  ", "date": "2019.07.07", "title": "В части на Гърция е обявено извънредно положение заради пожари"}
{"url": "https://www.bgonair.bg/bulgaria/2019-07-07/martvi-kravi-byaha-izhvarleni-ot-moreto-kray-obzor-i-ahtopol", "text": "Няколко сигнала за открити трупове на крави по морския бряг на юг от Бургас са постъпили  в местната дирекция на Агенцията по безопасност на храните. Умрелите животни са били изхвърлени на брега край Обзор и Ахтопол. \"Вероятно кравите са от румънски кораб, който е превозвал животните\", предположи пред БНР шефът на областната агенция по безопасност на храните в Бургас д-р Георги Митев.  Според него нормално и логично било където и да са умрели, където и да са били изхвърлени в морето, труповете да идват към нас по течението, но в никакъв случай животните не били български. Незабавно са били предприети необходимите мерки - труповете са били вдигнати, а местата -  дезинфикцирани.  Морска администрация пък щяла да на направи проверка действително има ли такъв кораб от Румъния или някъде по на север. Снимка: БНР", "date": "2019.07.07", "title": "Мъртви крави бяха изхвърлени от морето край Обзор и Ахтопол"}
{"url": "https://www.bgonair.bg/world/2019-07-07/moshtna-eksploziya-raztarsi-targovski-tsentar-vav-florida", "text": "\r\n Експлозия в търговски център в американския щат Флорида. 23-ма души са ранени, включително и едно дете. Няма данни за загинали. По първоначална информация взривът е причинен от изтичане на газ. Мощната експлозия разтърсва търговския център в момент, когато вътре има стотици посетители. Вследствие на взрива сградата е частично разрушена, а районът около нея потъва в отломки и пепел. На място веднага пристигат спасителни екипи и кучета, които започват издирване на хора, затрупани под откъснатите бетонени парчета. Властите споделят, че само чудо е спасило хората, намиращи се в Мола. Експлозията напълно заличава популярен ресторант и фитнес център. Това са и двете най-тежко пострадали помещения. Очевидец на взрива разказва, че бил изключително силен. А единственото, което спасило него, съпругата и двете му деца, е късметът да излязат от фитнеса, секунди преди инцидентът.  ", "date": "2019.07.07", "title": "Мощна експлозия разтърси търговски център във Флорида"}
{"url": "https://www.bgonair.bg/world/2019-07-07/iran-se-otkazva-ot-zadalzheniyata-si-po-yadrenata-sdelka", "text": "\r\n Иран обяви, че спира да изпълнява част от ангажиментите си по международното споразумение за ядрената му програма. От днес страната ще започне да обогатява уран до равнище над 3,67%, което е максималният разрешен праг спрямо ядрената сделка от 2015 г. Това стана ясно от изявление на иранските власти.  Уточнява се, че страната ще продължи да се отказва от още свои задължения по споразумението на всеки 60 дни, освен ако останалите участници в сделката не предприемат мерки в защита на Техеран от американските Санкции.", "date": "2019.07.07", "title": "Иран се отказва от задълженията си по ядрената сделка"}
{"url": "https://www.bgonair.bg/world/2019-07-07/7-zaginali-pri-verizhna-katastrofa-v-dzhordzhiya", "text": "Най-малко седем души загинаха и трима бяха ранени при верижна катастрофа на междущатска магистрала 85 в Джорджия, на около 130 км от Атланта, предаде \"Асошиейтед прес\". Автомобил с висока проходимост преминал разделителната линия на магистралата и навлязъл в отсрещното платно, поставяйки началото на верижната катастрофа. Пряко въвлечени били три превозни средства. След като пресякъл разделителната линия по неизвестни причини, автомобилът \"Форд екскържън\" се блъснал във фургон на \"Шевролет\". Във верижната катастрофа се оказал въвлечен и фургон на \"Форд\", преминаващ в близка лента. Загинали са трима от пътуващите в автомобила \"Форд екскържън\", а трима били ранени. Според медии, един от пострадалите е в критично състояние. Загинали са и всичките четирима пътници в автомобил \"Шевролет\", пише  .", "date": "2019.07.07", "title": "7 загинали при верижна катастрофа в Джорджия"}
{"url": "https://www.bgonair.bg/economy/2019-07-07/sasht-sa-lider-v-proizvodstvoto-na-biogoriva-prez-2018-g", "text": "Съединените щати са произвели най-голямо количество биогорива през 2018 г., сочат данни на Statista. Американската индустрия е произвела 38,08 млн. тона петролен еквивалент биогорива през изминалата година, като преднината ѝ спрямо втория в класацията, Бразилия, е впечатляваща – близо 17 млн. тона.  Според Statista, в проучването на са включени производствата на етанол и биодизел. От своя страна южноамериканската страна е добила 21,375 млн. тона биогорива, пише . След тях се нареждат Индонезия (4,849 млн. тона), Германия (3,445 млн. тона) и Китай (3,099 млн. тона). Общото количество биогорива, произведени през изминалата година в световен мащаб достига 95 млн. тона петролен еквивалент. Снимка: Reuters  ", "date": "2019.07.07", "title": "САЩ са лидер в производството на биогорива през 2018 г."}
{"url": "https://www.bgonair.bg/science/2019-07-07/falshivo-prilozhenie-za-smartfoni-iztochva-kreditni-karti", "text": "Специалисти от компанията за кибер безопасност CSIS разкриха фалшиво приложение за смартфони на системата Android, пише порталът Medium. Според информацията, на потребителите се предлагало да изтеглят в платформата Google Play приложението Updates for Samsung, където са събрани най-различни подобрения за смартфона от уж официални разработки. След установяване на приложението се оказва, че ползвателите попадат в сайта update.com, където са качени статии и новини за Android, притъпяващи бдителността на потребителите. Разплащането обаче става не чрез GooglePlay, а след като приложението получи цялата информация за кредитната карта на ползвателя. Експертите призовават потребителите да бъдат внимателни, защото това приложение има над 10 млн. прехвърляния в Google Play и не е ясно колко от тях са превели пари. Обновяванията на смартфона трябва да става само чрез вътрешните настройки, а не чрез странични приложения, предупреждават специалисти.", "date": "2019.07.07", "title": "Фалшиво приложение за смартфони източва кредитни карти"}
{"url": "https://www.bgonair.bg/bulgaria/2019-07-07/otnovo-zasilen-trafik-na-granichnite-punktove-hilyadi-koli-se-zavrashtat-ot-gartsiya", "text": "Засилен трафик на леки автомобили има на входа на граничните пунктове \"Кулата\" и \"Маказа\", съобщава Гранична полиция. Десетки коли се завръщат от Гърция още от сутринта, а в рамките на деня се очаква опашките по граничните пунктове да се увеличат. Близо 600 хиляди автомобила се отправиха от България към Гърция през последната една седмица. Вчера отново имаше хиляди коли, чакащи да преминат в южната ни съседка. От Гранична полиция обобщиха, че трафикът се е увеличил с 25 процента спрямо миналата година, което е създало и предпоставките за задръстванията. На българо-сръбската, българо-турската, българо-румънската и на границата със Северна Македония трафикът е нормален на всички гранични контролно-пропускателни пунктове.  ", "date": "2019.07.07", "title": "Отново засилен трафик на граничните пунктове: Хиляди коли се връщат от Гърция"}
{"url": "https://www.bgonair.bg/bulgaria/2019-07-07/39-godishen-motorist-zagina-v-katastrofa-kray-targovishte", "text": "39-годишен моторист от Варна загина в катастрофа край Търговище.  Пътният инцидент е станал към 13.30 часа на главния път София - Варна в местността \"Момина чешма\" недалеч от областния център, съобщиха от полицията. По първоначални данни водачът на колата е предприел маневра \"завиване наляво\" в посока вилната зона, a мотоциклетът се е ударил странично в предната дясна част на автомобила. Мотоциклетистът е загинал на място. Извършва се оглед на местопроизшествието. Движението е регулирано от екипа на \"Пътна полиция\", водачите да се движат с повишено внимание. Причините за катастрофата се изясняват. Образувано е досъдебно производство. Снимка: Pixabay  ", "date": "2019.07.07", "title": "39-годишен моторист загина в катастрофа край Търговище"}
{"url": "https://www.bgonair.bg/bulgaria/2019-07-07/api-pomaga-za-remonta-na-patya-vav-vetren-razrushen-ot-burya", "text": "Управителният съвет на Агенция \"Пътна инфраструктура\" е изискал от община Септември финансова обосновка за необходимите средства за ремонт на републиканската пътна мрежа на територията на град Ветрен преди поройните дъждове през изминалото денонощие. Очаква се до понеделник да стане ясна стойността на щетите, нанесени по републиканските пътища в града, след което пътната агенция и община Септември ще подпишат споразумителен протокол за съвместно финансиране на ремонтните дейности по републиканските участъци на територията на град Ветрен. Припомням, че в петък в града беше обявено бедствено положение след мощна буря, след която централната улица на града, част от републиканската пътна мрежа, е изровена.", "date": "2019.07.07", "title": "АПИ помага за ремонта на пътя във Ветрен, разрушен от буря"}
{"url": "https://www.bgonair.bg/bulgaria/2019-07-07/ofitsialno-tsvetanov-e-osvoboden-ot-postovite-si-v-gerb", "text": "\r\n \n Оставката на Цветан Цветанов беше окончателно приета от Националното събрание на ГЕРБ. От над 1050 делегати, срещу нея гласуваха 10 членове на партията. Председателят Бойко Борисов определи деня като един от най-трудните в историята на ГЕРБ. Премиерът призова за създаването на Етична комисия в партията, която да следи действията на всички членове, особено на ръководни длъжности, за да не избухват отново корупционни скандали. Той за пореден път се обърна към местните структури и предупреди, че в някои от тях ще има чистка преди изборите за кмет през есента. Борисов и Цветанов стояха както и преди - един до друг на Националното събрание.   Снимка: Димитър Кьосемарлиев (Bulgaria ON AI)", "date": "2019.07.07", "title": "Официално: Цветанов е освободен от постовете си в ГЕРБ"}
{"url": "https://www.bgonair.bg/bulgaria/2019-07-07/ekaterina-zaharieva-temata-e-komentirana-izkazvaneto-na-dachich-e-emotsionalno", "text": "Сръбският първи вицепремиер и външен министър Ивица Дачич е извикал българския посланик в Белград на разговор във външното министерство, съобщава агенция \"Фокус\". Това се случва ден след като външният ни министър Екатерина Захариева извика за разговор в понеделник сръбския посланик у нас. Причина за напрежението са думи на българския премиер Бойко Борисов пред журналисти, че бъдещият шеф на дипломацията на Евросъюза - Жозеп Борел би трябвало да изразява позициите на цялата общност, независимо че неговата страна Испания НЕ признава Косово. На тези думи първият дипломат на Сърбия Дачич реагира така: \"Трябва да се гледат фактите!\". В интервю министър Захариева пък обяви, че ситуацията е коментирана и с министър-председателя Бойко Борисов. Тя каза още, че изказването на Дачич е емоционално, а целта на страната ни е да няма напрежение със съседните ни държави. \"Емоционално и непремерено изказване, мисля, че трябва да се гледа предварително точно какво е казал българският премиер, преди да се реагира емоционално, но за съжаление на Балканите като че ли повече емоция понякога има в политиката, която е доста излишна\", заяви тя.  Снимка: Димитър Кьосемарлиев (Bulgaria ON AIR)  ", "date": "2019.07.07", "title": "Екатерина Захариева: Изказването на Дачич е емоционално, а страната ни няма нужда от това"}
{"url": "https://www.bgonair.bg/bulgaria/2019-07-07/dachich-prizova-za-razbiratelstvo-i-priyatelski-otnosheniya-mezhdu-balgariya-i-sarbiya", "text": "Напрежението между София и Белград продължава да расте. По-рано днес стана ясно, че сръбският първи вицепремиер и външен министър Ивица Дачич е извикал българския посланик в Белград на разговор във външното министерство. В официално изявление пред сръбската агенция \"Танюг\" - министърът на външните работи на Сърбия Ивица Дачич призова за взаимно разбирателство и приятелски отношения между Белград и София.  \"Както имаме разбиране по въпроса за българската национална идентичност, езика или Гоце Делчев, така очакваме и разбиране за значението на косовския въпрос за сръбския народ\", коментира той.  Дипломатическите дразги възникнаха, след като Дачич реагира остро на изказване на Бойко Борисов по време на среща на върха в полския град Познан. В събитието участваха лидерите на ЕС и на страните от Западните Балкани.  Борисов беше попитан от журналисти за мнение относно номинирането на испанския външен министър Жозеп Борел за Върховен представител на Европейския Съюз по външната политика и политиката за сигурност. И по-точно как това би се отразило на евроинтеграцията на Западните Балкани, имайки предвид че Испания НЕ признава Косово.  \"В момента, в който се заеме този пост, трябва да се гледат общите интереси\", бяха димите на Борисов. Малко след коментара на премиера ни последва отговор от страна на Дачич в сръбската телевизия \"Ре Те Се\", в който тонът на Дачич беше взет под внимание.  Обтегнатите отношения продължиха да бъдат на дневен ред и днес по време на Национално събрание на ГЕРБ. Малко преди началото му министърът на външните работи Екатерина Захариева заяви, че изказването на Борисов е било политически и юридически коректно. А Дачич трябва да се извини. \"Разбирам сърбите колко ги боли за Косово. Разбирам ги, обичам ги, трудно им е. Но в същото време така или иначе, ако не се разберат с Косово, няма перспектива за целия регион, не само за тях. Колкото и да е болезнено, там трябва да се вземе окончателно решение\", посочи Борисов.  А междувременно стана ясно, че премиерът на Косово Рамуш Храдинай е благодарил на Борисов за цитирам \"принципната позиция за Косово\". Сръбският президент е обявил, че ще направи всичко възможно, за да се намали напрежението между София и Белград.", "date": "2019.07.07", "title": "Дачич призова за разбирателство и приятелски отношения между България и Сърбия"}
{"url": "https://www.bgonair.bg/world/2019-07-07/arestuvaha-nad-100-dushi-pri-poredni-protesti-v-kazahstan", "text": "Над 100 души са били задържани на антиправителствени митинги в Казахстан на фона на продължаваща вълна от обществено недоволство от предаването на властта, което се възприема като дирижирано, предаде \"Асошиейтед прес\". Полицията е блокирала движението в района на протеста в града, организиран по призива на живеещия в изгнание магнат Мухтар Аблязов, който е яростен противник на управляващия елит. Агенция КазТаг съобщи за няколко тийнейджъри сред арестуваните. Според агенцията полицейските служители заплашвали журналистите, които се опитвали да интервюират протестиращите. Казахстанските власти по-рано предупредиха гражданите да не участват в несанкционираните митинги и да отхвърлят призива на Аблязов, който според тях е опит да се предизвика силова полицейска реакция. Снимка: Reuters", "date": "2019.07.07", "title": "Арестуваха над 100 души при поредни протести в Казахстан"}
{"url": "https://www.bgonair.bg/world/2019-07-07/izbiratelniyat-den-v-gartsiya-zapochna", "text": "Гърция гласува за нов парламент. Днес в страната се провеждат предсрочни избори, на които се очаква премиерът Алексис Ципрас и неговата партия \"Сириза\" да претърпят тежко поражение. Според социологическо проучване, управляващите ще отстъпят пред опозиционната партия ''Нова Демокрация'' на Кириакос Мицотакис. Последните данни сочат, че има голяма вероятност десните да получат абсолютно мнозинство в 300-местния едно-камарен парламент, а досегашните управляващи да преминат в опозиция. До урните се очаква да отидат над 9 милиона души. Изборният ден ще приключи в 19 часа. Предсрочните избори бяха свикани от Ципрас, след като в рамките на две седмици загуби от \"Нова демокрация\" изборите за Европейски парламент, както и местния вот.  ", "date": "2019.07.07", "title": "Избирателният ден в Гърция започна"}
{"url": "https://www.bgonair.bg/bulgaria/2019-07-07/v-21-oblasti-e-obyaven-zhalt-kod-temperaturite-shte-dostigat-37-gradusa", "text": "Днес денят ще започне със слънце, а около и след обяд ще бъде горещо. Жълт код за опасно високи температури е обявен за 21 области в страната.  Максималните температури ще бъдат между между 32° и 37°, в София около 33°, сочи прогнозата на Националния институт по метеорология и хидрология (НИМХ).  Атмосферното налягане ще се понижава и ще бъде по-ниско от средното за месеца. Над Черноморието ще бъде слънчево. Максималните температури там ще бъдат между 29° и 32°. Температурата на морската вода е 25 - 27°.  Над планините ще бъде слънчево, след обяд с купеста облачност. Вятърът ще се ориентира от запад-югозапад, ще е слаб, по високите и открити части – умерен. Максималната температура на височина 1200 метра ще бъде около 26°, на 2000 метра – около 19°.  ", "date": "2019.07.07", "title": "В 21 области е обявен жълт код - температурите ще достигнат 37 градуса"}
