{"url": "https://www.bgonair.bg/bulgaria/2019-06-26/za-chetvarti-pat-chasten-sadeben-izpalnitel-obyavi-kashtata-na-yavorov-za-prodazhba", "text": "Къщата на поета Пейо Яворов на улица „Раковски“ 136 в София е обявена за публична продажба за четвърти път, става ясно от съобщение на Камарата на частните съдебни изпълнители (КЧСИ). Определената цена за триетажната къща с обща площ от 397 кв. м, която е паметник на културата и функционира като музей, е 1,285,459 лв. Публичната продажба ще започне на 26 август, а оферти могат да се подават до края на работния ден на 26 септември. Наддавателните предложения ще бъдат отворени в началото на работния ден на 27 септември в сградата на Софийски районен съд. Къщата музей на Пейо Яворов беше обявена за публична продажба за първи път в средата на ноември, но търгът се провали поради липса на оферти, като тогава цената на имота беше 1 628 758 лв. Втората публична продажба беше обявена в края на миналата година, когато определената цена на имота беше 1 465 883 лв. В края на март тази година къщата музей на Яворов отново беше обявена за публична продажба на цена от 1 428 288 лв. До тази развръзка се стигна заради неуредени финансови отношения на сегашния собственик на имота. Миналата година общината заяви намерение тя или държавата да купят къщата, но впоследствие кметът на София Йорданка Фандъкова обясни, че редица пречки спират общината да го направи. Сред тях са делото за къщата на Яворов, стоящи вписани възбрани и разминавания в документите за собственост. В средата на февруари заместник-кметът на София по култура и образование Тодор Чобанов заяви, че общината не се е отказала да купува къщата на Яворов и възнамерява да настани там Националния литературен музей. „В момента, в който съдът се произнесе по законността, започваме реставрация“, отбеляза заместник-кметът. Къщата музей \"Пейо Яворов\" е открита за посещения на 31 октомври 1954 година и съхранява оригинални документи, снимки и предмети, свързани с дейността на поета. Яворов живее в къщата със съпругата си Лора от ноември 1912 г. до 30 ноември 1913 г. Харесайте страницата ни във Facebook", "date": "2019.06.26", "title": "За четвърти път: Частен съдебен изпълнител обяви къщата на Яворов за продажба"}
{"url": "https://www.bgonair.bg/notifikatsii/2019-06-26/bedstveno-polozhenie-v-kotel-reka-zalya-pat-predizvikvayki-haos", "text": "\r\n Бедствено положение в Котел. Един от притоците на река \"Котлешница“ е излязъл от коритото си и е наводнил къщи в района. Два екипа на пожарната в Котел и един от Сливен отводняват засегнатите домове. Двама души са евакуирани, като са изнесени на ръце от домовете им.  Водата е отнесла много от селскостопанските постройки, както и животни. Регистрирани са големи материални щети. Реката е излязла и на главния транзитен път, минаващ през града, предизвиквайки хаос.  За Bulgaria ON AIR кметът на Котел Коста Каранашев заяви, че е обявил бедствено положение в града и участва в евакуацията на хора с наводнени домове. Падналото количество дъжд за сравнително кратко време е било 80л./кв м. Някои от жителите на града ще пренощуват при свои близки, тъй като домовете им са необитаеми, а от утре ще започне и почистването на засегнатите обекти. Липсва пътна настилка на някои места. \"Ситуацията е oвладяна, за щастие не се стигна до жертви, въпреки многото материални щети\", каза за Bulgaria ON AIR градоначалникът.  Ще бъде поискана помощ от държавата за справяне с последствиета от бедствието, ще бъде разкрита и дарителска сметка. \r\n Харесайте страницата ни във Facebook", "date": "2019.06.26", "title": "Котел бедства. Река заля път, предизвиквайки хаос (видео)"}
{"url": "https://www.bgonair.bg/denqt-on-air/2019-06-26/nyamalo-kak-biznesat-s-trafik-na-migranti-da-bade-spryan", "text": "\r\n Прокуратурата и ГДБОП разбиха най-голямата група за трафик на мигранти у нас в понеделник. Беше поискан постоянен арест за задържаните при спецакцията с името \"Халифакс\". Обвиненията срещу тях са за незаконно превеждане от Турция към Западна Европа на групи от афганистанци, иракчани и пакистанци. За услугата каналджиите прибирали между 8 000 и 10 000 евро на човек Според журналиста и преводач Мажд Алгафари няма как трафикът на хора да бъде спрян и трудно би могъл да се ограничи, защото в този бизнес играят милиарди. \"Представете си купчина пари, всеки ще иска да я вземе. Ако сега заловим 17, 20, 50 или 100 души, там няма как да се получи вакуум. Веднага ще се появят нови, ще поемат бизнеса\", коментира той в студиото на \" \". По думите му сирийските бежанци започват да се завръщат към страната си и основно мигрантските вълни са съставени от афганистанци и иракчани. \"Самите трафиканти имат свои хора в Афганистан, те набират групите, изпращат ги през Иран, след това в Турция. Там имат човек, който ги събира на подгрупи. Това пътуване струва около 10 000 евро\", обясни журналистът пред  . Той е на мнение, че няма как 18-годишен мигрант да има толкова пари и най-вероятно в този тип престъпление са замесени и наркотици, проституция и донорство.  Алгафари смята, че организацията при трафика на хора е много стриктна и когато някой сгреши, той веднага излиза от играта.  \"Трудно можем да се преборим с такъв бизнес\", категоричен бе Алгафари. Харесайте страницата ни във Facebook ", "date": "2019.06.26", "title": "Нямало как бизнесът с трафик на мигранти да бъде спрян"}
{"url": "https://www.bgonair.bg/world/2019-06-26/smrazyavashti-snimka-i-video-na-udaveni-bashta-i-dete-shokiraha-sveta", "text": "\r\n Снимка и видео на баща и дете мигранти, удавили се на границата между Мексико и Съединените щати, шокираха света. Прегърнатите тела на Оскар Рамирез и 2-годишната му дъщеря Валерия бяха открити в река Рио Гранде в понеделник.  Кадрите разпалиха отново дебата за тежката съдба на мигрантите, идващи основно от Централна Америка. От Върховния комисариат на ООН за бежанците сравниха снимката с превърналия се в символ кадър на сирийското дете бежанец, изхвърлено от морето на средиземноморския бряг през 2015 година. През последните седмици Вашингтон търпи сериозни критики заради отношението си към децата мигранти, отделяни от родителите си на границата. Харесайте страницата ни във Facebook ", "date": "2019.06.26", "title": "Смразяващи снимка и видео на удавени баща и дете шокираха света"}
{"url": "https://www.bgonair.bg/world/2019-06-26/pozhar-izpepeli-himicheska-fabrika-v-ispaniya", "text": "Голям пожар избухна в химическа фабрика в Южна Испания. Няма данни за жертви при инцидента.  Един човек е приет в болница след вдишване на дим, но няма опасност за живота му. На място са изпратени пожарни екипи, които са овладели огъня. Властите обаче са предупредили гражданите, живеещи в близост до инцидента, да не отварят прозорците си.  Причината е, че все още не е установен съставът на облака от дим, който се е образувал вследствие на пожара.    ", "date": "2019.06.26", "title": "Пожар изпепели химическа фабрика в Испания"}
{"url": "https://www.bgonair.bg/world/2019-06-26/tramp-v-gotovnost-da-otgovori-sas-sila-na-iran-ako-stranata-predprieme-ataka", "text": "Словесната битка между Вашингтон и Техеран продължава. Президентът на Съединените щати Доналд Тръмп заяви, че има готовност да отговори със сила на Иран, ако страната предприеме атака срещу каквито и да е било американски цели. Изявлението му идва на фона на покачващото се напрежение между двете страни. Вчера иранските власти определиха действията на Белия дом като \"умствено изостанали\". Според Техеран санкциите, които Вашингтон налага срещу лидера на Иран Али Хаменей, са безполезни. Причината - духовникът нямал авоари в чужбина. Иранските власти са категорични, че мерките слагат край на преговорите и дипломацията между двете страни.  ", "date": "2019.06.26", "title": "Тръмп в готовност да отговори със сила на Иран при атака"}
{"url": "https://www.bgonair.bg/world/2019-06-26/godenitsata-na-hashogi-nastoyava-za-mezhdunarodno-razsledvane-na-smartta-mu", "text": "\r\n Годеницата на убития саудитски журналист Джамал Хашоги отново призова за правосъдие. Туркинята Хатидже Дженгиз настоява за международно разследване на смъртта на дисидента. Призивът ѝ дойде след публикуването на доклад на ООН относно случая. Документът се състои от 100 страници. Той е базиран на 6-месечно разследване на специалния докладчик на Съвета на ООН по правата на човека относно извънсъдебните екзекуции - Агнес Каламард. Според доклада Саудитска Арабия е отговорна за умишленото убийство на Джамал Хашоги. Рияд обаче отхвърля заключенията в документа, тъй като в него имало ''противоречия и необосновани твърдения\". Джамал Хашоги беше известен критик на саудитските власти. Той беше убит в консулството на кралството в Истанбул. Харесайте и страницата ни във Facebook ", "date": "2019.06.26", "title": "Годеницата на убития Хашоги настоява за международно разследване"}
{"url": "https://www.bgonair.bg/world/2019-06-26/10-nelegalni-migranti-zaginaha-v-katastrofa-v-odrin", "text": "Десет души загинаха, а 30 са ранени след като бус, превозващ нелегални мигранти, катастрофира в Одрин.  Превозното средство се врязало в магазин, след като шофьорът изгубил контрол над него.  Според местни медии той се опитвал да избяга от полицията за проверка. На мястото на инцидента са изпратени много линейки.  ", "date": "2019.06.26", "title": "10 нелегални мигранти загинаха в катастрофа в Одрин"}
{"url": "https://www.bgonair.bg/world/2019-06-26/sladoled-i-baseyn-silni-zhegi-udariha-zapadna-evropa", "text": "\r\n За изминалото денонощие на Балканите са били регистрирани повече от 80 000 мълнии, а близо 25 000 са били само на територията на нашата страна. Утре се очаква валежите навсякъде да спират, ще има много слънце и повишаване на температурите. Докато у нас слънцето и валежите се редуват, по-голямата част от Западна Европа е в плен на силни жеги. Най-топло е в Испания и Франция. Температурите в Париж достигнаха до 40 градуса. Жителите и гостите на френската столица намират прохлада край фонтаните, басейните и паркове. А мнозина се разхлаждат със сладолед. В Испания пък много хора предпочетоха да са на плаж.  Близо 40 градуса ще отчетат термометрите и в Германия до края на седмицата. В зоопарка в Берлин също полагат грижи за животните. Служители пръскат слоновете с вода, а сурикатите получават ледени близалки. Харесайте и страницата ни във Facebook ", "date": "2019.06.26", "title": "Силни жеги удариха Западна Европа, хората се спасяват във фонтаните"}
{"url": "https://www.bgonair.bg/world/2019-06-26/daniya-shte-ima-pravitelstvo-na-maltsinstvoto-i-nay-mladiyat-premier-v-istoriyata-si", "text": "Дания ще има правителство на малцинството и най-младия премиер в историята си. Новият кабинет ще бъде оглавен от депутатката от социалдемократическата партия Мете Фредериксен. Тя успя да си осигури парламентарната подкрепа след тежки преговори с три по-малки леви партии от т.нар. \"червен блок\". 41-годишната Фредериксен призна, че партиите имат големи различия, но са намерили начин да съставят коалиционен кабинет. Парламентарните избори в Дания се проведоха по-рано този месец. Блокът на левите партии спечели мнозинство от 91 места в 179-местния парламент.  Резултатите бяха разчетени като протестен вот срещу управлявалите досега десни партии и досегашния премиер на страната Ларс Расмусен. Снимка: Reuters  ", "date": "2019.06.26", "title": "Дания с правителство на малцинството и най-младия премиер в историята си"}
{"url": "https://www.bgonair.bg/ekrani/2019-06-26/rusiya-napravi-hiperavtomobil-za-70-hilyadi-evro", "text": "В Русия се появи нов хиперавтомобил, който обаче не е Marussia. Моделът се нарича Laura и е проектиран и направен в ателието за каросерии на Дмитрий Парфьонов, който е автор и производител на прочутите всъдеходи Kombat, съобщи  . Laura е направен върху пространствена рама на Audi A8. От този автомобил е взаимстван 4,2-литровия двигател, който след тунинг развива около 400 коня, автоматичната скоростна кутия, както и окачването. Интересното е, че двигателят е разположен пред задния мост, така че задното окачване е преработено, защото скоростната кутия пречела. Всички пружини и амортисьори също са от Audi, за да се опрости ремонта на автомобила. Задните светлини са заимствани от купето BMW 6-Series, предните светодиоди от Porsche 911, а самите лещи на късите и дългите светлини някога са били част от фаровете на Peugeot 508. Панелите на каросерията са предимно от фибростъкло, но някои от елементите са направени от карбон. Създаването на автомобила е отнело над 5 години, защото по него се работи само в почивните дни като хоби. Само за резервни части са похарчени над 1 милион рубли, което се равнява на близо 14 000 евро. В момента единственият хиперавтомобил Laura се продава в Смоленск за 70 хиляди евро. Снимка: automedia.bg  ", "date": "2019.06.26", "title": "Русия създаде хиперавтомобил за 70 хиляди евро"}
{"url": "https://www.bgonair.bg/economy/2019-06-26/targovska-voyna-kitay-uskori-pokupkite-na-amerikanski-petrol", "text": "\"Гладните\" петролни рафинерии в Китай ускориха покупките на суров петрол от САЩ през май в условията на ерозиралите доставки от Иран и Венецуела, дори когато търговската война между Вашингтон и Пекин продължава да разтърсва световните пазари, съобщава Bloomberg. Китай е внесла 786 638 тона суров американски петрол през изминалия месец, равняващ се на 186 хил. барела на ден - най-внушителното количество от септември 2018 г., сочат данни на Главната митническа администрация в страната.  Доставките през май от Иран в същото време се понижават с 2/3 спрямо предходния месец до най-ниското си ниво от миналия октомври, докато тези от Венецуела отчитат спад от близо 50% спрямо априлските количества. Американските петролни износители се превръщат в своеобразен бенефициент на глобалните прекъсвания при доставките и колективното решение на представителите на Организацията на страните износителки на петрол (ОПЕК) и техните съюзници, като продажбите на петрол в посока Китай нарастват с 65% спрямо април.  Купувачите на територията на най-големия вносител на петрол в глобален мащаб загърбиха нежеланието да купуват петрол заради опасения от налагане на мита, търсейки диверсификация при доставките и по-евтин продукт. Най-малко 6 млн. барела суров американски петрол е бил насочен към китайските рафинерии през май, сочат данни на Bloomberg. През юни доставките от САЩ към най-голямата азиатска икономика се очаква да достигнат поне 4 млн. барела, според информация на Kpler. Четете още икономически новини в Харесайте страницата ни във Facebook ", "date": "2019.06.26", "title": "Търговска война? Китай ускори покупките на американски петрол"}
{"url": "https://www.bgonair.bg/economy/2019-06-26/mnogo-rabotni-mesta-mogat-da-badat-zagubeni-do-2030-g-zaradi-robotite", "text": "Роботите са напът да унищожат почти една десета от производствените работни места в глобален мащаб, като тежестта от промяната ще се поеме от районите с по-ниски доходи в развитите страни, става ясно от анализ на Oxford Economics. Макар че автоматизацията трябва да стимулира икономиката като цяло, тя вероятно ще създаде по-голямо неравенство, тъй като загубите в заетостта са концентрирани в някои индустрии и страни. Производството може да загуби 20 милиона позиции до 2030 г., което прави сектора с 8,5% по-малък от случая, в който \"роботите не преработят пазара\", се казва в доклада на изследователската фирма, цитиран от Bloomberg.  Най-уязвимите работници в областта на автоматизацията често могат да бъдат намерени в селските райони с традиционно трудоемка промишлена база. Орегон е американският щат, който най-вероятно да бъде засегнат силно, докато най-силно засегнатият регион на Великобритания вероятно ще бъде Къмбрия. Още по темата четете в  . Снимка: Reuters  ", "date": "2019.06.26", "title": "Много работни места могат да бъдат загубени до 2030 г. заради роботите"}
{"url": "https://www.bgonair.bg/world/2019-06-26/turisti-poglednaha-smartta-v-ochite-sled-moshtno-tornado-v-kentaki", "text": "\r\n Туристи бяха на косъм от трагедия в езеро в Кентъки, САЩ. Те се намирали в лодка на пристанище, когато изведнъж се задава мощно торнадо.  На кадри от охранителни камери се вижда как туристите за секунди слизат от плавателния съд и се отправят към кея. Стихията преминава близо до тях, но за щастие никой не е пострадал.  Нанесени са обаче сериозни материални щети. Унищожени са десетки лодки, както и покривите на къщи. Харесайте страницата ни във Facebook ", "date": "2019.06.26", "title": "Туристи погледнаха смъртта в очите след мощно торнадо в Кентъки (видео)"}
{"url": "https://www.bgonair.bg/direktno/2019-06-26/modelat-na-toplofikatsiite-v-balgariya-e-gubesht", "text": "\r\n Трудно е да се прогнозира как ще изглеждат изравнителните сметки за парно, каза енергийният експерт Еленко Божков по . И допълни, че е нужна нова система за онлийн отчитане на клиентите на парното. Съществен проблем остава инфраструктурата на тези дружества, припомни той. Журналистът от expert.bg Илия Лазаров е на мнение, че сметките за парно остават неразбираеми за потребителите. Загубите по мрежата се плащат именно от клиентите. А този модел на работа е губещ. Соня Мурджева от ЧЕЗ Електро България разказа в предаването   за кампанията на дружеството, в рамките на която всеки заявил електронна фактура, може да получи 20 кв.ч. безплатна ел. енергия.    ", "date": "2019.06.26", "title": "Моделът на топлофикациите в България е губещ"}
{"url": "https://www.bgonair.bg/reportazhi/2019-06-26/dvizhenieto-po-viaduktite-na-am-trakiya-shte-bade-vazstanoveno-do-2-yuli", "text": "До втори юли ще бъде бъде възстановено движението по виадукти на автомагистрала \"Тракия\", които ще се ремонтират. Те са разположени при 13, 15 и 20 км. Обещанието даде премиерът Бойко Борисов, който лично инспектира пътните участъци. Инспекцията на премиера протече в познатия вече стил – в компанията на вицепремиера Томислав Дончев, финансовия министър Владислав Горанов и заместник-министъра на благоустройството Николай Нанков, който отговаря за ремонтите.  Автомагистрала \"Тракия\" отведе премиера до Пловдив, където участва в икономически форум. Гост на събитието беше и македонския министър-председател Зоран Заев. Пред него Борисов коментира казуса с честването на Гоце Делчев.  Премиерът обърна внимание, че исторически всички държави на Балканите са водили битки със съседите си, а резултатът е че регионът е изостанал. Това трябва да се промени, категоричен беше Борисов. Харесайте страницата ни във Facebook ", "date": "2019.06.26", "title": "Движението по виадуктите на АМ \"Тракия\" ще бъде възстановено до 2 юли"}
{"url": "https://www.bgonair.bg/notifikatsii/2019-06-26/aleksandar-sidi-subsidiya-ot-1-lv-oznachava-smart-za-malkite-partii", "text": "\r\n Партийната субсидия трябва да е в разумните граници от 5-6 лева, защото такава от 1 лев означава сигурна смърт за малките партии. Това стана ясно от думите на Александър Сиди от ВМРО в предаването \"Денят ON AIR\". От ВМРО щели да връщат парите за надвзетите субсидии поетапно.  \"Във времето предлагахме слагане на таван на получаваната субсидия. Този проблем е преекспониран, но трябва да вземем решение какво искаме от политическата система и какво ще правим\", посочи той. По думите му решението на ДПС за отворено финансиране било абсурдно, а същевременно нямало как да се убедят дарителите да подкрепят по-малките партии, защото те нямат същото влияние. \"Хората са прави, че субсидиите са големи. Политическата система обаче е такава. Ако искаме да взривим тази, кажете каква да бъде - това е големият проблем\", посочи Сиди.  Според него в момента пред някои партии стои проблемът, че в общините нямало помещения, налагало се на места да се осигуряват офиси на свободен наем, което било голям разход. Друг такъв бил рекламата по време на избори. \"По тази тема се говори популистки, включително изказванията за безплатен медиен пакет за партиите. А всяка партия решава какво и как да прави по време на избори и не само с парите си\", посочи още той пред    Александър Сиди заяви, че се надява на разумни аргументи, както и да няма отлагане на решението по темата през лятото.  \"Имам уверението, че ще има полицейски участък, който да отговаря за Розино, където два ромски клана враждуват от дълго време насам\", каза още Сиди.  Харесайте страницата ни във Facebook", "date": "2019.06.26", "title": "Александър Сиди: Субсидия от 1 лев означава смърт за малките партии"}
{"url": "https://www.bgonair.bg/denqt-on-air/2019-06-26/deputat-ot-gerb-nyamame-promyana-v-pozitsiyata-za-1-lv-subsidiya-i-shte-darzhim-na-neya", "text": "\r\n Размерът на партийните субсидии ще стане ясен до края на юли. С този срок се ангажираха коалиционните партньори от ГЕРБ и \"Обединени патриоти\". ГЕРБ продължава да стои на своята позиция за партийна субсидия от 1 лев. \"Промениха се от вчера нещата и решението се забавя, защото колегите от \"Обединени патриоти\" предпочитат да проведат още веднъж консултации с всички парламентарно представени партии. Чух, че част от колегите от опозицията са отказали такъв дебат. Но ние нямаме промяна в решението - 1 лев на глас и ще държим на това\", заяви депутатът от ГЕРБ Десислава Атанасова. Тя допълни, че от \"Атака\" и \"Воля\" също подкрепят тяхната позиция за размера на партийната субсидия. Атанасова е на мнение, че при размер от 1 лев субсидия има опасност партиите да са зависими от различни фирми или външно финансиране. Тя уточни обаче, че физически лица могат да правят дарения до 10 хил. лв., а ако някоя партия иска да наруши закона, може и сега да го направи.  \"Това предложение, наречено \"американски модел\", не знам колегите от ДПС дали познават в детайли как функционира политическата система в САЩ, как се набират средства и как се правят кампании. В никакъв случай не мога да кажа, че е елементарна\", посочи гостът на Bulgaria ON AIR.  По темата за връщането на надвзетите пари от субсидии, Атанасова отбеляза, че почти всички партии са изразили готовност в кратък срок да върнат тези средства.  Според депутата от ГЕРБ  е било ясно, че ако се намали ДДС-то на лекарствата, това не би променило крайната цена за потребителите. Атанасова коментира в студиото на \"Денят ON AIR\" и промените, внесени от ГЕРБ да се санкционират хората, които оставят без контрол домашните си любимци. Те предлагат на 1000 лв. да скочи санкцията за собственици на агресивни кучета, които ги извеждат без повод и намордник. \"Това предложение получи подкрепа от всички. Очакваме собствениците на такива кучета, респектирайки се от санкцията, да вземат необходимите мерки. Не всички кучета по алеите и парковете са опасни и агресивни\", заяви Атанасова.", "date": "2019.06.26", "title": "Консултации, пазарлъци... Ще се обединят ли партиите около субсидия от лев на глас?"}
{"url": "https://www.bgonair.bg/bulgaria/2019-06-26/prezidentskoto-veto-varhu-promenite-v-zakona-za-chernomorieto-beshe-othvarleno", "text": "Регионалната комисия в парламента отхвърли президентското вето върху промените в Закона за устройство на черноморското крайбрежие. С приетия на 6 юни закон, се ограничава разполагането на плажни принадлежности - като палатки, чадъри, кърпи и шезлонги върху пясъчните дюни, както и глоби за нарушения в размер от 500 до 1000 лв. След редица протести на природозащитници, президентът Радев върна текстовете, с мотив, че режимът за диво къмпингуване става прекалено рестриктивен. Президентското вето предстои да бъде разгледано и в пленарната зала.  ", "date": "2019.06.26", "title": "Президентското вето върху промените в Закона за Черноморието беше отхвърлено"}
{"url": "https://www.bgonair.bg/reportazhi/2019-06-26/skandal-s-tol-sistemata-teletol-ad-obvini-patnata-agentsiya-v-monopol-i-lazha", "text": "\r\n Вторият лицензиран оператор на тол услуги \"Телетол АД\" обвини Пътната агенция в монопол и лъжа, след като АПИ прекрати договора за продажба на електронни винетки с мотив \"липса на техническа съвместимост\". Така на пазара остана единствено компанията \"Интелигентни трафик системи\". Според \"Телетол\", Пътната агенция е отказала да предостави парола за достъп до тол системата и така е блокирала дейността по свързването на двете системи. Компанията показа цялата кореспонденция с АПИ.  От \"Телетол\" твърдят още, че договорът с първия доставчик на услугата е сключен един ден преди официалните документи да бъдат качени на сайта. Регистрационният процес е продължил 6 месеца, вместо 2 седмици.  От Пътната агнеция отказаха да коментират пред камера обвиненията, но излязоха с писмена позиция: А автомобилните превозвачи се притесняват от затъмнението около тол системата.  \"Като ползватели на услугата ние ще сме пряко потърпевши за това дали тя е качествена, дали има конкуренция, дали няма, дали се подобрява тази услуга или не\", посочи Димитър Димитров от камара на автомобилните превозвачи.  От \"Телетол\" ще сезират прокуратурата и премиера заради прекратения договор. Компанията трябваше да продава електронни винетки срещу комисионна от 5% и едно предимство пред останалите - приложението им дава възможност за корекция на грешки при въвеждане.  Така в момента единствената компания, която оперира на българския пазар, остава \"Интелигентни трафик системи\" с комисионна от 7%. Заявления в Пътната агенция са подали още две фирми. ", "date": "2019.06.26", "title": "Скандал с тол системата: \"Телетол АД\" обвини Пътната агенция в монопол и лъжа"}
{"url": "https://www.bgonair.bg/bulgaria/2019-06-26/prodavat-hrani-ot-edna-i-sashta-marka-no-s-razlichen-sastav", "text": "\r\n Двоен стандарт при близо 30% от хранителните продукти в различните държави на Европейския съюз. Проучени са 1400 хранителни продукта в 19 държави. А 1/3 от тях се продават с еднакви опаковки и под една и съща марка, но с различен състав, твърдят от Съвместния изследователски център на Европейската комисия.  Според специалистите трябва да има единен регистър, за да може властите в конкретната страна да проверяват къде е регистрирана и с каква рецепта стоката. Напитки, бульони и плодово кисело мляко без плодове са само част от продуктите, в които има драстични разлики с тези, консумирани в останалата част на Евросъюза. Наличието на фруктоза вместо захар може да навреди на здравето ни.  През последните години качеството на детските храни у нас се е изравнило с качеството на предлаганите в магазинната мрежа в Западна Европа.  Харесайте страницата ни във Facebook", "date": "2019.06.26", "title": "Продават храни от една и съща марка, но с различен състав?"}
{"url": "https://www.bgonair.bg/bulgaria/2019-06-26/burya-prekarshi-darveta-i-potroshi-koli-v-kardzhali", "text": "Буря прекърши дървета и потроши коли  в Кърджали  . Няма пострадали хора. В 10 области на Южна и Централна България обаче привечер се очакват интензивни валежи, придружени от гръмотевици и усилване на вятъра.  Количествата валежи на места ще стигат до 50 литра на квадратен метър. В четвъртък валежите навсякъде спират, ще бъде слънчево и температурите ще се повишат. Харесайте страницата ни във Facebook", "date": "2019.06.26", "title": "Буря прекърши дървета и потроши коли в Кърджали"}
{"url": "https://www.bgonair.bg/bulgaria/2019-06-26/zhiteli-na-sozopolsko-selo-zaplashvat-s-nepodchinenie-zaradi-depo-za-opasni-otpadatsi", "text": "\r\n Жители на созополското село Атия са готови да се вдигнат на бунт заради депо за опасни отпадъци, което се намира на 300 метра от къщите им. Те настояват за нова екологична оценка и или проектът да бъде спрян, а в противен случай заплашват с гражданско неподчинение. Центърът за разделно събиране и съхраняване на опасни отпадъци се намира на метри от последните къщи в селото и близо до плажа на Черноморец.  Жителите на кв. \"Миньор\" още си спомнят как преди години флотационната фабрика е тровила жителите на Атия. Те се опасяват, че депото ще доведе до поредната екокатастрофа.  Изграждането на депото се финансира по Българо-швейцарската програма. Договорът е сключен през 2015 г. Според община Созопол екооценка е направена още преди 10 години. Местните обаче са категорични, че екооценката е била за изграждане на депо за строителни отпадъци, а не за опасни химикали, а на така нареченото общественото обсъждане са присъствали едва шест души. В Атия се предвижда нова среща, на която да присъстват представители на екоминистерството. Харесайте страницата ни във Facebook ", "date": "2019.06.26", "title": "Жители на созополско село заплашват с неподчинение заради депо за опасни отпадъци"}
{"url": "https://www.bgonair.bg/reportazhi/2019-06-26/sedmoklasnitsi-ot-stara-zagora-shte-badat-oshteteni-v-otsenkite-na-malkite-maturi", "text": "\r\n Излязоха резултатите от изпитите за седмокласниците. Te могат да бъдат проверени на сайта на Министерството на образованието.  110 ученици от 6-то основно училище \"Свети Никола\" в Стара Загора могат да бъдат ощетени в оценките по математика заради сериозен пропуск при провеждането на матурата. Слабо вероятно е децата да бъдат компенсирани, защото материалите им вече са предадени, а втора дата за провеждане на такъв изпит няма. Така наречената малка матура по математика се проведе на 19 юни. За разлика от връстниците си в страната, седмокласниците от 6-то ОУ в Стара Загора получават листовете с математическите формули едва във втората част на изпита.  \"Не са им предоставени формулите в първия модул, а са им предоставени във втората част, когато вече реално тези формули не са били толкова необходими. Даже въобще\", споделя баща на ученик.  По думите на родителите, децата нееднократно са поискали формулите от квесторите още в първата част на изпита. Според Любомир Любенов, дългогодишен преподавател по математика и човек, подготвил десетки деца за олимпиади в страната и чужбина, фалът с формулите може и да не повлияе върху оценките на учениците. Но е факт, че на фона на връстниците им от страната, седмокласниците от това училище са в неравнопоставено положение. Оценката от външното оценяване след 7-ми клас по математика е решаваща за кандидатстване в профилираните гимназии. Според указанията на МОН, председателя на изпитната комисия и директорът на училището е трябвало да инструктират квесторите преди изпита.  Директорът на 6-то основно училище \"Свети Никола\" Дарина Гайдарова призна, че има пропуск при провеждането му. \"Предоставянето на формулите е по-късно, защото те не бяха част от общия комплект, който беше подготвен в предварително раздадените папки на квесторите. Има пропуск на цялата комисия, като отговорността поемам аз\", посочи председателят на изпитна комисия в училището Стоянка Тонева. На този етап от Инспектората по образование не виждат вариант за компенсация на ощетените ученици. Започнала е обаче проверка за откриване на виновните.  ", "date": "2019.06.26", "title": "Седмокласници от Стара Загора може да бъдат ощетени в оценките на \"малките матури\""}
