{"url": "https://www.bgonair.bg/economy/2018-07-17/es-i-yaponiya-podpisaha-dalgoochakvanoto-targovsko-sporazumenie", "text": "\r\n След четири години преговори Европейският съюз и Япония подписаха дългоочакваното търговско споразумение – най-голямата сделка за единния европейски пазар.  По този начин двете страни ще премахнат повечето мита между тях. И не само това – ще бъде сформиран икономически блок с брутен вътрешен продукт равен на близо 30% от световния.  Споразумението обаче трябва да бъде ратифицирано от парламентите на страните членки на Европейския съюз и Япония преди да влезе в сила, като се очаква това да се случи през март догодина – когато Великобритания напусне Общността.", "date": "2018.07.17", "title": "ЕС и Япония подписаха дългоочакваното търговско споразумение"}
{"url": "https://www.bgonair.bg/world/2018-07-17/dzholi-pokaza-golyamo-sartse-poseti-bezhanski-lager-v-irakski-kyurdistan", "text": "Анджелина Джоли, която е посланик на ООН за бежанците, за пореден път показа, че има голямо сърце. Холивудската звезда посети бежански лагер в Иракски Кюрдистан и отиде в дома на Рония – сирийка, отглеждаща петте си дъщери сама след смъртта на съпруга си.  Момичетата страдат от тежка форма на анемия и се нуждаят от често кръвопреливане – нещо, което не може да се случи в раздираната от гражданска война Сирия.  Джоли беше трогната от силния дух на жената и изрази възхищение от факта, че е успяла да създаде дом, изпълнен с любов и топлина за децата си, въпреки несгодите.", "date": "2018.07.17", "title": "Джоли показа голямо сърце, посети бежански лагер в Иракски Кюрдистан"}
{"url": "https://www.bgonair.bg/world/2018-07-17/mobilniyat-internet-veche-e-dostapen-i-za-kubintsite", "text": "Властите в Куба официално разрешиха използването на мобилен интернет на телефоните. От нововъведението на Острова на свободата обаче първоначално ще се възползват ограничен брой хора, сред които са местните журналисти. Властите обещаха до края на годината услугата да е достъпна за всички. До 2013 година интернетът в Куба беше достъпен само в хотели, и то предимно за чуждестранни гости.", "date": "2018.07.17", "title": "Мобилният интернет вече е достъпен и за кубинците"}
{"url": "https://www.bgonair.bg/bulgaria/2018-07-17/nov-evrorezil-vaduts-izhvarli-levski-ot-evropa", "text": "\r\n Нов еврорезил за \"Левски\"! \"Сините\" отпаднаха още в първия предварителен кръг на турнира Лига Европа, елиминирани от подвизаващия се във второто ниво на швейцарския футбол - Вадуц от Лихтенщайн.  \"Левски\" спечели реванша на стадион \"Виваком Арена - Георги Аспарухов\" с 3:2 , но загубата с 0:1 в първата среща прати Вадуц в следващия кръг на турнира. В края на мача викове \"Оставка\" огласиха стадиона на \"сините\". Гневът на феновете бе насочен към италианския треньор на \"Левски\" Делио Роси, който явно не оправдава гласуваното му доверие до момента. Така \"Левски\" за поредна година отпада още в началото на европейския си поход и отново ще се опита да насочи силите си към мачовете от родното първенство и турнира за Купата на България.", "date": "2018.07.17", "title": "Нов еврорезил: \"Вадуц\" изхвърли \"Левски\" от Европа"}
{"url": "https://www.bgonair.bg/world/2018-07-17/kritiki-posreshtnaha-tramp-v-sasht-sled-sreshtata-s-putina", "text": "Американският президент Доналд Тръмп се завърна в САЩ на фона на вълна от критики след срещата му с руския му колега Владимир Путин в Хелзинки. И републиканци, и демократи реагираха след изказването на американския президент, че Москва не се е намесвала в изборите през 2016 година.  Така Тръмп опроверга и подцени заключенията на собственото си разузнаване, въпреки че на път към дома в профила си в Twitter написа - \"Имам ОГРОМНО доверие в МОEТO разузнаване\". В опит да потуши острите критики в Конгреса, днес се очаква държавният глава да отиде до Капитолия за среща с американските законодатели..", "date": "2018.07.17", "title": "Критики посрещнаха Тръмп в САЩ след срещата с Путин"}
{"url": "https://www.bgonair.bg/world/2018-07-17/61-hil-paunda-globa-zaradi-kampaniyata-za-brexit", "text": "61 000 паунда е глобата, която кампанията във Великобритания в подкрепа на Brexit трябва да плати. Причината e нарушаване на правилата за тавана на разходите.  Британската избирателна комисия е открила солидни доказателства, че въпросната кампания е работила с друга група, която е похарчила 675 000 британски лири.  Освен че са подали неточни данъчни декларации за направените разходи, евроскептиците не са уведомили съответните органи за сътрудничеството си. Случаят е предаден на полицията, която ще проведе допълнително разследване за конфликт на интереси и данъчни измами.", "date": "2018.07.17", "title": "61 хил. паунда глоба заради кампанията за Brexit"}
{"url": "https://www.bgonair.bg/denqt-on-air/2018-07-17/konstitutsionniyat-sad-shtyal-da-razchisti-patya-za-istanbulskata-konventsiya-a-posle", "text": "\r\n Конституционният съд ще се произнесе за Истанбулската конвенция (ИК) след десет дни. Да чакаме ли обществен взрив?  Конституционалистът д-р Атанас Славов очаква това решение да разчисти полето за ратификация на ИК, тъй като според него няма да се установи несъотвествие между Конституцията и Конвенцията. Големият проблем е каква ще е реакцията на политиците и дали те ще придвижат процеса на ратификация, подчерта той. \"След като бъде ратифицирана трябва да се променят редица закони, за да може тя реално да влезе в сила. Конвенцията дава още една възможност претърпелите насили лица да търсят закрила\", обясни той пред Bulgaria ON AIR. \"Насилието срещу жени е сериозен социален проблем, не се справяме с него. Трябва допълнителки мерки и средства. Ратификацията е условие да разгърнем защитния механизъм\", каза още Атанас Славов. Полотилогът Любомир Милошев посочи, че текстовете на Истанбулската конвенция не се спазват в Турция, която е една от първите държави, ратифицирали документа.  Над 60% от българските граждани имат негативно мнение спрямо ратифицирането на ИК, отбеляза той в предаването \"Денят ON AIR\".  Според него по време на дебатите все повече темата за домашното насилие е отстъпила на тези за еднополовите бракове и половата ориентация, а българските граждани са се уплашили от неправителствените организации, които са се заели да защитават конвенцията. \"Дали ще има бракове между хомосексуални в България въобще не се третира от Конвенцията. Самото понятие \"джендър\" в смисъла, в който го използват международните организации, става дума за социално конструирани роли на пола\", уточни Славов. Любомир Милошев смята, че има подводни камъни в текстовете на ИК.  Много ми е интересно как тя ще влезе в българското училище, каза той. Според него това може да бъде поредното \"кранче\", чрез което НПО-та да получават пари от данъкоплатеца.", "date": "2018.07.17", "title": "Конституционният съд щял да разчисти пътя за Истанбулската конвенция. А после?"}
{"url": "https://www.bgonair.bg/bulgaria/2018-07-17/obezshteteniyata-za-umartvenite-zhivotni-nyama-da-badat-promenyani", "text": "\r\n Въпреки напрежението в село Воден и категоричния отказ на хората да вземат обезщетенията си за евтаназираните овце и кози, държавата не направи крачка назад. По време на заседание на Консултативния съвет по животновъдство, земеделският министър Румен Порожанов заяви, че обезщетенията са повече от достатъчни и няма да бъдат променени.  А животновъдите контрираха - в сряда излизат на голям протест пред Министерския съвет.", "date": "2018.07.17", "title": "Обезщетенията за умъртвените животни няма да бъдат променяни"}
{"url": "https://www.bgonair.bg/world/2018-07-17/turisticheska-lodka-beshe-zalyata-s-lava-kray-bregovete-na-havay", "text": "23 души пострадаха, след като огромно количество лава от вулкан Килауеа заля туристическа лодка край бреговете на Хаваите. Кратерът не показва признаци на успокояване след като изригна за пръв път на 3 май. Въпреки опасността от падащи в океана скални късове и разтопена магма през последните седмици има огромен интерес към така наречения \"лава туризъм\". Туроператори съобщиха, че броят на желаещите да се приближат максимално до кратера, за да наблюдават изригването на вулкана, се е увеличил двойно.", "date": "2018.07.17", "title": "Туристическа лодка беше залята с лава край бреговете на Хавай"}
{"url": "https://www.bgonair.bg/world/2018-07-17/arestuvaha-ruskinya-v-sasht-po-obvinenie-v-shpionazh", "text": "Американските власти арестуваха 29-годишна рускиня, по обвинения в заговор и действия в полза на Москва. Мария Бутина е влязла в САЩ със студентска виза. Тя е задържана във Вашингтон вчера и ще остане в ареста до сряда, когато трябва да се яви пред съда. Според разследващите, Бутина е получавала инструкции от високопоставен служител в руското правителство, на когото са наложени санкции от американското министерство на финансите. Тя е трябвало да се внедрява във влиятелни политически организации, за да работи в полза на интересите на Русия. Според обвинителния акт една от тези организации е Националната асоциация на притежателите на огнестрелни оръжия.", "date": "2018.07.17", "title": "Арестуваха рускиня в САЩ по обвинение в шпионаж"}
{"url": "https://www.bgonair.bg/world/2018-07-17/malkiyat-nikola-izvede-pogba-na-terena-za-finala-na-svetovnoto", "text": "Деветгодишният Никола Борисов Алексиев представи България на финала на Световното първенство по футбол на 15 юли в Москва. Той изживя незабравими мигове в Москва, получи специален спортен екип, мина през тунела и излезе на стадиона ръка за ръка с Пол Погба, а баща му Борис го подкрепи и наблюдава на живо от трибуните.  Момчето беше избрано след национален конкурс по програмата Макдоналдс Футболен ескорт. Макдоналдс България не за първи път изпраща българско дете на световни и европейски финали. Като официален спонсор на FIFA World Cup 2018™ Макдоналдс има изключителното право да избере деца от цял свят, които пред очите на милиони фенове официално да придружат на футболното игрище най-известните футболисти по време на Световното  първенството. Никола e от Пловдив и тренира футбол в местния клуб \"Кронос\", играе на поста централен защитник и е влюбен в магията на футбола.", "date": "2018.07.17", "title": "Малкият Никола изведе Погба на терена за финала на Световното"}
{"url": "https://www.bgonair.bg/reportazhi/2018-07-17/sreshtata-na-tramp-s-putin-bila-den-na-pozora-za-amerikanskiya-prezident", "text": "\r\n След историческата среща на Доналд Тръмп с Владимир Путин, президентът на САЩ отново се оказа под \"обстрел\" от остри критики, след като оневини Москва за намеса в американския президентски вот. \"Ден на позора за Тръмп\" – с големи черни букви на началната страница, острото заглавие обобщава реакцията на американския медиен гигант CNN. Статиите по темата са десетки, а част от заглавията гласят: \"Тръмп вече не е лидер на свободния свят\", \"Президентът се срина под Путин\" и \"Хилари Клинтън беше права – Тръмп е марионетка на Путин\".  Фокс Нюз - медията, която открито подкрепя Доналд Тръмп, не успя да се примири с това, че американският президент прие с лекота настояването на Путин, че ръцете на Москва са чисти от намеса в президентските избори през 2016 година. Заглавието на репортажа гласи: \"Тръмп прие в обятията си дългогодишния враг на САЩ Путин. Усъмни се в собственото си разузнаване.\". Реакции имаше и от верните си поддръжници в Републиканската партия. Председателят на Камарата на представителите в американския Конгрес, Пол Райън остро подчерта, че Тръмп трябва да разбере, че Русия не е съюзник на САЩ и трябва да бъде държана отговорна за действията си.  В критиките се включи и актьорът - бивш губернатор на Калифорния, Арнолд Шварценегер, който оприличи американския президент на \"малък варен макарон\".  В Русия пък коментарите се предимно похвални. Едно от заглавията гласи: \"Паника в Съединените щати: Тръмп предаде своите и получи инструмент на влияние от Путин.\".", "date": "2018.07.17", "title": "Срещата на Тръмп с Путин била \"Ден на позора\" за американския президент"}
{"url": "https://www.bgonair.bg/bulgaria/2018-07-17/ot-mvr-priznaha-za-chasten-samolet-izletyal-ot-letishte-sofiya-bez-proverka", "text": "\r\n Частен самолет е излетял в петък от летище София, без да бъде проверен от \"Гранична полиция\", признаха от МВР.  На борда е имало петима души. Самолетът е пристигнал от Габрово и е отлетял за Солун. Причина да няма проверка е, че наземният контрол не е уведомил \"Гранична полиция\".  На гръцка територия машината е била проверена и не е било намерено нищо съмнително. Образувано е досъдебно производство.", "date": "2018.07.17", "title": "От МВР признаха за частен самолет, излетял от летище София без проверка"}
{"url": "https://www.bgonair.bg/bulgaria/2018-07-17/natsionalniya-tristranen-savet-ne-dopusna-maya-manolova-na-zasedanie", "text": "\r\n Омбудсманът Мая Манолова не беше допусната да участва в днешното заседание на Националния тристранен съвет.  По правилник тя не е член на съвета и нито синдикатите, нито бизнесът припознаха нейното присъствие, за да остане тя в залата и да участва в дискусиите.  Социалните партньори обсъждат във вторник промени в наредбата за ТЕЛК и промени в Кодекса за социалното осигуряване, свързани с пенсионирането на миньорите.  Манолова изтъкна, че по закона за омбудсмана има право да присъства. Тя се появи в началото на заседанието и вицепремиерът Валери Симеонов я попита какво прави там.", "date": "2018.07.17", "title": "Националният тристранен съвет не допусна Мая Манолова на заседание"}
{"url": "https://www.bgonair.bg/bulgaria/2018-07-17/gabrovski-ovtsevadi-daryavat-zhivotni-na-kolegite-si-ot-yambolsko", "text": "\r\n Оцевъди от Габровско са готови да дарят животни на колегите си в Странджа, които останаха без стадата си. Петима фермери вече са заявили желание да дарят по десет женски агнета на хората от Ямболско.  Животните ще бъдат закарани във фермите веднага след като мине инкубационният период на чумата и там отново ще могат да се гледат овце.  Фермерите призоват всички стопани в Северна България да последват примера им, тъй като по думите им, колегите им в засегнатите от чумата села са пожертвали животните си, за да предпазят стопанствата на другите животновъди в страната.", "date": "2018.07.17", "title": "Габровски овцевъди даряват животни на колегите си от Ямболско"}
{"url": "https://www.bgonair.bg/denqt-on-air/2018-07-17/godina-do-levchetata-v-evro-realistichna-li-e-perspektivata", "text": "\r\n Финансовите министри на страните, приели еврото в Брюксел решиха, че до една година България може да очаква да бъде приета в \"чакалнята\" на Еврозоната, като вързаха влизането ни с присъединяването на страната към банковия съюз.  Министърът на финансите Владислав Горанов обаче обясни, че допълнителните шест месеца по подготовка на членството в съюза може да забави още кандидатстването ни за приемане на еврото.  \"Това няма да се случи до догодина. Има да се свърши още много работа - трябва първо да се присъединим към банковия съюз, към механизма за наблюдение за подпомагане на банки с проблеми. Във фонда, който подпомага банките с проблеми, първоначално ще трябва да внесем 1 милиард евро, който е близо 2% от БВП\", бе категоричен финансовият експерт Мика Зайкова, а икономистът Красен Станчев потвърди позицията й. Зайкова напомни, че освен това трябва да се направи промяна в законодателството ни, както и да се ускорят делата за несъстоятелност.  \"Ние трябва да си свършим работата по съдебната реформа, корупцията и организираната престъпност\", каза тя в студиото на Bulgaria ON AIR. Красен Станчев допълни, че разбирането българската ситуация добре води до удължаване чакането в \"чакалнята\". Анализаторите се обединиха около мнението, че на хоризонта на 2030 г. можем да очакваме присъединяване. \"Централна банка направи предписания за 4 банки, които сега се изпълняват, но изискванията са към цялата икономика. Ако харчим пари за АЕЦ \"Белене\" или за отбрана и правим това на кредит, ще имаме загуби. Не трябва да се приемат глупави идеи\", предупреди Станчев. Мика Зайкова бе на мнение, че България има много още работа по време на престоя си в \"чакалнята\". \"България е инвестиционна пустиня. В сравнение с 2017 г. за същия период инвестициите са намалели наполовина. Нещо повече - български инвеститори дори излизат навън\", каза тя.  Икономистът Красен Станчев сравни сегашната ситуация с период от \"политическа мода\" и каза, че повечето държавни дългове напомнят на 30-те години от миналия век. ", "date": "2018.07.17", "title": "Година до левчетата в евро - реалистична ли е перспективата?"}
{"url": "https://www.bgonair.bg/bulgaria/2018-07-17/zov-za-pomosht-mlad-futbolen-fen-pretarpyava-tezhka-zlopoluka-nuzhdae-se-ot-operatsiya", "text": "\r\n Зов за помощ - 28-годишен фен на \"Левски\" претърпява тежка злополука през 2011 година, а уврежданията му пречат да води нормален живот.  След продължително търсене най-накрая е открит специалист в Германия, който е гарантирал, че може да извърши успешно необходимата операция. За тази цел са необходими 50 000 евро - сума, непосилна за семейството на Любо. Преди 7 години Любо работи в кипърски парти клуб като аниматор. Пада на главата си, получава голям мозъчен оток и претърпява животоспасяваща мозъчна операция. 14 дни остава в кома.  Следва възстановителен период и втора операция в България. Липсващите парчета кости в черепа са поставени.  Любо развива посттравматична епилепсия. Не е препоръчително да се вълнува много. Но покрай любимия отбор вълненията са неизбежни. Тази пролет, по време на дербито с ЦСКА, Любо припада в Сектор \"Б\" на стадион \"Васил Левски\".  Необходима е трета операция, тъй като Любо е много уязвим в момента. Семейството е намерило български лекар в Хановер, който да я извърши. Необходимите средства са 50 000 евро.  Можете да дарите по сметка: IBAN: BG36STSA93000025353302  \r\nBIC: STSABGSF \r\nЛюбомир Ивайлов Иванов  \r\nPayPal: milkmilve@gmail.com", "date": "2018.07.17", "title": "Млад футболен фен претърпява тежка злополука, нуждае се от операция"}
{"url": "https://www.bgonair.bg/bulgaria/2018-07-17/stolichniyat-park-vazrazhdane-shte-se-sdobie-s-mineralen-akvapark", "text": "\r\n Аквапарк и закрит басейн с минерална вода се предвижда да има в разширението на парк \"Възраждане\". Това каза на пресконференция днес кметът на София Йорданка Фандъкова. Тя заедно с председателя на Столичния общински съвет /СОС/ Елен Герджиков и управителя на дружество \"Софийски имоти\" Виктор Шивачев представиха проекта за разширението на парковото пространство. Елен Герджиков посочи, че идния четвъртък - на 26 юли, СОС трябва да гласува предложение дружеството да използва до 9,9 млн. лв. за изграждането на разширението на парка.  От тези средства 5,5 млн. лв. ще са собствено финансиране, а за останалите ще се кандидатства с проект пред Фонда за развитие на градска среда към ОП \"Региони в растеж\". Фандъкова отбеляза, че разширението на парка ще е около 25 декара и там освен развлекателната част, в която са предвидени аквапарк и СПА зона с басейн на закрито, ще има и паркова част с пет нови детски площадки, много дървета и храсти.  \n Голяма част от атракциите в откритата част на развлекателната зона ще са предвидени за децата - детски и бебешки басейни, пързалки. Общата площ на парка след приключването на втория етап от изграждането му ще е 77 декара, посочи управителят на \"Софийски имоти\" Димитър Шивачев.  Той напомни, че изграждането на новия парк е започнало през 2016 година. Шивачев посочи, че за водните атракции в развлекателната част ще използват минерална вода от находището \"София - Баталова воденица\", което се намира в района на парка. Кметът Йорданка Фандъкова отбеляза, че един от важните приоритети на екипа ѝ е запазването и разширението на зелената система в столицата.  \"В момента работим по седем обекта на територията на различни паркове в града, правят се реконструкции в Южния парк и в Борисовата градина\", каза Фандъкова и допълни, че предстои първата голяма реконструкция в Западния парк, както и разширението на Северния парк.  \"Работи се по първия етап и на новия парк \"Въртопо\" в \"Младост\". Има готовност за работа и около езерото в \"Дружба\", посочи тя.", "date": "2018.07.17", "title": "Столичният парк \"Възраждане\" ще се сдобие с минерален аквапарк"}
{"url": "https://www.bgonair.bg/denqt-on-air/2018-07-17/sredstvata-za-otbrana-shteli-da-proizvedat-sigurnost-za-stranata", "text": "\r\n Заместник-министърът на отбраната Анатолий Величков увери, че модернизацията на армията ни вече е започнала като процедури. По думите му това е дълъг процес, който предполага изграждане на система и отбранителни способности, идващи от парите на българския данъкоплатец. \"Предвидените средства за отбраната ще произведат сигурност за страната. За пръв път от 30 години със средствата за отбрана ще се произведе брутен продукт в България. В бъдеще тези машини ще бъдат поддържани от български предприятия\", заяви той пред Bulgaria ON AIR. Анатолий Величков отбеляза, че са отделени 371 млн. лева, за които той не се съмнява, че ще стигнат до Българската армия. Зам.-министърът на отбраната подчерта, че държавата ще използва новите машини 35 години. Според него спънките по модернизацията на армията може да дойдат от финансово естество. Друг възможен проблем е промяна на геополитическата обстановка, която да ни принуди да търсим друго въоръжение. На 1 октомври държавата очаква да получи всички оферти за новите изтребители. Ще бъде съставена междуведомствена работна група от експерти, която да ги оцени преди да се стигне до подписване на договор. В предаването \"Денят ON AIR\" Величков подчерта, че няма оплаквания в сухопътните войски. Той категорично отрече твърдението, че у нас кацат тайно самолети с мигранти на военни летища.  \"Това не се е случило, няма как и да се случи. Всички положителни новини, които идват от министерството на отбраната, създават страхове у някои\", настоя зам.-министърът.", "date": "2018.07.17", "title": "Средствата за отбрана щели да произведат сигурност за страната"}
{"url": "https://www.bgonair.bg/bulgaria/2018-07-17/babh-bolno-zhivotno-ot-turtsiya-e-prichinata-za-razprostranilata-se-zaraza-ot-chuma", "text": "\r\n Болно животно от Турция е причината за разпространилата се зараза от чума. Потвърдено е, че заповедта за евтаназиране е била законосъобразна.  БСП обяви, че е готова да поиска оставката на земеделския министър, а обезщетенията могат да стигнат до 250 лв. за евтаназирано животно. Боляровското село Воден пък се вдигна на бунт. Стопаните на умъртвените заради чумата животни отказаха да вземат обезщетението от 190 лв. за умъртвена овца. Те напуснаха гневни кметството след като разбраха колко пари ще получат от Агенцията по безопасност на храните. Животновъдите искат поне 250 лв. за умъртвено животно. Те питат защо собствениците на елитни животни във фермите ще получат двойно по-голямо обезщетение от тях.  Близо 1200 овце и кози бяха евтанизирани във Воден. Тук беше регистрирано и първото огнище на чума в началото на юни. \r\n  ", "date": "2018.07.17", "title": "БАБХ: Болно животно от Турция е причината за чумата у нас"}
{"url": "https://www.bgonair.bg/bulgaria/2018-07-17/v-selata-kosti-i-voden-zapochva-izplashtaneto-na-obezshteteniyata-za-evtanaziranite-zhivotni", "text": "\r\n В странджанските села Кости и Воден започна изплащането на обезщетенията за евтаназираните животи. Стопаните вече чуха от земеделския министър, че ще получат по-високи компенсации. Парите се раздават в кметствата по места или се превеждат по банков път.  Хората споделиха пред камерата на  , че са очаквали над 200 лева за животно, а тези 190, които ще получат са недостатъчни, защото с тях няма как да възстановят стадото.  Много от тях все още не знаят дали ще отглеждат отново животни, защото евентуалните продавачи със сигурност ще искат цена над тези 190 лева.", "date": "2018.07.17", "title": "В селата Кости и Воден започва изплащането на обезщетенията за евтаназираните животни"}
{"url": "https://www.bgonair.bg/bulgaria/2018-07-17/nova-krav-napoi-asfalta-tezhka-katastrofa-vav-vidinsko", "text": "\r\n Нов черен епизод от войната на пътя - мъж загина, други двама са в болница след тежка катастрофа във Видинско снощи.  Два автомобила са се ударили челно. Най-вероятно на един от шофьорите му е прилошало и е изгубил контрол над колата. На този фон, друга катастрофа затвори за часове тази сутрин магистрала \"Струма\" край Кочериново. ТИР се ударил в стената на тунела, след което излязъл от пътното платно и успял да спре в отводнителна канавка.  Няма тежко пострадали хора, шофьорът е откаран до болницата в Благоевград в съзнание. Движението в посока Дупница се отбиваше по обходен маршрут. Причините за инцидента се изясняват. Предполага се, че на шофьора му е прилошало или е заспал зад волана. ", "date": "2018.07.17", "title": "Нова кръв напои асфалта - тежка катастрофа във Видинско"}
