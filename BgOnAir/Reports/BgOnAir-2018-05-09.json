{"url": "https://www.bgonair.bg/bulgaria/2018-05-09/avtobus-74-v-sofiya-se-udari-v-stalb-trima-dushi-sa-postradali", "text": "Петима души леко пострадаха, след като автобус, движещ се по линия 74 в София, се удари в стълб.  Инцидентът е станал около 19.25 ч. в района на бул. \"Тотлебен\". Шофьорът на автобуса е правил десен завой, след което е изгубил контрол над превозното средство и се е ударил в слълб. Четирима от пострадалите са пътували в автобуса. Те са били транспортирани до Спешното отделение на \"Пирогов\". От лечебното заведение заявиха за  , че в момента им се правят прегледи, за да се уточни състоянието им. Полицията извършва оглед на местопроизшествието, а алкохолната проба на шофьора е отрицателна. Причините за инцидента тепърва ще се изясняват.", "date": "2018.05.09", "title": "Автобус 74 в София се удари в стълб, петима души са пострадали"}
{"url": "https://www.bgonair.bg/economy/2018-05-09/tsenata-na-petrola-tragna-nagore-zaradi-donald-tramp", "text": "Борсите реагираха светкавично на решението на Доналд Тръмп да оттегли САЩ от ядреното споразумение с Иран. Цените на петрола тръгнаха нагоре. Покачването е с над 2%. Според анализатори цената на \"черното злато\" може да премине психологическата граница от 90 долара за барел.  Както е известно, Иран е трета сила в Организацията на страните - производителки на петрол. Страната се превърна в основен износител на суров петрол през 2016 година, след като международните санкции срещу нея бяха вдигнати в замяна на ограничаването на ядрената програма. Иран изнася внушителните 2,6 млн. барела на ден. Минути, след като Доналд Тръмп обяви решението си, иранската национална валута риал се срина до рекордно ниско равнище спрямо американския долар. Това пък подхранва страховете за предстояща икономическа криза в Иран.  Изтеглянето на САЩ от иранското ядрено споразумение ще доведе и до провал на самолетни сделки за 38 млрд. долара между Техеран и редица западни компании. Един от основните губещи е международният консорциум Airbus. Властите в Техеран поръчаха 200 пътнически самолета за държавния превозвач IranAir.  Загуби ще претърпят и други европейски компании, които през последните две години развиха търговските си връзки с Иран.", "date": "2018.05.09", "title": "Цената на петрола тръгна нагоре заради Доналд Тръмп"}
{"url": "https://www.bgonair.bg/direktno/2018-05-09/noviyat-prepodavatel-tryabva-da-e-mentor", "text": "Новият преподавател трябва да е ментор, смята учителят Христо Господинов. Той е един от лекторите на конференцията \"Образование и бизнес: Региони.\" Техника е нужна на всяко училище, но но това не е достатъчно, преподаването е изключително важно, допълни той. По думите му тенденцията за липса на учители е тревожна. Радосвета Стаменкова, също част от лекторите, е на мнение, че трябва да има часове по здравно и сексуално образование в училище. Според мея системата не е готова за твърда реформа. Трябва подготовка. Основен проблем е това, че парите следват ученика.", "date": "2018.05.09", "title": "Новият преподавател трябва да е ментор"}
{"url": "https://www.bgonair.bg/bulgaria/2018-05-09/balgariya-izpalnyava-chetiri-ot-pette-kriteriya-za-prisaedinyavane-kam-irm-2", "text": "\r\n \n България изпълнява четири от петте критерия за присъединяване към механизма ERM-2. Той е и първата важна стъпка към влизането ни в еврозоната. Това заяви подуправителят на БНБ Калин Христов по време на дискусията на Клуб Инвестор - \"Банки и финанси\".  В момента страната ни е единствената в Европейския съюз, която прави реални стъпки за своето присъединяване към еврото. В края на месеца Европейската централна банка ще обяви до каква степен сме се справили с критериите и дали сме готови за ERM-2. Ако попаднем успешно в механизма, страната ни ще има задачата да фиксира курса на лева спрямо еврото в продължение на 2 години.", "date": "2018.05.09", "title": "България изпълнява четири от петте критерия за присъединяване към еврозоната"}
{"url": "https://www.bgonair.bg/economy/2018-05-09/rodnata-ikonomika-nay-barzo-razvivashtata-se-v-tsie-prez-2018-i-2019-g", "text": "България ще постигне най-бързия ръст в региона на Централна и Източна Европа със среден ръст от 4,3 на сто за 2018 г. и 2019 г. След страната ни, с по 4%, се нареждат още Словакия, Румъния, Унгария и Турция.  Toвa става ясно от пocлeднa пpoгнoзa на UnіСrеdіt за pacтeжa нa икономиките на ЦИE, пpeдcтaвeнa пo вpeмe нa гoдишнaтa cpeщa нa Eвpoпeйcĸaтa бaнĸa зa възcтaнoвявaнe и paзвитиe в Йopдaния.   Икономиките от ЦИЕ също бележат най-силния си темп на растеж от финансовата криза насам. Очаква се икономиката да се разшири с 2,8% през 2018 г. в региона, като след това ще се забележи известно циклично забавяне, коментират още от банката.  2018 г. ще бъде девета поредна година, в която ръстът на световната икономика ще бъде от поне 3,5%, като това не се е случвалo от 60-те години на миналия век. Ръстът на БВП на еврозоната също е силен и се вижда в редица страни. Растежът на кредитирането в Централна и Източна Европа (без Русия и Турция, или CESEE) през 2018 г. за пръв път ще съответства на ръста на депозитите от десет години насам. През миналата година увеличението на депозитите рязко се ускори до 8%, докато при кредитирането повишението стабилно нараства от 2015 г. насам, след като спадна под нулата предишните три години. Тази година обаче се очаква ръстът и при двата сегмента да достигне 5%, сочат новите данни на UniCredit. Интересното е, че в региона, включващ Русия и Турция, прогнозите са ръстът на кредитирането дори да задмине този на депозитите и през тази, и през следващата година. Според банката това носи известна доза оптимизъм за пренасочването на икономическите настроения на региона от спестявания към инвестиции. През изминалата година най-бърз ръст на кредитирането бележи Турция с 20,7%. След нея е Словакия с 9,9%, Босна и Херцеговина с 6,5% и Чехия с 6,5%. Очакванията на банката са отдаването на заеми в тези страни да достигне по-умерен ръст, но рязко да се ускори при страните, които изоставаха през 2017 г., например Хърватска и Сърбия. Според проучването на UniCredit от 2011 г. насам съотношението кредити/депозити под 100% в банковата система на ЦИЕ (без да се включват Турция и Словакия) и ще остана стабилно и сравнително без промяна през 2018 и 2019 г. Това показва, че повечето банки от региона успяват да се самофинансират. Държавата, където това съотношение се очаква да спадна най-рязко за времето от 2010 до 2019 г., е Унгария – от близо 140% до около 70%, или двойно по-малко. Също сериозно понижение се очаква за България – от около 115% преди 8 години до 70% през следващата година. Само при два страни се очаква обратната тенденция с увеличение на съотношението – Словакия (от 90% на 100%) и Турция (от около 92% до около 125%). Снимка: Pixabay  ", "date": "2018.05.09", "title": "Родната икономика - най-бързо развиващата се в ЦИЕ през 2018 и 2019 г."}
{"url": "https://www.bgonair.bg/reportazhi/2018-05-09/pak-nasilie-v-detska-gradina-tozi-pat-v-kardzhali", "text": "\r\n Нов случай на насилие в детска градина. Този път с адрес Кърджали. Родители сигнализираха, че учителка и помощник-възпитателка бият децата им в градината, която посещават. Според родителите на децата от първа възрастова група в градина \"Щастие\" в квартал \"Веселчане\", децата са подлагани не само на физически, но и на психически тормоз. Децата даже вече отказвали да посещават градината.  Родителите внесоха колективна жалба в община Кърджали, а днес кметът Хасан Азис прие 14 от тях. Той обеща, че веднага ще проведе среща с директорката на детското заведение и ще настоява за адекватни мерки за нормализиране на ситуацията в детска градина \"Щастие\". Незабавно ще бъде назначена и проверка в градината.", "date": "2018.05.09", "title": "Пак насилие в детска градина - този път в Кърджали"}
{"url": "https://www.bgonair.bg/bulgaria/2018-05-09/propovedite-na-vsichki-veroizpovedaniya-da-sa-na-balgarski-ezik-iskat-patriotite", "text": "\r\n Проповедите на всички вероизповедания у нас да се водят само на български език, а над всеки храм да има роден флаг. За такива промени се обявиха от \"Обединени патриоти\", които внесоха промени в Закона за вероизповеданията.  В текстовете им се залага и идеята да се забранят даренията от чужбина за религиозните общности. Сред предложенията за промени е и въвеждането на регламент за финансиране от страна на държавата. Това е вторият подобен законопроект, след този на ГЕРБ, БСП и ДПС, чиито текстове обаче са доста по-либерални от тези, предложени от патриотите.  Двата законопроекта обаче най-вероятно ще бъдат обединени. Въпреки това вицепремиерът Красимир Каракачанов обяви, че работата на парламента скърца.", "date": "2018.05.09", "title": "Проповедите на всички вероизповедания да са на български език, искат патриотите"}
{"url": "https://www.bgonair.bg/world/2018-05-09/prostrelyaha-chernogorskata-zhurnalistka-olivera-lakich", "text": "Нападатели простреляха независимата черногорска журналистка Оливера Лакич пред дома ѝ в Подгорица.  Тя е била ранена в крака и е откарана в болница. Няма опасност за живота ѝ, а нападателите се издирват, заявиха от полицията.  49-годишната Оливера Лакич, журналист от вестник \"Черногорски вести\" е писала за престъпността и корупцията в родината си.  Това не е първото покушение срещу Лакич. Преди шест години тя бе пребита, след като публикува поредица статии за предполагаеми тъмни сделки около фабрика за тютюн.", "date": "2018.05.09", "title": "Простреляха черногорската журналистка Оливера Лакич"}
{"url": "https://www.bgonair.bg/world/2018-05-09/stariyat-kontinent-belezhi-68-godini-ot-obedinyavaneto-si", "text": "Старият континент отбелязва днес Деня на Европа - датата, на която през 1950 година френският външен министър Робер Шуман прочита историческата декларация за обединението на Европа. В нея френският външен министър по това време, споделя своята идея за нова форма на политическо сътрудничество на Стария континент, която ще направи войната между европейските народи немислима. Неговата идея е да се създаде европейска институция, която да обедини и управлява производството на въглища и стомана. Само година по-късно е подписан договорът за създаване на подобна институция. Предложението на Шуман се счита за началото на това, което днес наричаме Европейски съюз.", "date": "2018.05.09", "title": "Днес Европа отбелязва 68 години от старта на обединението си! "}
{"url": "https://www.bgonair.bg/notifikatsii/2018-05-09/tir-razlya-tonove-techen-shokolad-na-magistrala-v-polsha", "text": "Необичаен инцидент затвори за часове магистрала в Полша. ТИР, превозващ 12 тона течен шоколад се преобърна и разля целия превозван товар.  Тирът се блъснал в мантинелата и катастрофирал в ранните часове днес. Според производителя на шоколада, той е по-труден за премахване от платното, дори и от олиото.  Шоколадът беше отмиван постепенно с топла вода под налягане. За някои от най-упоритите петна беше извикана и тежкотоварна техника. А шофьорът на ТИР-а се оттървал само със счупена ръка.", "date": "2018.05.09", "title": "ТИР разля тонове течен шоколад на магистрала в Полша"}
{"url": "https://www.bgonair.bg/world/2018-05-09/forbs-opredeli-prezidentat-na-kitay-e-nay-vliyatelniyat-chovek-v-sveta", "text": "Президентите на Китай, Русия и САЩ са най-влиятелните хора в света. Това показва най-новата класация на списание \"Форбс\". В престижния списък са включени 75 души, които \"определят хода на събитията в света\".  На челна позиция е китайският лидер Си Дзинпин, следван от Владимир Путин, който в продължение на четири години беше на първо място. Трети е Доналд Тръмп.  Канцлерът на Германия Ангела Меркел, която заема четвъртата позиция, остава най-влиятелната жена в света.  В челната десетка влизат още шефът на \"Амазон\" Джеф Безос, папа Франциск, милиардерът и основател на \"Майкрософт\" Бил Гейтс, престолонаследникът на Саудитска Арабия Мохамед бин Салман, премиерът на Индия Нарендра Моди и основателят на \"Гугъл\" Лари Пейдж.", "date": "2018.05.09", "title": "\"Форбс\" определи: Президентът на Китай е най-влиятелният човек в света"}
{"url": "https://www.bgonair.bg/denqt-on-air/2018-05-09/deputat-ot-bsp-potentsialat-ot-kompromisi-na-pravitelstvoto-e-izcherpan", "text": "\r\n Народният представител от БСП Таско Ерменков смята, че настоящото правителство, в което участват ГЕРБ и \"Обединени патриоти\", е било създадено с компромиси. По думите му управленската програма на кабинета не съдържа това, което трябва да има в една такава програма. \"Видимо се изчерпва потенциалът на компромисите, с които това правителство беше направено. Това правителство беше направено с компромиси, които нямаха нищо общо с принципния подход към политиките\", подчерта Таско Ерменков в студиото на \"Денят ON AIR\".  Той каза също, че преди година не е подкрепил съставянето на този кабинет, защото е виждал, че плановете на правителството за управление през мандата включват само действия, които ще са в интерес на големия капитал, а касаещото обикновените българи е било \"замазвано\".  \"Майчинските не са пипани, продължават протестите на хората с увреждания, защото няма достатъчно пари за тях\", подчерта депутатът от БСП Таско Ерменков пред Bulgaria ON AIR. Той коментира още срещата на Красимир Каракачанов с Корнелия Нинова, като беше категоричен, че БСП не е в изолацията, в която се опитват да я представят. Народният представител заяви също, че лидерът на БСП ще продължи с разговорите с представители на патриотите. \r\n ", "date": "2018.05.09", "title": "Депутат от БСП: Потенциалът от компромиси на правителството е изчерпан"}
{"url": "https://www.bgonair.bg/denqt-on-air/2018-05-09/naprezhenie-v-koalitsiyata-na-op-nyama-kategorichen-e-deputat-ot-ataka", "text": "\r\n Диалог в коалицията \"Обединени патриоти\" има. Нормално е понякога партиите да са на различни мнения. Важното е да се движим в една посока. Каквито и противоречия да имаме, ние следваме основната си цел. Това каза в студиото на  депутатът от \"Атака\" проф. Станислав Станилов. Повод за думите му са подозренията, че вътрешният конфликт в \"Обединени патриоти\" е възможно да ескалира, тъй като и третият съпредседател на обединението - Валери Симеонов възнамерява да проведе разговор с Корнелия Нинова във връзка със законодателните си идеи. Припомняме, че вчера вицепремиерът Красимир Каракачанов предизвика гнева на коалиционния си партньор Волен Сидеров, провеждайки \"нелегитимна\" среща с лидера на БСП, на която лобира за законопроекта на партията си ВМРО за вероизповеданията. \"Вътрешнокоалиционните ни отношения са прекрасни. Няма нужда да се спекулира. А всички са наясно с принципите и харизмата на Волен Сидеров. Затова и няма как да му се държи тон\", подчерта още проф. Станислав Станилов.", "date": "2018.05.09", "title": "Напрежение в коалицията ОП няма, категоричен е депутат от \"Атака\""}
{"url": "https://www.bgonair.bg/world/2018-05-09/rusiya-shte-demonstrira-voenna-mosht-na-parad-po-sluchay-denya-na-pobedata", "text": "\r\n Със зрелищен военен парад Русия отбеляза Деня на победата. По улиците на столицата Москва преминаха 13 хиляди военни и 159 единици техника, а в небето над Кремъл прелетяха 75 самолети и хеликоптера. Руският президент Владимир Путин наблюдава парада на Червения площад в компанията на своя сръбски колега Александър Вучич и израелския премиер Бенямин Нетаняху.  По традиция на Русия показа цялата си военна мощ, включтелно най-новата техника, част от която вече е изпробвана в Сирия. Сред новите оръжия, които Москва представи официално са и танка \"Терминатор\", проектиран да бъде използван във военни зони, в които се използват ядрени оръжия, както и свръхзвуков изтребител прихващач МиГ-31, носещ новата ракета \"Кинжал\". ", "date": "2018.05.09", "title": "Зрелищен парад в Русия по повод Деня на победата"}
{"url": "https://www.bgonair.bg/denqt-on-air/2018-05-09/otnoshenieto-na-makedonskiya-prezident-kam-balgariya-e-obidno-smyata-andrey-kovachev", "text": "\r\n За първи път български държавен глава се поклони пред българските жертви, чиито кости са положени в гробището край Ново село в Македония. А македонският президент, който посрещна българския си колега, след което двамата разговаряха неформално в Дойран, не присъства на церемонията. Пред   евродепутатът от ГЕРБ/ЕНП Андрей Ковачев определи като \"знаково\" посещението на президента Румен Радев в Македония. И подчерта, че тази церемония се провежда ежегодно от вече 11 години. По думите му обаче е останал \"горчив привкус\" от това, че македонският държавен глава не е пожелал да придружи на нея българския президент. \"Това бе една изключително комична, дори обидна ситуация. Македонският президент изглежда има проблем с България и смята, че подобни действия биха се приели негативно от македонците, както и че могат да доведат до неблагоприятни последици за него\", посочи Андрей Ковачев. По думите му, другата осезаема липса е била тази на представители на Българската православна църква. В студиото на \"Денят ON AIR\" евродепутатът коментира още престрелките между законодателна и изпълнителна власт у нас, на които все по-често ставаме свидетели. \"Институциите в една държава трябва да работят в синхрон за благото на народа. Трябва да имат обща визия както за миналото, така и за бъдещето. За съжаление обаче в момента сме на коренно различни позиции\", каза Ковачев.", "date": "2018.05.09", "title": "Отношението на македонския президент към България е обидно, смята Андрей Ковачев"}
{"url": "https://www.bgonair.bg/bulgaria/2018-05-09/prostrelyanata-v-sveti-vlas-podavala-zhalbi-sreshtu-bivshiya-si-partnyor", "text": "Простреляната в Свети Влас жена е подавала жалби в полицията срещу бившия си партньор.  Във вторник 54-годишният мъж се опита да убие бившата си жена, след което се простреля в главата. Трагедията се разигра в магазин за хранителни стоки пред очите на клиенти.  Малко преди 15.00 часа Кирил нахлул въоръжен с газов пистолет в супермаркета, където работи бившата му приятелка. Стрелял в главата ѝ и след това се прострелял - също в главата.  Причина за нападението е любовна драма, потвърдиха от полицията. Двамата имали дългогодишна връзка. Наскоро обаче се разделили. Според разследващите мъжът планирал покушението предварително.", "date": "2018.05.09", "title": "Простреляната в Свети Влас подавала жалби срещу бившия си партньор"}
{"url": "https://www.bgonair.bg/bulgaria/2018-05-09/skandali-i-izrazitelno-chetene-poredno-nachalo-na-deloto-ktb", "text": "\r\n Процесът по източването на фалиралата КТБ започна днес със скандали и спорове. Какво ги предизвика? Както се бяха заканили, защитниците на 17-те подсъдими поискаха в зала публично и на глас да бъде прочетена заключителната част от обвинителния акт, а това са 5 000 страници.  За два часа и половина от началото на заседанието прокуратурата успя да изчете 20. След като четенето започна, шефът на Специализираната прокуратура Иван Гешев обяви, че си тръгва от заседанието, защото имал други ангажименти.  Пред медиите той обяви скандални подробности. Например, че един от двамата адвокати на банкера Цветан Василев е оказвал натиск върху един от свидетелите. За кого от адвокатите става дума не стана ясно, но поне свидетелят бе конкретизиран – Бисер Лазов.  Според адвокатите това е \"поредната тъпотия на прокуратурата\". Твърдението, че имало натиск върху един от свидетелите, целяло той да стане защитен свидетел, за да не може да бъде разпитван публично в зала и да не могат да му бъдат задавани въпроси и от защитниците.  В началото на заседанието съдия Вирджиния Петрова прецени, че четенето на обвинителния акт е един от най-тържествените моменти по време на делото, затова всички трябвало да го изслушат прави.  Защитникът обясни, че 8 часа на практика е физически непоносимо да се стои в изправено положение, тъй че съдът се смили и тези, за които имаше места, успяха да седнат, предаде Илияна Шишкова. ", "date": "2018.05.09", "title": "Скандали и изразително четене… Поредно начало на делото КТБ"}
{"url": "https://www.bgonair.bg/bulgaria/2018-05-09/diskusiya-banki-i-finansi-2018-organizira-klub-investorbg", "text": "Дискусия \"Банки и финанси 2018\" организира клуб Investor.bg. Основните теми на събитието ще са факторите за изграждането на устойчив паричен съюз в Европейския съюз, както и кои са оптималните за България траектория и момент за присъединяване към еврозоната.  По време на специализираното издание ще бъдат обсъдени и последните тенденции и регулации в банковия сектор, както и дигитализацията във финансовата индустрия.", "date": "2018.05.09", "title": "Дискусия \"Банки и финанси 2018\" организира клуб Investor.bg"}
{"url": "https://www.bgonair.bg/bulgaria/2018-05-09/helikopter-se-vklyuchva-v-izdirvaneto-na-boyan-petrov", "text": "\r\n Хеликоптер ще издирва алпиниста Боян Петров, когато времето позволи. Такъв обаче е намерен не вчера, а едва преди 15 минути след многобройни позвънявания и натиск. Това съобщи външният министър Екатерина Захариева пред министрите в началото на заседанието на правителството. Преди това премиерът Бойко Борисов информира, че за издирването на българина се полагат всички възможни усилия. \"В пълна комуникация сме с близките му и с властите в Непал, в Китай\", каза премиерът. Борисов съобщи още, че е повикал китайския посланик, за да се осигури трасе за хеликоптера, когато времето позволи. \"Каквото имаме като възможност, като контакти, връзки - официални и приятелски с ръководството на Китай, всичко сме заложили. Дай Боже да го намерим жив и здрав. Непрекъснато натискаме, просто това е една изключително тежка планина\", коментира премиерът. Захариева съобщи още, че шест професионални спасители стоят горе в планината вече 12 часа, за да може да тръгнат към Лагер 2, когато времето позволи. По думите ѝ, екипът спасители, който търси Боян Петров в Хималаите, вече се изкачва, поради силния вятър обаче това става бавно. Тя уточни, че хеликоптерът, който е намерен, може да достигне максимална височина 6100 метра и продължава търсенето на друга техника. Китайският посланик Джан Хайджоу каза, че страната му разбира притесненията на обществеността и правителството във връзка с изчезналия планинар. \"Още от първия момент, когато получихме информацията за неговото изчезване и молбата за подкрепа, ние изпратихме наши спасители, които да подпомогнат издирването, каза дипломатът и допълни, че усилията са били свързани и с намирането на подходяща техника\". Издирвателните дейности продължават и не са спирали, стана ясно още от думите на посланика и на Екатерина Захариева. По случая с онкоболната Теодора Маджарова премиерът пък съобщи, че е направено всичко, за да се прибере тя у дома. Теодора пътува късно снощи с линейка от Истанбул до София и вече е настанена в болница в столицата. \"Много трудно беше, но е факт и дай Боже вече да се лекува така, както медицината казва\", коментира Борисов, предаде  .", "date": "2018.05.09", "title": "Хеликоптер се включва в издирването на Боян Петров!"}
{"url": "https://www.bgonair.bg/bulgaria/2018-05-09/4-godishno-momche-izskochi-pred-dzhip-v-montana-kraka-mu-e-schupen", "text": "Четиригодишно момче е блъснато от джип \"Форд\" в Монтана.  Инцидентът станал на 8-ми май около 17:20 ч. на кръстовището на ул. \"Тимок\" и бул. \"Трети март\" в града.  Изневиделица пред автомобила излязло 4-годишният Люси Л. и колата минала през краката му. По информация на очевидци родителите на детето били в близката автокъща и то се отделило за минути от тях, пише \"24 часа\", цитиран от  Момченцето е със счупен крак. Настанено е в ортопедично отделение при МБАЛ Монтана, без опасност за живота. Причините за възникналото пътно транспортно произшествие са в процес на изясняване. На място е извършен оглед от дежурна оперативна група на РПУ Монтана. По случая е образувано досъдебно производство за нанасяне на средна телесна повреда.", "date": "2018.05.09", "title": "4-годишно момче изскочи пред джип в Монтана, крака му е счупен"}
{"url": "https://www.bgonair.bg/bulgaria/2018-05-09/sdvr-vavezhda-promeni-v-dvizhenieto-v-sofiya", "text": "СДВР въвежда промени в движението в София заради организирани събития и футболен мач. \r\nПризовават се жителите и гостите на столицата да избягват шофирането в централната градска част и да използват алтернативни маршрути, съобщиха от МВР. Очакват се сериозни затруднения в трафика във връзка с организирани мероприятия под егидата на Европейски парламент, Министерството на Българското председателство на Съвета ЕС 2018 и футболната среща - финал за Купата на България. На изградени контролно-пропускателни пунктове за всички мероприятия полицейски служители ще извършват щателна проверка на посетителите. От 18.30 до 19.50 часа в Народен театър „Иван Вазов“ ще се проведе церемония по връчване на годишните награди за „Успели деца“ за 2017 г. \r\nВ тази връзка от 12:00 до 23:00 часа днес се забранява престоят и паркирането на пътни превозни средства на пл. \"Кн. Александър I\", \r\nс изключение на автомобилите на участниците в мероприятието и извън местата в режим на платено паркиране \"служебен абонамент\". От 21.30 до 22. 30 часа на бул. „Княз Дондуков“ и пл. „Независимост“ ще се проведе мероприятие по повод отбелязване Деня на Европа, \r\nвключващо прожектиране на триизмерен светлинен и звуков спектакъл върху фасадата на  Министерски съвет. Забрани за влизането на пътни превозни средства, въведени от Столична община по този повод   \r\nот 20:00 до 23:30 часа днес, както следва: \r\nпо бул. \"Кн. Александър Дондуков\" между бул. \"Кн. Мария Луиза\" и ул. \"Г. С. Раковски\"; по бул. \"Цар Освободител\" между пл. \"Независимост\" и ул. \"Г. С. Раковски\". От 19.30 на Национален стадион „Васил Левски“ ще се проведе футболна среща между отборите на ПФК „Славия“ и ПФК „Левски“ за финала от Турнира „Купа България“.Привържениците на Славия ще бъдат пропускани през вход 25 на сектор „А“ и през вход 24 на сектор „Г“. \r\nСимпатизантите на Левски ще могат да минават през вход 1 и 2 на сектор „А“ и през входовете на секторите „Б“ и „В“.  Пристигащите организирано от страната фенове на Левски ще бъдат насочвани да паркират на ул. „Митрополит Кирил Видински“. \r\nПредприети са стриктни мерки за недопускане на посетители, които имат наложена съдебна забрана за посещение на спортни мероприятия. \r\nМалолетни ще се допускат на територията на стадиона само с пълнолетен придружител и предварително попълнена декларация. Униформените ще следят за недопускане на зрители във видимо нетрезво състояние, както и за носене на забранени предмети и вещи. \r\nЗа да бъде избегнато струпване, препоръчва се зрителите да се възползват от по-ранното отваряне на входовете на стадиона. \r\nВратите за посетители ще бъдат отворени в 17.00 часа. Забранява се престоят и паркирането на пътни превозни средства, с изключение на автомобилите на участниците в мероприятието, както следва: От 08:00 часа вчера до приключване на футболната среща днес по алеите около Национален стадион \"Васил Левски\", при сектор Б, В и Г. \r\nОт 14:00 до 22:00 часа днес на моста пред Национален стадион „Васил Левски“; на ул. \"Ген. Гурко\" - между бул. \"Васил Левски\" и бул. \"Евлоги и Христо Георгиеви\"; От 18:30 часа днес до приключване на футболната среща, само при необходимост се забранява влизането на пътни превозни средства в двете посоки, с изключение на автобусите на масовия градски транспорт по: \r\nул. „Ген. Гурко“ - между бул. „Васил Левски“ и бул. „Евлоги и Христо Георгиеви“; \r\nбул. „Евлоги и Христо Георгиеви“ - между пл. „Орлов мост“ и бул. „Черни връх“; \r\nбул. „Драган Цанков“ - между бул. „Евлоги и Христо Георгиеви“ и бул. „Пейо К. Яворов“   \r\nВъв връзка с предвидените затруднения в движението в централната градска част, СДВР призовава при възможност да се избягва зоната около затворените участъци и да се използват алтернативни маршрути.", "date": "2018.05.09", "title": "СДВР въвежда промени в движението в София"}
{"url": "https://www.bgonair.bg/bulgaria/2018-05-09/onkobolnata-teodora-se-pribra-v-sofiya-sled-27-chasovo-patuvane", "text": "\r\n Тежкоболната Теодора Маджарова се прибра в България след 27-часово пътуване от Сао Пауло до Истанбул. В момента тя се намира в спешното отделение на болница \"Токуда\". Дългото пътуване приключило в 5 часа сутринта. След като е кацнала в Истанбул е била превозена до София със специализирана линейка. Първоначално имаше информация, че Теди ще бъде транспортирана със самолет до столицата, но след това докторите са преценили, че прибирането трябва да се осъществи с линейка. Осигурен е санитарен коридор за бързото ѝ транспортиране. От болница \"Токуда\" не дават подробности за състоянието ѝ. Чрез имейл медиците съобщиха, че се полагат специални грижи за Теодора и се прави всичко възможно състоянието ѝ да се подобри. ", "date": "2018.05.09", "title": "Онкоболната Теодора се прибра в София след 27-часово пътуване"}
{"url": "https://www.bgonair.bg/bulgaria/2018-05-09/bezsmartniyat-polk-obikoli-stranata-i-imeto-na-denya-na-pobedata", "text": "\r\n В България Денят на победата беше отбелязан с церемония пред Паметника на Съветската армия.  По улиците на столицата и на още над 30 града в страната премина и шествието на \"Безсмъртния полк\".  Празникът в София не мина без провокации - по време на честванията в центъра на столицата репортер на телевизия \"Алфа\" влезе в разпра с лидера на БСП Корнелия Нинова. Депутатите Славчо Велков, Георги Свиленски и Таско Ерменков са се намесили, за да прекратят скандала.", "date": "2018.05.09", "title": "\"Безсмъртният полк\" обиколи страната в Деня на победата!"}
{"url": "https://www.bgonair.bg/bulgaria/2018-05-09/okonchatelno-pravo-shte-se-uchi-samo-redovno", "text": "\"Право\" вече ще се изучава само редовно, промяната ще влезе в сила за учебната 2019-2020 година, съобщиха от пресслужбата на кабинета. Наредбата за единните държавни изисквания за придобиване на висше образование по специалността \"Право\" и професионална квалификация \"юрист\" предвижда, освен отпадане на задочната форма на обучение, и въвеждане на допълнителни хорариуми за определени дисциплини и откриване на специализирани магистърски програми. Протичащият в момента процес на преструктуриране на учебния процес във всички юридически факултети е причина за приетото решение от Министерския съвет. Новият срок ще даде достатъчно време висшите училища да се подготвят и при необходимост да променят учебните си програми, за да са в съответствие с новите изисквания. Националната агенция за оценяване и акредитация също ще има възможност да актуализира критериите за оценяване и акредитация на специалността \"Право\". Ще се създадат и необходимите условия за оценка и акредитация на специализирани магистърски програми в рамките на професионално направление \"Право\". Удължаването на срока ще позволи и на Министерството на правосъдието да сформира работна група, която да прегледа нормативната уредба в сферата на обучението по специалността от регулираните професии \"Право\". Още новини четете в   ", "date": "2018.05.09", "title": "Окончателно: \"Право\" ще се учи само редовно"}
{"url": "https://www.bgonair.bg/reportazhi/2018-05-09/skandal-mezhdu-lideri-na-bsp-i-reporter-v-denya-na-pobedata", "text": "\r\n Стотици ветерани, дипломати, политици и близки на загиналите във войната поднесоха цветя и венци пред Паметника на незнайния войн и Паметника на Съветската армия в Деня на победата. Докато пред паметника на съветската армия текат официалните речи, репортерът на телевизия Алфа Николай Караколев застава пред лидера на БСП Корнелия Нинова с настойчив въпрос. Тя отказва да говори преди да приключи честването, а упорството на репортера вбесява социалистите. Сблъсъкът обаче продължава и след това – при поднасянето на цветя. Двете страни имат различни версии за случилото се, .", "date": "2018.05.09", "title": "Скандал между лидери на БСП и репортер в Деня на победата"}
{"url": "https://www.bgonair.bg/bulgaria/2018-05-09/poreden-opit-za-zapochvane-na-deloto-za-ktb", "text": "Делото за фалита на КТБ продължава днес. Специализираният наказателен съд трябва да започне заседанието си с изслушване на обвинителния акт, който е дълъг 5 хиляди страници.  По изчисления на специалисти обвинението ще се чете 30 хиляди минути или 500 часа, което прави над 62 работни дни. По делото за източването на близо 3 млрд. лв. от КТБ са подсъдими бившият мажоритарен собственик на банката Цветан Василев и още 17 души.", "date": "2018.05.09", "title": "Пореден опит за започване на делото за КТБ"}
{"url": "https://www.bgonair.bg/bulgaria/2018-05-09/onkobolnata-teodora-veche-patuva-za-sofiya", "text": "Онкоболната Теодора Маджарова е на крачка от дома. Снощи тя отпътува от Истанбул за София в специално оборудвана линейка. От министерството на външните работи съобщават, че Теодора е пристигнала в Турция с редовен полет от Сау Паулу. В Истанбул тя е била посрещната от представители на генералното ни консулство. Според лекарския екип, който пътува с нея, състоянието й е стабилно, което позволява пътуването до София да се осъществи. Представители на генералното ни консулство в Одрин са оказали съдействие за бързото преминаване на КПП „Капитан Андреево”. За осигуряване на най-бързото транспортиране на Теодора Маджарова до София е създаден санитарен коридор. Историята на 32-годишната жена трогна десетки българи и с дарения бяха събрани над 90 хиляди лева за прибирането на Теодора от Бразилия.", "date": "2018.05.09", "title": "Онкоболната Теодора вече пътува за София"}
{"url": "https://www.bgonair.bg/sutreshen-blok/2018-05-09/magistrala-ili-arheologiya-a-mozhe-li-i-dvete", "text": "\r\n Археологът проф. Николай Овчаров каза в студиото на \"България сутрин\", че доц. Здравко Димитров, който е ръководител на разкопките по трасето на магистрала \"Струма\", му е споделил, че комисия от експерти вече е посетила обекта и са на същото мнение, което споделят двамата археолози, а именно находките да бъдат пренесени.  \"Реално сградите са много по-малко, по-голямата част от тях са направени на кал и те много по-трудно могат да бъдат съхранени. Добре запазените сгради са гробницата, част от тази вила, една баня и една църква\", обясни проф. Овчаров в ефира на \"България сутрин\". Доц. Здравко Димитров, който е ръководител на разкопките до село Покровник, обясни пред камерата на Bulgaria ON AIR, че е запознал премиера и министрите с откритите находки. Това стана по време на посещението на Бойко Борисов и част от правителството на мястото, където и местни жители протестираха с искане археологическите находки да бъдат запазени, а магистралата преместена. \"Аз лично предпочитам този вариант, за който говорих от самото начало, а именно пренасяне на целия комплекс без никакво нарушаване, съвсем близо встрани, в рамките на същата археологическа среда, така че от една страна да не се наруши трасето и сроковете на автомагистралата, а от друга - да се запази изцяло тази част от археологическия паметник, която има най-голяма експозиционна стойност\", каза доц. Димитров. По думите му това е едно нормално решение, което запазва паметника. Доц. Кирил Ангелов, преподавател по инженерна геология пък акцентира на това, че магистрала \"Струма\" се проектира от много години и правенето на завой около селището ще бъде ужас за проектантите. \"Те променят всички километражи надолу от този участък. Това означава смяна на проектите, означава един изключително мащабен нов проект, преработки, което е истински ужас\", категоричен беше доц. Ангелов пред Bulgaria ON AIR. Той допълни също така, че това ще забави самото строителство и всичко ще изисква допълнителни средства.", "date": "2018.05.09", "title": "Магистрала или археология, а може ли и двете?"}
{"url": "https://www.bgonair.bg/sutreshen-blok/2018-05-09/poslanieto-na-rodzhar-uotars-poslanie-za-mir-ili-proruska-propaganda", "text": "\r\n Концертът на Роджър Уотърс в София преди дни беше с най-модерната техника, която предостави на зрителите изключително шоу. Изпълненията на легендата обаче не са толкова коментирани, колкото изказванията му след края на концерта, което от мнозина беше обявено за проруска пропаганда. \"За мен това е пропаганда за мир\", категоричен беше депутатът от БСП Александър Симов в студиото на \"България сутрин\". Според него музикалната легенда просто продължава да бъде себе си, защото Уотърс е посветил живота си да спира войните. Политологът Христо Панчугов пък сподели, че Роджър Уотърс не си дава сметка как думите му могат да бъдат потребени. \"Той борави с четири изречения, казани на концерт. Тези изречения трябва да бъдат изключително добре премислени, за да предадат правилното послание\", категоричен беше Панчугов пред Bulgaria ON AIR.  ", "date": "2018.05.09", "title": "Посланието на Роджър Уотърс: За мир или проруска пропаганда"}
{"url": "https://www.bgonair.bg/sutreshen-blok/2018-05-09/obedinenieto-na-opitomenite-patrioti-e-edna-butaforiya-smyata-zhurnalist", "text": "\r\n Нов скандал разтърси парламентарната група на \"Обединените патриоти\". Волен Сидеров изригна срещу партньорите си Красимир Каракачанов и Валери Симеонов и обяви за нелегитимни планираните срещи с председателя на БСП Корнелия Нинова. Според журналиста Велизар Енчев цялото обединение между патриотите е една бутафория, която няма да доведе до никаква положителна промяна в държавата. \"Това не са \"обединени\", а \"опитомени патриоти\". Там не се знае кой пее и кой поръчва музиката. Между идеологиите им няма никаква връзка. Каракачанов балансира, а идеологиите на Сидеров и Симеонов са коренно различни\", категоричен е журналистът в \" \". По думите му те ще останат докрай в коалицията и \"вързани за колесницата на Бойко Борисов\" в името на властта и интереса. \"Поотделно патриотите са нищо. Електоратът се връзва на тази риторика и поведение, защото има съвместимост на тримата кръчмари и клиентелата\", уточни Енчев. Полотологът Димитър Димитров е на мнение, че до последно коалицията няма да се разпадне, но в същото време идват европейските избори и не се знае какви изненади ще поднесе вотът. \"Ситуацията е с отворен край. Всеки участник в ОП е достигнал тавана на детските си мечти. Кой ще направи крачка назад и ще разруши постигнатото\", отбеляза политологът пред  . Димитров смята, че докато не се видят резултатите от изборите за Европейски парламент, няма да станем свидетели на драстични промени и изменения на политическата сцена у нас.", "date": "2018.05.09", "title": "Обединението на \"опитомените патриоти\" е една бутафория, смята журналист"}
{"url": "https://www.bgonair.bg/sutreshen-blok/2018-05-09/zadava-se-dazhd-i-lek-temperaturen-spad-tipichno-za-may", "text": "\r\n Над по-голямата част от страна облачността ще бъде разкъсана, като предимно ще бъде облачно. Ще вали в Източна и Североизточна България. Днес плажуването по Черноморието не е за препоръчване.  Това е прогнозата на синоптика на Bulgaria ON AIR Симеон Матев, според която максималните температури за днес ще бъдат до 28 градуса.  В студиото на \"България сутрин\" той отбеляза, че сутринта в Западна, Югозападна и Северозападна България ще бъде студена, но към обяд ще се затопли.  \"Очакват ни валежи през следващите дни, но няма да бъдат прекалено силни или продължителни. От утре се очакват повече облаци и падане на температурите. Петък валежите продължават, но по-слабо. Атмосферата над Балканите през уикенда ще се нормализира, като в неделя шансовете за дъжд са минимални\", посочи още климатологът. ", "date": "2018.05.09", "title": "Задава се дъжд и лек температурен спад – типично за май!"}
{"url": "https://www.bgonair.bg/sutreshen-blok/2018-05-09/dashteryata-na-ubitiya-restorantyor-vav-vinogradets-s-apel-kam-glavniya-prokuror", "text": "\r\n Ново писмо и апел от страна на дъщерята на убития ресторантьор Наско Тонкев към главния прокурор и медиите. Деница Тонкева поиска пълна данъчна ревизия на бившия председател на Общинския съвет в Септември Лазар Влайков и истински убиец на баща ѝ, според нея. Според Деница Тонкева, след като Лазар Влайков е бил пуснат под парична гаранция, сградите, които са били собственост на кооперация \"Виноградец\", са били разпродадени тихомълком и на нереално ниски цени. \"Влайков е председател на тази кооперация. Защо се продават тези сгради на безценица? Те са на цялото село, не само негови. Искам да попитам къде са парите и на кого са продадени имотите\", отбеляза дъщерята на убития преди 9 месеца Наско Тонкев във Виноградец. Тя уточни, че за продажбата е разбрала съвсем случайно от децата, които играят народни танци в селото. \"Лазар Влайков в момента е обвинен в предоставяне на оръжие, защото експертизата показа, че оръжието е било в ръцете на 6-годишно дете, когато се е случило убийството на баща ми. Всичко, което научавам, съм готова да го кажа\", категорична е Тонкева пред  .", "date": "2018.05.09", "title": "Дъщерята на убития ресторантьор във Виноградец с нов апел към главния прокурор"}
{"url": "https://www.bgonair.bg/sutreshen-blok/2018-05-09/tarseneto-na-boyan-petrov-prodalzhava-tselta-e-lager-2", "text": "\r\n Издирването на алпиниста Боян Петров около най-малкия осемхилядник Шиша Пангма, част от Хималаите, продължава и днес. Трима шерпи и трима китайци са тръгнали в 6:30 ч. българско време към Лагер 1. Целта им е да стигнат Лагер 2, стига времето да го позволи. \"Времето е лошо, но те напредват бавно. Надяваме се Боян да бъде в Лагер 2. Надяваме се спасителите да стигнат до там днес. Използването на хеликоптер стои на дневен ред. Трябва да има разрешение от китайските власти, за да влезе непалски хеликоптер. Също така трябва и времето да е хубаво, а такова се очаква след 12 май\", обясни организаторът на хималайската експедиция Деян Петков.  Пред Bulgaria ON AIR той подчерта, че спасителната акция няма да бъде прекратявана предсрочно. \r\n  \r\n\"Боян е тръгнал с 600 единици инсулин, което е достатъчно за 10 дни в нормални условия, но предвид сегашната си ситуация той трябва да намали приема наполовина. Така ще може да издържи 20 дни. Той е изключително добре подготвен. Да развие хипогликемия не е вероятно\", обясни ендокринологът от Александровска болница доц. д-р Пламен Попиванов.  Според него изчезналият алпинист може да има проблем с обезводняването, тъй като въздухът на Шиша Пангма е много сух. Острите смущения в диабета настъпват, когато липсва инсулин или когато изгубим голяма част от течностите си, добави още той в \"България сутрин\".  \"Страх ме е за Боян, но съм много оптимистичен, тъй като той е доказал духа си. Надеждата ми е, че е достигнал до Лагер 2. Над 7 хил. метра е зоната на смъртта. Присъствах когато си отиде Христо Проданов. Цяла вечер тогава слушахме как той постепенно гаснеше. Хималаите са много опасна планина. Няма лесни преходи там\", сподели журналистът и пътешественик Симеон Идакиев.  \r\n  ", "date": "2018.05.09", "title": "Търсенето на Боян Петров продължава - целта е Лагер 2"}
