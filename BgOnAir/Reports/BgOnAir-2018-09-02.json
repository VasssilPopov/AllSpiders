{"url": "https://www.bgonair.bg/bulgaria/2018-09-02/65-praseta-sa-umartveni-v-selo-tutrakantsi-zaradi-bitkata-s-afrikanskata-chuma", "text": "Продължават действията за ограничаване на африканската чума по свинете в провадийско. Преди два дни беше установен първият случай в село Тутраканци. По данни на българската агенция по безопасност на храните, там са умъртвени 65 животни, като голяма част от тях не са регистрирани. Днес продължава да се извършва дезинфекция, полицейски постове са поставени на входовете и изходите на селото. Вчера експертите взеха проби от съседното село Бозвелийско, което попада в три-километровата рискова зона. Ако пробите там са отрицателни, няма да се пристъпва към евтаназиране на животни. Тече и преброяване на всички домашни свине в 10-километров радиус около селото. ", "date": "2018.09.02", "title": "65 прасета са умъртвени в село Тутраканци заради битката с африканската чума"}
{"url": "https://www.bgonair.bg/world/2018-09-02/samoubiystven-atentat-v-sumaliya-nay-malko-shest-dushi-sa-zaginali", "text": "Най-малко шест души са загинали, а няколко деца са пострадали при самоубийствен атентат с кола-бомба в столицата на Сомалия Могадишу. Автомобилът преминал през контролен пункт пред правителствена сграда, но е бил спрян от силите за сигурност и тогава се е взривил. Експлозията е поразила сградата, училище, срутен е и покрив на джамия. За щастие по време на атаката повечето от децата в училището са били в междучасие извън сградата. Отговорност за нападението пое групировката Ал Шабаб.", "date": "2018.09.02", "title": "Самоубийствен атентат в Сомалия - най-малко шест души са загинали"}
{"url": "https://www.bgonair.bg/world/2018-09-02/rusiya-izprati-yosif-kobzon-v-posledniya-mu-pat", "text": "Русия се прощава със съветския Франк Синатра - Йосиф Кобзон. Близки, приятели и колеги изпратиха певеца в последния му път. Сред присъстващите са космонавтът Валентина Терешкова, певицата Алла Пугачова, руският президент Владимир Путин и премиера Дмитрий Медведев. Кобзон е една от най-ярките фигури в обществения живот на Русия. Освен с музика, активно се занимава с политика. Той е депутат в Държавната дума и отявлен привърженик на президента Путин. През годините Кобзон поддържаше тесни връзки със страната ни.", "date": "2018.09.02", "title": "Русия изпрати Йосиф Кобзон в последния му път"}
{"url": "https://www.bgonair.bg/world/2018-09-02/boy-sas-ogneni-topki-v-el-salvador-bukvalno", "text": "\r\n В Ел Салвадор десетки се наслаждаваха на истинска огнена феерия. Хората в град Неджапа се замеряха с огнени топки по време на фестивал. Празникът се провежда всяка година и има за цел да напомни за изригването на един от вулканите в града през 1658 година. Тогава всички жители са били принудени да напуснат домовете си. Фестивалът се радва на голям интерес.", "date": "2018.09.02", "title": "Бой с огнени топки в Ел Салвадор - Буквално!"}
{"url": "https://www.bgonair.bg/bulgaria/2018-09-02/prodalzhava-remonta-na-stolichniya-bul-hristofor-kolumb", "text": "Част от столичния булевард \"Христофор Колумб\" отново ще бъде затворен заради ремонт. Променят се маршрутите и на 5 автобусни линии.  Промяната влиза в сила от утре и ще важи до 12 септември включително. Тя засяга участъка от булевард \"Асен Йорданов\" до улица \"Неделчо Бончев\". Мостът, който свързва квартал \"Дружба\" с района на летището ще бъде затворен. Променят се и разписанията на автобусните линии 10, 14, 84, 184 и 384. Те ще спират на всички съществуващи автобусни спирки в променените участъци от маршрутите. Движението към Летище София се затруднява, защото има ремонт и на \"Източна тангента\". Столичната община препоръчва на всички, които искат да стигнат до района на Терминал 1 или Терминал 2, да ползват булевард \"Брюксел\".", "date": "2018.09.02", "title": "Продължава ремонтът на столичния бул. \"Христофор Колумб\""}
{"url": "https://www.bgonair.bg/world/2018-09-02/pogrebvat-dzhon-makkeyn-vav-voennoto-grobishte-arlingtan", "text": "Хиляди се прощават със сенатор Джон Маккейн. Възпоменателната служба се проведе в националната катедрала във Вашингтон. Семейство, приятели и президентите на Съединените щати Барак Обама и Джордж Буш отдадоха почит към сенатор Маккейн. Тленните му останки бяха положени в Конгреса във Вашингтон - висока чест, която е оказвана само на 12 сенатори в американската история. По-рано над 15 хиляди души се простиха с покойния държавник в родния му щат Аризона. Той ще бъде погребан на военното гробище \"Арлингтън\".", "date": "2018.09.02", "title": "Погребват Джон Маккейн във военното гробище \"Арлингтън\""}
{"url": "https://www.bgonair.bg/vidimo-i-nevidimo/2018-09-02/katastrofira-li-darzhavnostta", "text": "\r\n Причините за последната ужасяваща катастрофа все още не са напълно изяснени, но плачевното състояние на прясно ремонтирания път през Искърското дефиле този път бе документирано. Според доклад на експерти пътят е показал фрапиращи дефекти в отсечката София-Своге-Мездра – пропаднал асфалт и мантинели като вафлени корички.  Общественият дебат не стихва. Дали освен на справедливост, хората вече не усещат и липса на държавност? Продължава гладната стачка на поета и правозащитник Николай Колев-Босия. Български мюсюлмани в България и Европа обявиха щафетна гладна стачка в подкрепа на Босия с  искане да бъде гарантиран живота му, като европейски гражданин, тъй като  ЕС е основан на ценности, най-ценната от които е човешкият живот. По такъв отчаян начин ли трябва да защитаваме гражданските си права? БСП поиска вот на недоверие към правителството по повод трагедията край Своге. То пада върху благодатна почва. Според последните социологически сондажи, сред хората преобладава негативна оценка за развитие на  страната. Евентуална партия на Слави Трифонов обаче диша във врата на ГЕРБ и БСП и ако се създаде и участва в следващите парламентарни избори, би станала трета политическа сила. Вдясно също се наблюдава раздвижване. Задава ли се гореща политическа есен? В студиото на  по  темите коментират Гроздан Караджов – предприемач, Стоян Радев – театрален режисьор и Петър Чолаков – политолог.             ", "date": "2018.09.02", "title": "Катастрофира ли държавността"}
{"url": "https://www.bgonair.bg/reportazhi/2018-09-02/politiziraha-pogrebenieto-na-senator-dzhon-makkeyn", "text": "\r\n САЩ се сбогуват със сенатор Джон Маккейн. Днес той ще бъде погребан на военното гробище \"Арлингтън\". По-рано на траурната церемония дъщерята на сенатор Маккейн отправи критики към президента Доналд Тръмп. Без да назовава поименно държавния глава Меган го обвини в \"евтина реторика\" срещу човека, признат за военен герой и именит държавник.  \"Америка на Джон Маккейн няма нужда да бъде направена отново велика, защото винаги е била велика\", бяха част от думите на Меган. Доналд Тръмп, който беше в открита вражда със сенатора и се изказваше пренебрежително за неговата военна служба, не присъства на церемонията. Той отиде в един от голф клубовете си, близо до Вашингтон. На траурната церемония обаче присъстваха президентите Джордж Буш и Барак Обама.  Мнозина американци изказаха възмущението си в социалните мрежи от крайното политизиране на събитието.", "date": "2018.09.02", "title": "Политизираха погребението на сенатор Джон Маккейн"}
{"url": "https://www.bgonair.bg/reportazhi/2018-09-02/seriozno-naprezhenie-v-kemnits-mezhdu-protivnitsi-i-poddrazhnitsi-na-germanskata-migrantska-politika", "text": "\r\n Отново напрежение в германския град Кемниц. Най-малко 300 души са арестувани на протест, на който се събраха хиляди поддръжници и противници на мигрантите. До ескалация на напрежението се стигна след убийството на 35-годишен германец и ареста на извършителите – сириец и иракчанин. Поддръжниците и противниците на либералната имиграционна политика на германския канцлер Ангела Меркел излязоха на протести в Кемниц. Около 6000 поддръжниц на антиимигрантската партия \"Алтернатива за Германия\" скандираха \"Съпротива\" и \"Меркел трябва да си отиде\".  А на контрадемонстрация излязоха защитниците на мигрантите, които се обявиха срещу ксенофобията и насилието.  Те развяваха лозунги \"Любов, а не омраза\" и обвиниха крайната десница, че е използвала убийството на 35-годишния германец, за да разпалят расова омраза срещу мигрантите. След като шествието приключи, много от демонстрантите от двата противникови лагера отказаха да напуснат района. Кемниц се оказа в центъра на дебата в германското общество за чужденците. През последните години повече от 1,6 милиона милиона души, предимно от Сирия, Ирак и Афганистан са потърсили убежище в Германия. ", "date": "2018.09.02", "title": "Сериозно напрежение в Кемниц между противници и поддръжници на германската мигрантска политика"}
{"url": "https://www.bgonair.bg/bulgaria/2018-09-02/obshtina-tutrakan-organizira-vazpomenanie-za-102-godini-ot-tutrakanskata-epopeya", "text": "Община Тутракан и историческия музей в града организират честването на 102 години от Тутраканската епопея. Мястото, на което ще бъде отдадена почит е Мемориалния комплекс \"Военна гробница - 1916\" в село Шуменци. Националният събор - възпоменание ще се проведе от 11:00 часа. За това информират от община Тутракан.", "date": "2018.09.02", "title": "Община Тутракан организира възпоменание за 102 години от Тутраканската епопея"}
{"url": "https://www.bgonair.bg/bulgaria/2018-09-02/treys-zapochva-otstranyavane-na-defektite-po-patya-svoge-sofiya", "text": "Сдружение \"Трейс Своге\" отстранява констатираните дефекти по път II-16 Своге - София, съобщават от сайта на Агенция \"Пътна инфраструктура\".  Не се работи единствено в участъка на пътния инцидент. Работата на него ще започне веднага след завършване на процесуално-следствените работи и Агенция \"Пътна инфраструктура\" получи разрешение от разследващите органи. Трасето все още е в гаранция, след като беше пуснато за движение през 2016 година.", "date": "2018.09.02", "title": "\"Трейс\" отстранява дефектите по пътя Своге - София"}
{"url": "https://www.bgonair.bg/bulgaria/2018-09-02/tezhka-katastrofa-na-e-79-kam-sandanski-ima-postradali", "text": "Поредна тежка катастрофа, този път между два автомобила. Пътниците им останаха заклещи, но за щастие са извадени невредими. По-тежко пострадал, но без опасност за живота, е един мъж. Ударът става на пътя за Гърция край село Струмяни. Движението в участъка остана затворено за малко повече от час, докато хората бъдат извадени от автомобилите. Те са откарани в болница. Беше въведен и обходен маршрут, но нетърпеливи водачи направиха опит да минат, за да не чакат в задръстването. Един от тях беше спрян от полицията, а номера на автомобила му бяха свалени заради нарушението. Към 10 часа движението по първокласния път беше възстановено напълно.", "date": "2018.09.02", "title": "Тежка катастрофа на Е-79 към Сандански - пътници бяха заклещени"}
{"url": "https://www.bgonair.bg/bulgaria/2018-09-02/nfsb-obsazhda-dali-da-ostane-vav-vlastta", "text": "Мистериозно заседание на Националния фронт за спасение на България. Една от партиите в по-малкия партньор в управлението се заканва да излезе от властта. Причината обяви още в петък председателят на формацията и вицепремиер в кабинета Валери Симеонов. Той се разгневи, че премиерът Бойко Борисов не е съгласувал с \"Обединените патриоти\" решението си да поиска оставките на министрите на регионалното развитие, на вътрешните работи и на транспорта заради катастрофата край Своге. Тогава Валери Симеонов свика спешно заседание на Националния изпълнителен комитет на партията с основна тема на разговори: \"Трябва ли НФСБ да излезе от управлението?\". Членовете на формацията заседават далеч от медиите, на тайно място. Напрежението в по-малкия коалиционен партньор се обтегна и през август, когато до Валери Симеонов и лидерът на \"Атака\" размениха остри реплики заради акция \"Шум\" по морето.  В понеделник премиерът е насрочил коалиционен съвет, на който ще бъдат обсъдени новите имена за министри и дали са необходими още промени в състава на кабинета.", "date": "2018.09.02", "title": "НФСБ обсъжда дали да остане във властта"}
{"url": "https://www.bgonair.bg/reportazhi/2018-09-02/naprezhenie-po-vreme-na-snoshtniya-protest-v-svoge", "text": "\r\n Недоволството заради трагедията край Своге, при която загинаха 17 души продължава. Жителите на града и днес излизат на протест срещу опасния път. Те настояват за ремонт и на опасния завой, обявиха се и в защита на единствения обвинен до този момент за трагедията - шофьорът на катастрофиралия автобус - Григор Григоров.  При снощните протести пък се стигна до ескалация на напрежението. Причината беше пристигането при протестиращите на Михаил Рашков - директор на дирекция \"Поддържане на пътната инфраструктура\" в Агенция \"Пътна инфраструктура\". Оказа се, че Рашков, който е и бивш кмет на Своге и бивш директор на пътното управление на АПИ за София-област е дошъл при протестиращите по искане на председателя на агенцията. По думите на Рашков целта на неговата среща с протестиращите е да обясни какви действия е предприела държавата.  Възмущението на живеещите около опасния участък в Своге е за това, че единственият задържан и обвинен към този момент е шофьорът на автобуса, който е превишил позволената скорост с 13 километра.  Спокоен разговор между Рашков и протестиращите обаче нямаше. Спорът им продължи около час. Междувременно стана ясно, че Сдружението \"Трейс Своге\" започва да отстранява констатираните дефекти по пътя. Участъкът, където стана тежката катастрофа преди седмица обаче ще бъде ремонтиран едва след като прокуратурата и следствието разрешат да се работи там.", "date": "2018.09.02", "title": "Напрежение по време на снощния протест в Своге"}
{"url": "https://www.bgonair.bg/bulgaria/2018-09-02/balgarskite-uchenitsi-koito-postradaha-v-bolonya-se-pribraha", "text": "\r\n Децата, пострадали при взрива в Болоня в началото на месец август, се прибраха в България. Общо осем ученици от гимназия в Силистра се оказаха в близост до инцидента, при който мощна експлозия на цистерна срина магистрала до летището на италианския град. Двама души загинаха, а десетки бяха ранени. Българчетата бяха приети в болница. Въпреки инцидента, обаче нито едно от децата не пожела да се върне преди да приключи стажа си.", "date": "2018.09.02", "title": "Българските ученици, които пострадаха в Болоня, се прибраха"}
