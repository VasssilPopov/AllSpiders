{"url": "https://www.bgonair.bg/world/2018-07-19/na-ostrova-ruski-grazhdani-stoyat-zad-otravyaneto-na-skripal", "text": "Идентифицираха заподозрените за отравянето на бившия руски шпионин Сергей Скрипал и дъщеря му Юлия. Двамата бяха открити в безпомощно състояние в британския град Солсбъри в началото на март.  Британската полиция съобщи, че зад опита за убийство с отровното вещество новичок, стоят руски граждани.  Самоличността на заподозрените е била потвърдена с кръстосани проверки на записи от камери за наблюдение на хора, влезли във Великобритания в този период.  След избухването на скандала със Скрипал, Лондон на няколко пъти обвини Русия. Москва категорично отрича. Случаят обаче предизвика изгонването на дипломати.", "date": "2018.07.19", "title": "На Острова: Руски граждани стоят зад отравянето на Скрипал"}
{"url": "https://www.bgonair.bg/bulgaria/2018-07-19/lovtsi-shte-ogranichavat-razprostranenieto-na-zarazite-po-zhivotnite", "text": "Още спешни мерки за намаляване на риска от разпространение на заразата по животни в страната! Ловците ще отстрелват диви свине на по ниски цени. За отстреляна дива свиня на възраст до две години не се заплаща. За отстреляна женска дива свиня над 2 години - цената се намалява от 500 евро на 100 евро! Целта е намаляване на популацията, която може да разнася заразата до домашните животни. Междувременно стана ясно, че мерките в столичния зоопарк също са затегнати, така че опасността да не достигне до животните там.", "date": "2018.07.19", "title": "Ловци ще ограничават разпространението на заразите по животните"}
{"url": "https://www.bgonair.bg/world/2018-07-19/frantsiya-zabranyava-smartfonite-v-uchilishtata", "text": "Франция забранява смартфоните в училище. Двете камари на френския парламент се споразумяха за проектозакон, който да регламентира използването на технологичните играчки в учебните заведения. От септември то ще бъде забранено с няколко изключения: когато става дума за образователни цели и за деца с увреждания. Всяко училище ще може да реши как точно да наложи забраната: дали децата да предават телефоните си на входа, или просто да ги изключват по време на часовете. А учителите ще имат право да конфискуват смартфони и таблети. Мярката ще влезе в сила за заведенията до 7-ми клас, а гимназиите ще могат да избират дали да я приложат, или не.", "date": "2018.07.19", "title": "Франция забранява смартфоните в училищата"}
{"url": "https://www.bgonair.bg/denqt-on-air/2018-07-19/liderat-na-knsb-problemite-v-zdraveopazvaneto-i-obrazovanieto-sa-reshimi-kogato-ima-stimul", "text": "\r\n КНСБ настоява за скок на заплатите, така че след четири години - през 2022, България да е достигнала 60-процентния праг от средноевропейските доходи без паритетна покупателна способност. От профсъюза искат над 1 милиард лева допълнително за заплати в бюджетната сфера през следващата година. \"Това е реална оферта, ръстът от 12% увеличение на парите за заплати беше постигнат миналата година. 750 млн. лв. увеличение са постигнати през тази година, като най-висок дял отиде към сектора на образованието\", каза лидерът на на КНСБ Пламен Димитров в студиото на Bulgaria ON AIR. Президентът на профсъюза уточни, че въпреки това в частния сектор се плаща повече. Той отчете проблемите в здравеопазването и образованието, но потвърди, че те са решими, когато има нужния стимул.  \"Ние смятаме, че не е редно 10 г. след въвеждането на плоския данък да няма анализ как се развива и как влияе. Коефициента, измерващ социалното неравенство достигна този на африканските страни - 40%\", заяви Димитров в \"Денят ON AIR\". Той обясни, че с предложението си от КНСБ искат да \"нулират\" бюджетния излишък и по думите му, ако се изпълни, \"тези пари ще отидат в джоба на българите, като полза ще имат всички, дори и най-високодоходните групи\". ", "date": "2018.07.19", "title": "Лидерът на КНСБ: Проблемите в здравеопазването и образованието са решими, когато има стимул"}
{"url": "https://www.bgonair.bg/bulgaria/2018-07-19/blagoevgradchani-na-protestno-shestvie-v-zashtita-na-razkopkite-kray-am-struma", "text": "\r\n Жители на Благоевград на протестно шествие в защита на разкопките край АМ \"Струма\". Те настояват находките от античното селище \"Скаптопара\" да бъдат запазени.  Античното селище \"Скаптопара\" се намира в непосредствена близост до Благоевград. Някои специалисти твърдят, че дори то е дало началото на областния център в днешно време.  Десетки хора се обявиха против минаването на магистралата пред селището и създадоха \"жива верига\". \"Една история се гради толкова години, а ако утре мине магистралата през него, ще бъде заличено за дни\", каза протестиращ.", "date": "2018.07.19", "title": "Благоевградчани на протестно шествие в защита на разкопките край АМ \"Струма\""}
{"url": "https://www.bgonair.bg/reportazhi/2018-07-19/prizovaha-balgarskite-granichni-politsai-v-turski-sad-balgariya-e-zad-tyah", "text": "\r\n Българските власти застават зад граничните полицаи, които са призовани в турски съд. Причината за това е, че през 2008 година униформените са убили бракониер, преминавал нелегално границата ни.  Четиримата гранични полицаи бяха на среща с главния прокурор заради исканата екстрадиция в Турция. Българските власти вече са разследвали случая и са излезли със становище, че граничните полицаи не са действали неправомерно, категорични са от прокуратурата. Пътувалите в катера, напротив - имат присъда за незаконно влизане в страната ни. Наследниците на загиналия турски гражданин обаче завели дело в съда по правата на човека в Страсбург.  Граничните полицаи все още не са получили всички книжа по делото, което се води в Турция. От София обаче са категорични, че след като делото у нас е спряно заради липса на престъпление, няма причина наследниците на починалия турски гражданин да искат обезщетение. Европейският съд по правата на човека вече е излязъл с решение, че исковете им са неоснователни, защото България е действала изцяло в рамките на правомощията си.", "date": "2018.07.19", "title": "Призоваха българските гранични полицаи в турски съд - България е зад тях"}
{"url": "https://www.bgonair.bg/economy/2018-07-19/bezpretsedentno-kzk-sprya-prodazhbata-na-chez", "text": "\r\n Комисията за защита на конкуренцията спря сделката за продажбата на ЧЕЗ. КЗК не разрешава на фирмата \"Инерком \" на Гинка Върбакова да придобие българските дружества на електроразпределителния холдинг. Мотивите за това са, че ако придобие ЧЕЗ, \"Инерком\" като производител на електрическа енергия, ще има предимство пред останалите участници на пазара. Пазарният регулатор уточнява още, че кандидатът за купувач е посочил в искането си до комисията, че няма вероятност след сделката да придобие господстващо положение. В хода на производството са изискани становища и информация от Министерството на енергетиката, Комисията за енергийно и водно регулиране, \"Електроенергийния системен оператор\" и от основни конкуренти на купувача и продавача. Решението подлежи на обжалване пред Върховния административен съд в 14-дневен срок. От \"Инерком\" обявиха, че са  изненадани от решението на КЗК, а в следващите дни компанията ще съобщи какви действия ще предприеме. Главният редактор на най-влиятелния чешки всекидневник – \"Лидове Новини\" – Веселин Вачков обясни, че реакции по медиите в страната няма, защото е прекалено рано, но според него, ако останат така нещата, ЧЕЗ ще трябва да мислят за други варианти за продажбата на българските си дружества.", "date": "2018.07.19", "title": "Безпрецедентно: КЗК спря продажбата на ЧЕЗ!"}
{"url": "https://www.bgonair.bg/world/2018-07-19/potok-ot-lava-rushi-se-kraterat-na-vulkana-kilauea", "text": "Кратерът на вулкана Килауеа на Хаваите се руши. Тази нощ при мощна експлозия голяма част от стените му се срутиха, което отприщи мощен поток от лава по склоновете му.  Разтопената магма заля един от новозастроените квартали в подножието на вулкана. Няма пострадали, тъй като жителите вече са били евакуирани.  Вулканът Килауеа не показва признаци на успокояване, след като се активизира в началото на май. Кратерът изригва регулярно от 1983 година насам, но за пръв път се случва да се руши.", "date": "2018.07.19", "title": "Поток от лава: Руши се кратерът на вулкана Килауеа"}
{"url": "https://www.bgonair.bg/world/2018-07-19/dvudnevna-stachka-ryanair-otmenya-600-poleta", "text": "Ryanair отменя 600 полета следващата седмица заради планирана стачка на екипажите си. На 25 и 26 юли на протест излизат пилотите и стюардите на авиокомпанията в четири държави – Португалия, Белгия, Испания и Италия.  Служителите на нискотарифната ирландска авиокомпания искат по-добри условия на труд.  Те настояват трудовите им договори да бъдат съобразени с държавата, в която са наети, а не с ирландското законодателство – каквато е практиката в момента.", "date": "2018.07.19", "title": "Двудневна стачка: Ryanair отменя 600 полета"}
{"url": "https://www.bgonair.bg/world/2018-07-19/protesti-i-nedorazumeniya-okolo-sreshtata-putin-tramp", "text": "Трета поредна нощ на протести във Вашингтон. Демонстранти се събраха пред Белия дом, скандирайки лозунги срещу американския президент Доналд Тръмп и изказванията му за руската намеса на изборите в САЩ през 2016 г.  Продължават недоразуменията около това какво точно е искал да каже държавният глава при срещата с руския си колега Владимир Путин в Хелзинки. В изявление Белият дом посочи, че според Тръмп страната му продължава да е мишена на Москва.  Уточнението се наложи, след като на пресконференция вчера президентът бе попитан дали САЩ все още са мишена на Москва, а той само поклати глава и каза \"Не\". Говорител на Тръмп обаче подчерта, че той е имал предвид, че няма да отговаря на повече журналистически въпроси, а не, че не е възможна руска намеса в американските избори.", "date": "2018.07.19", "title": "Протести и недоразумения след срещата Путин - Тръмп"}
{"url": "https://www.bgonair.bg/world/2018-07-19/trima-raneni-pri-ogromen-pozhar-v-chikago", "text": "Трима души, сред които и пожарникар, пострадаха при огромен пожар в жилищен комплекс в предградие на Чикаго. 150 огнеборци гасиха близо 7 часа пламъците, които изпепелиха три от сградите.  Всички хора живеещи в тях са евакуирани и настанени във временни подслони. Спорeд полицията огънят е тръгнал от втория етаж на една от сградите и се е разпалил допълнително от вятъра.  Комплексът е строен през 60-те години на миналия век и не е имал инсталирана противопожарна система, което е затруднило гасенето на огъня. На помощ за справяне с бедствието са се притекли и доброволци от Червения кръст.  В социалните мрежи вече стартира кампания за събиране на средства за пострадалите. В района живеят и много българи, няма информация за пострадали сред тях.", "date": "2018.07.19", "title": "Трима ранени при огромен пожар в Чикаго"}
{"url": "https://www.bgonair.bg/world/2018-07-19/otmeniha-izvanrednoto-polozhenie-v-turtsiya", "text": "Официално от полунощ в Турция беше отменено извънредното положение. То обаче ще бъде заменено от нов, значително по-строг от досегашния закон за тероризма. Анкара въведе извънредното след неуспешния опит за преврат преди две години, като от тогава удължава срока му на действие 7 пъти. След преврата десетки хиляди държавни служители бяха уволнени, а още толкова арестувани, сред тях политици и журналисти. Те бяха обвинени във връзки с живеещия в изгнание в САЩ ислямски проповедник Фетхуллах Гюлен, който е отявлен критик на президента Реджеп Ердоган.", "date": "2018.07.19", "title": "Отмениха извънредното положение в Турция"}
{"url": "https://www.bgonair.bg/world/2018-07-19/hilyadi-rusnatsi-protestiraha-sreshtu-pensionnata-reforma", "text": "\r\n Протести в Москва срещу пенсионната реформа. Хиляди руснаци излязоха по улиците на столицата, недоволни от плановете за повишаване на възрастта за пенсиониране от 60 на 65 години за мъжете и от 55 на 63 години за жените. Според управляващите по-късното оттегляне от работа ще облекчи натиска върху държавната хазна. Реформите се налагат и заради застаряването на населението и слабия растеж на икономиката, която бе тежко засегната от американските санкции.", "date": "2018.07.19", "title": "Хиляди руснаци протестираха срещу пенсионната реформа"}
{"url": "https://www.bgonair.bg/denqt-on-air/2018-07-19/barzi-nakazaniya-pravomoshtiya-na-mvr-i-globi-prez-nap-shte-spirat-futbolnoto-huliganstvo", "text": "\r\n Приемането на спешни мерки срещу футболното хулиганство е сред точките в дневния ред на Народното събрание утре. Успоредно с това депутатите работят и по изцяло нов закон, който да бори агресията по стадионите, който трябва да бъде готов до края на тази година. Според народният представител от \"Обединени патриоти\" Славчо Атанасов сегашният закон, който е от 2004 година, е неефективен и затова е нужен нов. Спешните мерки пък се вкарват за гласуване сега, защото първенството у нас започва. \"Проблемът на стария закон беше, че той не влизаше сериозно в детайлите, а в този закон е много важно да се хванат детайлите\", заяви Славчо Атанасов в студиото на  . Той обясни, че сред спешните мерки е вкарването на определение за футболно хулиганство, недобронамерените запалянковци вече няма само да бъдат гонени от стадионите, а ще подлежи на сериозни санкции. Сред тях са големи глоби, отстраняване от спортни събития до 5 години, арест и общественополезен труд, който може да стигне до 480 часа. Народният представител от \"Обединени патриоти\" Славчо Атанасов допълни също, че вече глобите ще се събират от НАП и няма как да не бъдат платени, а за леките наказания няма да се чака решение на съда, а те ще могат да се налагат от полицията. \"На две инстанции на обжалване в съда, той до 1 седмица ще си получи наказанието\", подчерта Атанасов пред  .", "date": "2018.07.19", "title": "Бързи наказания, правомощия на МВР и глоби през НАП ще спират футболното хулиганство"}
{"url": "https://www.bgonair.bg/bulgaria/2018-07-19/zaradi-poleta-na-chastniya-samolet-prokuraturata-shte-proveryava-za-prestaplenie-po-sluzhba", "text": "\r\n Прокуратурата започва проверка за престъпление по служба заради полета на частния самолет от летище София на 13 юли.  Ще се търси дали служител на аеропорта или на \"Гранична полиция\" не си е свършил работата. Обвинението разполага със записи от камерите, които също ще бъдат използвани.  Прокуратурата ще проверява какъв е обичайният механизъм, по който се действа при полет на частен самолет.  Обяснения вече са дали капитанът на полета, пътниците и част от хората, били на смяна във фаталния 13 юли.  Тъй като на пътниците не е направена паспортна и митническа проверка, въпреки че над 1 час са били на територията на летището, те не са възприели това като пропуск.  Защо \"Гранична полиция\" не е била информирана за наличието на такъв полет, кой е дал разрешение за него, както и конкретния летателен план също ще са обект на проверката.  ", "date": "2018.07.19", "title": "Заради полета на частния самолет: Прокуратурата ще проверява за престъпление по служба"}
{"url": "https://www.bgonair.bg/bulgaria/2018-07-19/turistite-v-balgariya-poveche-ot-balgarite", "text": "Близо 9 милиона туристи, което е повече от населението на България, са посетили страната ни през миналата година. С рекордните резултати се похвали ресорният министър Николина Ангелкова в писмен отговор на депутатски въпрос, пише  . Според нея това се дължи на факта, че още вторият кабинет на Бойко Борисов е определил като свой основен приоритет развитието на туризма. България вече била разпознаваема като целогодишна туристическа дестинация, която предлага високо качество на услугите. Това се виждало и от финансовите резултати. Приходите от туризъм за миналата година са 6,6 милиарда лева, а за 2016 г. са били 6, 4 милиарда, обяснява Ангелкова. Тенденция се запазвала и за тази година, което се виждала от данните за първите пет месеца на 2018 г. От януари до май страната ни е посетена от 2, 4 милиона чужди туристи, което е ръст от 11% или 240 хиляди души повече в сравнение с петте месеца в началото на 2017 г. Според Ангелкова резултатите безспорно са добри, но за да се привлекат още повече чужденци в България Министерството на туризма продължава да работи за подобряване на качеството на националния туристически продукт и обслужването, както и за защита на потребителите. Снимка: Pixabay", "date": "2018.07.19", "title": "Туристите в България – повече от българите!"}
{"url": "https://www.bgonair.bg/bulgaria/2018-07-19/deputatat-ot-bsp-paunov-obvinen-vav-facebook-che-e-predizvikal-katastrofa-piyan", "text": "\r\n Публикация във Facebook обвини депутатът от БСП за България Александър паунов, че е предизвикал катастрофа пиян.  На кадъра в социалната мрежа се вижда бяло Порше с размазана предница. Публикацията е направена от потребител Георги Стефанов, а профилната му снимка е на популярен герой от сериал.  От МВР опровергаха информацията. Действително катастрофа е имало, но участниците не са употребявали алкохол и няма данини Паунов да е сред шофьорите.  \r\nСамият той беше категоричен, че не е участвал в пътен инцидент, не притежава бяло Порше и не консумира алкохол.  Той заподозря умишлена атака.", "date": "2018.07.19", "title": "Депутатът от БСП Паунов обвинен във Facebook, че е предизвикал катастрофа пиян"}
{"url": "https://www.bgonair.bg/denqt-on-air/2018-07-19/gurbet-ili-bezotgovornost-na-roditelite-izkarvali-detsata-ot-uchilishte", "text": "\r\n Близо 24 хиляди отпаднали от училище деца са били върнати в системата, стана ясно на заседанието на Координационното звено по механизма за обхващане и задържане в образователната система на деца и ученици в задължителна предучилищна и училищна възраст. Отчита се и намаление на броя отпадналите. Децата, които повторно излизат от системата на образованието са малко над 2000. Народният представител от ГЕРБ Галя Захариева заяви в студиото на  , че основните причини за това са две. Едната е заминаване в чужбина заедно с родителите, а другата е безотговорността на тези родители. \"Целта не е да търсим анализа на етническа основа, а всяко дете в България да го намерим, да го вкараме в детската градина, в училището, за да бъде то полезно най-напред на себе си\", каза Захариева пред  . Тя призна за трудностите, които експертите имат, за да върнат в учебните заведения ромските деца. Тя настоя, че в училищата и детските градини, където проблемът с отпадането на децата е най-сериозен, идва от липсата на ангажираност на родителите. \"Ако родителите и учителите заедно не подкрепят децата, нито един закон няма да го направи, нито една мярка и нито един механизъм няма върне децата\", категорична беше Галя Захариева от ГЕРБ в ефира на  . Тя напомни също за обвързаността на социалните помощи за семействата и посещаването на училище от децата и обясни, че това трябва да бъде наистина строго контролирано.", "date": "2018.07.19", "title": "Гурбет или безотговорност на родителите изкарвали децата от училище"}
{"url": "https://www.bgonair.bg/denqt-on-air/2018-07-19/vigenin-ot-bsp-zhivotnite-sa-bili-napalno-izlishno-izbiti", "text": "\r\n Темата с чумата по дребните преживни животни в ямболските села провокира отново искане на оставки. Опозицията остро критикува действията на държавата, които били незаконни. Ресорният и вътрешният министър отново потвърдиха, че всички мерки по справяне с кризата били бързи, своевременни и адекватни. Със заповед на министър-председателя Бойко Борисов от длъжността заместник-министър на земеделието, храните и горите е освободен Цветан Димитров. На фона на събитията, оспорваните мерки, предприети от БАБХ продължават да бъдат гореща тема. \"Ако трябва да вярваме на пробите които са направени, чума има, но все пак животните са били напълно излишно избити. В документите на ЕК, в изследвания, които са правени във връзка с това, че тази болест наближава ЕС са правени анализи. Има ръководство, в което категорично пише, че когато има съмнения за тази болест в стопанството, стадото се изолира и се правт проби. Ако се потвърдят, животните се евтанизират, а останалите животни се слагат под карантина, изолират се на 3 км. и се наблюдават в период от 21 дни\", каза в студиото на Bulgaria ON AIR депутатът от БСП Кристиан Вигенин. \"Нищо от това не е направено от момента, в който са възникнали съмнения. Никой не е казал на хората, че не трябва да си извеждат животните. Не е имало нито дезинфекция, нито проверки\", продължи той в \"Денят ON AIR. Вигенин, който е и председател на Комисията по европейските въпроси продължи, че от МВР и Министерството на горите и храните са \"започнали да правят нещата както трябва, но първите дни е имало безхаберие\".  Депутатът добави, че от БСП не възпрепятстват мерките, които трябва да се направят, но \"с голямо закъснение\" се постъпвало по правилния начин.", "date": "2018.07.19", "title": "Вигенин от БСП: Животните са били напълно излишно избити!"}
{"url": "https://www.bgonair.bg/bulgaria/2018-07-19/branshat-na-zhivotnovadite-sashto-se-raztsepi-na-dve", "text": "\r\n В разгара на кризата, браншът на животновъдите се разцепи на две.  От едната страна са фермерите , които вчера протестираха под прозорците на властта и поискаха оставки, а от другата - животновъдите, които отглеждат биволи и крави.  Те също искат да им бъде увеличена помощта \"де минимис\" и настояват уволнените служители на земеделското министерство да бъдат върнати.", "date": "2018.07.19", "title": "Браншът на животновъдите също се разцепи на две"}
{"url": "https://www.bgonair.bg/bulgaria/2018-07-19/baba-dora-lizhe-v-litse-sas-zemedelskiya-ministar", "text": "\r\n По-рано днес в село Болярово, където свика Кризисен щаб, земеделският министър се срещна с баба Дора. Той ѝ обясни, че нейните животни са били контактни с други заразени в селото и затова трябва да бъдат евтанизирани. Порожанов уточни, че не е бил разбран правилно сутринта, че в стадото на баба Дора е открита положителна проба на чума.", "date": "2018.07.19", "title": "Баба Дора лице в лице със земеделския министър"}
{"url": "https://www.bgonair.bg/bulgaria/2018-07-19/nov-sblasak-i-razmyana-na-repliki-mezhdu-pravitelstvoto-i-prezidenta", "text": "\r\n Нови искри прехвърчаха и по оста правителство – президентство. Размяната на реплика между Бойко Борисов и Румен Радев прерасна в нападки и взаимни обвинения. Ябълката на раздора се оказаха контрабандата и събраните пари в хазната. Сива или изсветляла – състоянието на икономиката отново стана повод за политически престрелки. На форум преди дни премиера заяви, че правителството му се справяло значително по-добре по отношение на контрабандата. Румен Радев пък отговори, че управляващите трябва да пречупят собствените се виждания за правова държава, върховенство на закона и корупция.", "date": "2018.07.19", "title": "Нов сблъсък и размяна на реплики между правителството и президента"}
{"url": "https://www.bgonair.bg/reportazhi/2018-07-19/futbolnoto-huliganstvo-vliza-v-dnevniya-red-na-parlamenta-utre", "text": "\r\n Разигралите се грозни сцени след отпадането на Левски от турнира Лига Европа, извадиха отново на дневен ред мерките срещу футболното хулиганство. Очаква се утре темата се да бъде извънредна точка в работата на депутатите, а поправките в закона да бъдат приети окончателно още следващата седмица. След хвърляните седалки на Герена за пореден път се заговори за нужната реформа в закона срещу футболните хулигани и спешните мерки, които трябва да бъдат взети.  Затова утре извънредна точка в дневния ред на депутатите са именно поправките, които трябва да дадат повече правомощия на МВР. Предвижда се всеки един от публиката да влиза с персонален билет, а на участвалите и преди в хулигански свади, достъпът няма да бъде разрешен. Няколко от водещите ни клубове пък се обединиха в кампания срещу футболните хулигани. След като се върнат от лятната си ваканция, депутатите ще умуват и върху изцяло нов Закон за футболното хулиганство.", "date": "2018.07.19", "title": "Футболното хулиганство влиза в дневния ред на парламента утре"}
