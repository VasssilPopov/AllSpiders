{"url": "https://www.bgonair.bg/kriminalno/2018-03-03/arestuvaha-19-godishen-student-v-michigan-ubil-roditelite-si", "text": "Aрестуван е 19-годишния студент, заподозрян за убийството на родителите си в пансиона на Централния Мичигански университет. Джеймс Ерик Дейвис-младши беше заловен рано тази сутрин. Той бил забелязан малко след полунощ във влак, преминаващ до кампуса, се съобщава на сайта на отдела за извънредни комуникации на университета. Стрелбата в сградата \"Камбъл хол\" на университета стана в деня, в който родители пристигаха, за да вземат децата си за едноседмична пролетна ваканция. Над 100 полицаи, някои тежковъоръжени и в камуфлажни униформи, претърсваха кварталите край Централния Мичигански университет след нападението. Университетът съобщи, че двамата загинали са майката на заподозрения Дайва Дейвис и бащата Джеймс Дейвис старши, полицай на нещатна служба в чикагското предградие Белууд. В нощта преди нападението заподозреният бил отведен в болница, след като приел свръхдоза наркотици или е имал лоша реакция на приети психотропни вещества, обясни говорител на полицията на пресконференция. Засега не е известно как заподозреният се е снабдил с оръжие. Законите на Мичиган разрешават носенето на скрито оръжие, но Централният Мичигански университет забранява носенето на всякакви оръжия в кампуса. Стрелбите са често явление в САЩ, където броят на огнестрелните оръжия е равен на този на жителите, отбелязва АФП, цитиран от ", "date": "2018.03.03", "title": "Aрестуваха 19-годишения студент, заподозрян за убийството на родителите си в Мичиган"}
{"url": "https://www.bgonair.bg/bulgaria/2018-03-03/prezidentat-radev-prizova-balgariya-da-razvie-visoki-zdravni-standarti", "text": "Президентът Румен Радев призова България да развие високи здравни стандарти, конкурентни в световен мащаб, и приветства възможността експерти на Световната здравна организация да предложат анализ на здравния ни модел. Това стана на среща на \"Дондуков\" 2 с генералния директор на СЗО д-р Тедрос Гебрейесус, на която президентът заяви, че години наред пациенти и медици стават свидетели на редица трансформации в българското здравеопазване, но не са удовлетворени от резултата, предава  \r\n  \r\nБългария е в процес на въвеждане на електронна здравна карта, необходимо е страната ни да развие високи стандарти, конкурентни не само в европейски, но и в световен мащаб, подчерта държавният глава, цитиран от своята пресслужба. Румен Радев и д-р Тедрос Гебрейесус бяха единодушни, че не само медицинската грижа, но и превенцията, здравното образование и здравословният начин на живот са важни предпоставки за подобряване на живота у нас и по света. \r\n  \r\nСред основните приоритети в дневния ред на българското председателство на Съвета на ЕС е темата за здравословното хранене при децата, посочи на срещата Румен Радев. Президентът изрази интереса на страната ни към работата на комисията към СЗО, която ще търси решения, необходими за ускоряването на резултатите от борбата с хронични болести като сърдечно-съдовите, онкологичните болести и диабета. \"Страната ни има напредък в подобряването на здравното състояние на българите, но нараства броят на смъртните случаи от сърдечно-съдови и онкологични заболявания\", посочи Румен Радев. \r\n  \r\nМалко по-рано през деня стана ясно, че СЗО ще подкрепи България в реформата на здравната система. Една от основните промени се предвижда да бъде въвеждането на нов здравноосигурителен модел, изтъкна Гебрейесус, който е в България, за да подкрепи възможността за засилване на сътрудничеството между Европейския съюз и Световната здравна организация в рамките на Българското председателство на Съвета на ЕС. Снимка: Олег Попов (Bulgaria ON AIR)", "date": "2018.03.03", "title": "Президентът Радев призова България да развие високи здравни стандарти"}
{"url": "https://www.bgonair.bg/economy/2018-03-03/ogromna-razlika-v-zaplashtaneto-na-mazhete-i-zhenite-v-sasht", "text": "Разликата в заплащането между половете в САЩ е голяма - жените трябва да имат с една степен по-високо образование, за да получат същата заплата като мъжете, показва последно проучване на университета в Джорджтаун. Според данните например средната заплата на жените с образователна степен \"магистър\" през 2017 година е 83 хил. долара годишно. Около тази сума се върти средната заплата и за мъжете, но с образователна степен \"бакалавър\" - 87 хил. долара. Мъжете със степен магистър обаче получават средно 121 хил. долара. Жените бакалаври са печелили средно по 61 хил. долара годишно през миналата година. Най-малка е разликата в заплащането между мъжете и жените, които имат по-ниско от гимназиално образование в САЩ - съответно 27 хил. долара спрямо 37 хил. долара годишно. 13% от американците печелят под 20 хил. долара годишно и почти половината от тях са жени. В обратния полюс - 12% от американците печелят над 100 хил. долара годишно и само 27% от тях са жени. Известно обяснение на разликата в заплащането може да бъде намерено в по-малкото часове работа, които извършват жените - 37 часа седмично спрямо 40 часа за мъжете, посочват авторите на проучването. Проучването показва още, че 73% от изпълнителните директори в САЩ са мъже и те са склонни да посочат за свои наследници мъже. В анализа е посочено, че САЩ изостават от останалите държави в Организацията за икономическо сътрудничество и развитие (ОИСР) по отношение на участието на жените в работната сила. През 2015 година в работната сила участват 67% от жените, докато средното за ОИСР е 68%. Страната е на 18 място в организацията по този показател, посочва Анализаторите посочват, че причината е, че в останалите държави има по-добри условия за работещи майки, отколкото в САЩ. Например французойките имат по 16 седмици платен отпуск за отглеждане на първо и второ дете и 26 седмици - за трето. Тя има право и на допълнителни помощи за детегледачка и т.н. За сравнение американското законодателство дава 12 седмици неплатен отпуск за майките, които се грижат за новородено. Снимка: Pixabay", "date": "2018.03.03", "title": "Огромна разлика в заплащането на мъжете и жените в САЩ"}
{"url": "https://www.bgonair.bg/bulgaria/2018-03-03/voleybolnite-zvezdi-na-balgariya-otpraviha-pozdrav-za-3-mart", "text": "Някои от най-големите волейболни звезди на Бълагрия отправиха поздрав за националния празник. Във видеоклип публикуван във Facebook, заедно с младежи от спортните клубове рецитират поемата на Христо Ботев \"Хаджи Димитър\".  Изпълненията на 12-те куплета са изпратени от различни точки на света и за кратко време събраха хиляди харесвания в социалните мрежи. ", "date": "2018.03.03", "title": "Волейболните звезди на България отправиха поздрав за 3 март"}
{"url": "https://www.bgonair.bg/bulgaria/2018-03-03/evrostat-70-ot-sofiyantsite-sa-dovolni-ot-zhivota-si-v-stolitsata", "text": "Около 70 на сто от живеещите в столицата са били доволни от градските условия на живота си в София, отчита анализ на Евростат, посветен на удовлетвореността на европейците от качеството на живот в градската среда, която са обитавали през 2016 г. Отчита се, че София е единственият град у нас, който отбелязва значителен прираст на населението през последните години и в столицата живее около 20 на сто от общото население на страната. За последните години столицата е нараснала с около 400 хиляди души, което е промяна от близо плюс 40 процента. През 1990 г. столицата е наброявала малко над 1 милион души, докато през 2016 г. живеещите в София-град вече са били около 1,4 млн. души. По този показател столицата е класифицирана като град от Тип 1 - процъфтяващо ядро и увеличаващо се население. Варна е единственият друг град у нас, който е класифициран с Тип 1 и положителна промяна в числеността на населението от плюс 10 на сто. Отчита се също, че поради значителната концентрация на жителите в столицата - София е и най-скъпият град в страната, като средният доход е варирал около 13 хиляди лева, а средният разход - около 12 хиляди лева. В София домакинствата са разполагали с над 650 хиляди жилища, но над 140 хиляди /или 22 на сто/ са били незаети. Средната цена на сделките с жилищни недвижими имоти в София през първото тримесечие на 2016 г. е била 835 евро/кв. м , докато за същото тримесечие средната цена за жилище в сграда ново строителство е била 950 евро/кв. м. Средната цена на апартамент в София за същото тримесечие е била 79 800 евро, докато цената на жилища в сгради ново строителство е била около 90 000 евро. Най-висок дял от удовлетвореност от живота в градска среда е регистриран сред жителите на три града - Грац /85 на сто/, Цюрих /83 на сто/ и Виена /80 на сто/, отчита европейската статистика на базата на статистически данни от близо 80 града в ЕС. Тези три града попадат и сред Топ 10 на най-скъпи градове в света. /В същата класация София е на 184 позиция от общо 400 града в света/. Сред градовете, в които гражданите на ЕС показват най-висока удовлетвореност от условията на живот, са още Копенхаген - 78 на сто, френският Рен - също 78 на сто, Брюксел - 77 на сто, Женева - 76 на сто и др. Най-ниско ниво на удовлетвореност от условията на живот в градска среда е регистрирано в силно индустриализирания унгарски град Мишколц - 44 на сто, в гръцката столица Атина - 45 на сто и в Букурещ - 49 на сто, отчита Евростат. Тези три града са единствените в ЕС, в които повече от половината население е заявило, че не е доволно от условията си на живот. Според друг показател от анализа - най-лесно се намира работа в следните европейски градове: Прага, Мюнхен и Братислава. В другия край на скалата най-висок дял анкетирани заявяват, че е трудно да се намери работа в Палермо - 96 на сто, Наполи - 93 на сто, Торино, Атина и Малага - по 85 на сто и др. Париж е бил градът, в който най-висок процент жители са ползвали обществения транспорт - около 70 на сто, като всеки ден във френската столица са пътували повече от 1 млн. души, а Талин е регистриран като първият град в ЕС, който предоставя на всички свои жители безплатен градски транспорт. Още новини четете в   ", "date": "2018.03.03", "title": "Евростат: 70% от софиянците са доволни от живота си в столицата"}
{"url": "https://www.bgonair.bg/sutreshen-blok/2018-03-03/obedinyava-li-ni-ili-ni-razedinyava-natsionalniyat-praznik-na-balgariya", "text": "\r\n Не бих се определил нито като русофил, нито като русофоб. У мен обаче веднага възниква въпросът защо на националния ни празник, в който честваме възкръсването на българската държава, чужди знамена трябва да присъстват по празничните събития. Нито портретът на Владимир Путин, нито флагът на днешната Руска федерация имат нещо общо с някогашната Царска Русия. Това посочи в празничното студио на Bulgaria ON AIR бившият лидер на Българския национален съюз (БНС) Боян Расате по повод поредния скандал, който избухна в медийното пространство и въпросът обединява ли ни или ни разединява Националният празник на България. Не на това мнение се оказа обаче журналистът Нора Стоичкова. По думите ѝ знамената на Руската федерация няма как да са ни чужди, тъй като това са наследниците на руснаците, които са пролели кръвта си за свободата на страната ни. \"Това е признание за геройството на тези хора\", категорична бе тя пред ", "date": "2018.03.03", "title": "Обединява ли ни или ни разединява националният празник на България?"}
{"url": "https://www.bgonair.bg/bulgaria/2018-03-03/shipka-e-istorichesko-dostoynstvo-ne-biva-da-go-pileem-zayavi-prezidenta-radev", "text": "\"Шипка е капитал от историческо достойнство, който няколко хиляди доблестни мъже завещаха на всички нас, потомците, и който ние не бива да пилеем.\" Това заяви президентът Румен Радев в изказването си на церемонията на връх Шипка по случай отбелязването на Националния празник – 3 март. В изказването си Румен Радев заяви, че под снега, в пръстта на връх Свети Никола, Околчица, Орлово гнездо и околните редути лежат много кости и 140 години по-късно трудно някой може да каже кои са български и кои руски, но от тези кости е съградено скелето на българската свобода, на руската и българската бойна слава. \"Днес сме се събрали на този див, чутовен връх, за да се преклоним пред героите на българската свобода и да почетем нашето общо минало\", подчерта президентът. \n \"През годините, в августовските жеги и в мартенските виелици, вие бяхте тук, дори когато политиците ги нямаше. Защото знаехте, че с вашето присъствие, с вашата почит, скрепявате историческата истина\", се обърна президентът към стотиците граждани, дошли на паметния връх.  \"Вие, скъпи сънародници, млади и стари, бяхте опълченците на историческата правда, които не допуснахте тя да бъде поругана и низвергната. Към вас е моята човешка благодарност\", заяви още Румен Радев. \r\n  \r\nПрезидентът благодари на Негово Светейшество Неофит и Негово Светейшество Кирил, Патриарх на Москва и цяла Русия, за съслужението, което духовните глави на България и Русия извършиха по-рано в Шипченския манастир „Рождество Христово“ в град Шипка. \"Благодаря за мъдрите думи, признателността, благодарността и християнския дух, който помни, но и прощава, който осмисля свободата и извисява човека. Християнският дух, в който саможертвата е път към свободата, тъй както хекатомбата на Шипка отвори вратите на нашето национално Освобождение\", подчерта още в изказването си на церемонията на връх Шипка българският държавен глава. \r\n  \r\nПрезидентът Румен Радев беше посрещнат с официална церемония на историческия връх, по време на която прие рапорта на началника на караула. Държавният глава присъства на панихида в памет на загиналите български и руски воини. Снимка: Олег Попов (Bulgaria ON AIR)", "date": "2018.03.03", "title": "Шипка е капитал от исторически достойнства, не бива да ги пилеем, заяви Радев"}
{"url": "https://www.bgonair.bg/bulgaria/2018-03-03/borisov-ot-facebook-poklon-pred-pametta-na-zaginalite-za-svobodata-na-balgariya", "text": "Премиерът Бойко Борисов отправи поздрав по случай националния празник на България.  В личния си профил във Facebook той написа: \"Честит 3-ти март! Поклон пред паметта на всички, които са се борили и загинали за свободата на България. Признателност, която няма давност. Нека всеки българин днес живее така, че тяхната жертва да не е била напразна.\"", "date": "2018.03.03", "title": "Борисов от Facebook: Поклон пред паметта на загиналите за свободата на България!"}
{"url": "https://www.bgonair.bg/bulgaria/2018-03-03/bov-razvya-natsionalniya-tribagrenik-v-pomosht-na-dete-s-ryadko-zabolyavane", "text": "\r\n За пета поредна година Бов отбелязва Освобождението на България със спускане на националния трибагреник от скалата, надвиснала над селището. Тази година са изработени и 140 малки знамена, които ще бъдат предоставени на 140 домакинства от Бов срещу цената от 2.00 лева. Всички събрани средства ще бъдат дарени на дете в нужда.  За Полина Божилова 3 март е двоен празник. Преди 12 години на този ден тя става майка на Божидар. Детето страда от рядкото заболяване полимикрогирия, квадрипареза и епилепсия.  Вече 12 години Полина е посветила живота си на грижите за сина си. За инициативата тя научава от интернет. За следващата трансплантация са необходими около 4000 лева. От години рехабилитацията е непрекъсната, провеждани са му и много други терапии, както и медикаментозни лечения. Полина вече е забравила какво е свободно време.  На рождения ден на сина си Полина мечтае за свобода... На името на Бобчо има разкрита дарителска сметка в Уникредит Булбанк: BG81UNCR70001521373481 като титуляр е самия той - Божидар Спасов.  Може и да изпратите дарителски SMS с текст на латиница DMS BOJIDAR на номер 17 777 (за абонати на Telenor, VIVACOM и Mtel).   За състоянието му и как протича борбата на това смело дете, може да се информирате на страницата във Facebook \"Да помогнем на Бобчо\". \r\n  ", "date": "2018.03.03", "title": "Бов развя националния трибагреник в помощ на дете с рядко заболяване"}
{"url": "https://www.bgonair.bg/bulgaria/2018-03-03/balgarsko-voenno-chudo-boevete-pri-shipka", "text": "\r\n Едва ли има българин, който да не е чувал за Шипка. На този връх се развива един от преломните, ако не и решаващия момент в Руско-Турската освободителна война. Тя започва през април 1877 година, а след преминаването на руските войски през Дунав те се разделят на три части. Една от тях - предният отряд на ген. Гурко се насочва напред. В същото време от Черна гора по море е прехвърлена армията на Сюлейман паша, състояща се от калени в битки 45 хил. войници. При Стара Загора тези сили се сблъскват с малобройния беден отряд. По думите на опълченеца, бъдещ генерал Никола Генев, руснаците не се надяват особено на опълченците. \"Те си мислеха и явно говореха, че българските дружини като новосформирани части, без традиции, кратко време обучавани... ще се разпръснат и разбягат при първите гърмежи и ще ги оставят сами на бойното поле.\" Но сражрението при Стара Загора и героичната защита на Самарското знаме променят тази нагласа. Все пак предният отряд е изтласкан на север и е разформирован. Вниманието на руското командване е насочено към Плевен. А отрядът на ген. Радецки разполага с малко сили да охранява над 100 километра старопланински проходи.", "date": "2018.03.03", "title": "\"Българско военно чудо\": Боевете при Шипка!"}
{"url": "https://www.bgonair.bg/world/2018-03-03/spipaha-13-t-kokain-na-pristanishteto-v-rio", "text": "Полицията в Рио де Жанейро откри 1,3 тона кокаин в контейнери на пристанището, съобщи телевизионният канал \"Глобу\", цитиран от  \"Смятаме, че това е най-голямата в историята пратка кокаин, конфискувана в Рио де Жанейро, и една от най-големите в историята на Бразилия\", заяви в телевизионен ефир следователят Фабрисиу Оливейра. Наркотикът бил разпределен в 48 пакета в два контейнера. Полицейски кучета открили кокаина, въпреки че контрабандистите били сложили в контейнерите подправки, за да прикрият характерната миризма на наркотика.  Собствениците на контейнерите още не са установени. По случая се води разследване. Снимка: Pixabay", "date": "2018.03.03", "title": "Спипаха 1,3 т кокаин на пристанището в Рио"}
{"url": "https://www.bgonair.bg/bulgaria/2018-03-03/arhimandrit-dionisiy-za-patriarh-kiril-deystviyata-mu-se-ne-samo-pravilni-no-i-pravedni", "text": "\r\n Действията на патриарх Кирил са не само правилни, но и праведни, заяви в празничното студио на  архимандрит Дионисий. Той коментира знаковата визита на руския патриарх у нас специално за 3 март и посочи, че идването му е напълно естествено решение. \"През 2012 г. на официалното си посещение у нас патриарх Кирил изключително категорично заяви, че \"не само какво България е дала на Русия в миналото е от значение, а и какво вярата на вярващия български християнин оттук е занесла в руската страна\", обясни гостът на телевизията. Архимандрит Дионисий подчерта, че ролята на Църквата е да провежда политика, но не партийна, а обществена.  ", "date": "2018.03.03", "title": "Архимандрит Дионисий за патриарх Кирил: Действията му - не само правилни, но и праведни!"}
{"url": "https://www.bgonair.bg/bulgaria/2018-03-03/edno-e-myastoto-pazeshto-pametta-na-balgarskata-boyna-slava", "text": "\r\n Едно място в София пази паметта за българската бойна слава. Спомените за победи и поражения, за възходи и падения, мястото, което отдава почит на онези над 180 хиляди българи, сложили кости в пръстта, в защита на националните идеали във войните на България.  В дни като честването на Трети март по-ясно осъзнаваме какво са дали тези преди нас за правото ни да съществуваме.  А мястото, за което става въпрос, е Военноисторическият музей.  ", "date": "2018.03.03", "title": "Едно е мястото, пазещо паметта на българската бойна слава"}
{"url": "https://www.bgonair.bg/bulgaria/2018-03-03/pregovorite-za-chez-zapochvat-drugata-sedmitsa-v-praga", "text": "Преговорите между \"Инерком България\" и \"ЧЕЗ груп\" относно възможността българската държава да закупи дялове в \"ЧЕЗ България\" ще се състоят от средата до края на следващата седмица в Прага. Това заявиха от \"Инерком България\" в специално прессъобщение. Веднага след приключването им от компанията обещаха информация за хода на разговорите и взетите решения. Правителството ни обяви намерението българската държава да придобие контролен пакет над ЧЕЗ в четвъртък. Това стана след среща на министър-председателя Бойко Борисов и Гинка Върбакова, собственик на \"Инерком\", фирмата, която сключи сделката за придобиване на българските активи на електроразпределителното дружество. Върбакова заяви, че е склонна държавата да има участие в сделката.   ", "date": "2018.03.03", "title": "Преговорите за ЧЕЗ започват другата седмица в Прага"}
{"url": "https://www.bgonair.bg/sutreshen-blok/2018-03-03/za-duhovnata-svoboda-govoryat-potomtsite-na-levskii", "text": "\r\n В историята на нашата свобода има нещо като чудо. Чудото да успеем да съхраним едно име неопетнено, никога недокоснато от скандалите на ежедневието и от типичното ни качество да се съмняваме във всичко. Неговото име е Васил Левски. \"Ако днес нещо много осезаемо липсва, то това е духовната свобода, която дори има много по-голямо измерение от това чисто политически да живеем във формално свободна държава. Духовната свобода ни дава възможност да имаме хоризонт, цел и посока, в която да вървим\", сподели в празничното студио на Bulgaria ON AIR пра-правнучката на Васил Левски Христина Богданова. По думите ѝ в противен случай се затваряме в страха си и ставаме малки и нищожни. \"Досега не е имало съмнения за това, че съм потомка на Левски. Дори повечето от приятелите ми изпитват вълнение, защото това е нещо изненадващо и различно. И за щастие не променя отношението им към мен\", каза Яна Ангелова, която е потомка на Апостола.", "date": "2018.03.03", "title": "За духовната свобода... Говорят потомците на Левски"}
{"url": "https://www.bgonair.bg/bulgaria/2018-03-03/spomenite-za-graf-ignatiev-ot-edinstveniya-mu-naslednik", "text": "\r\n Единственият наследник на Граф Игнатиев в Русия пристигна у нас за 140-годишнината от Освобождението на България. Това е Олга Чевская, която е праправнук на Граф Игнатиев по бащина линия. 69-годишната рускиня е получила покана от Фондация \"Устойчиво развитие България\". Първата спирка на Чевская беше столичното 6-то Основно училище в София, което от 1912 г. носи името на Граф Игнатиев. То е единственото учебно заведение у нас, което може да се похвали с портрет на руския офицер, изпратен лично от неговата съпруга - Екатерина Леонидовна. Граф Игнатиев, известен още като \"Графът на българите\", подписва от името на Русия Санстефанския мирен договор, с което се слага началото на Свободна България. Когато през 1982 година неговата внучка идва в страната ни за пръв път, тя пътува с влак. В купето попада на българи, които пеят, а мелодията се запечатва завинаги в съзнанието ѝ. Какво разказа Олга Чевская пред камерата на   и какви са спомените за дядо ѝ -   ", "date": "2018.03.03", "title": "Спомените за Граф Игнатиев от единствения му наследник в Русия"}
{"url": "https://www.bgonair.bg/bulgaria/2018-03-03/300-metrov-tribagrenik-povezhda-stara-zagora-po-ulitsite-na-grada", "text": "\r\n Стара Загора е един от градовете с много тежка съдба по време на Руско-турската освободителна война.  За четвърта поредна година 300-метров трибагреник ще дефилира по улиците на града. Шествието е водено начело с актьора Васил Михайлов. Очаква се хиляди жители и гости да се включат в дефилирането до мемориалния комплекс \"Бранителите на Стара Загора\". Тази година шествието е предвождано от реплика на Самарското знаме и от Старозагорското такова.  ", "date": "2018.03.03", "title": "300-метров трибагреник повежда Стара Загора по улиците на града"}
{"url": "https://www.bgonair.bg/bulgaria/2018-03-03/v-podnozhieto-na-shipka-avtentichni-rodolyubtsi-peyat-pesnite-na-svoya-kray", "text": "\r\n В подножието на връх Шипка стотици хора вече изкачват стълбите до историческата светиня. Родолюбците започнаха да пристигат малко преди 5 часа сутринта, предаде репортерът на Даниела Пехливанова. Тя се срещна с автентични родолюбци - част от певческа група, които изпълниха и две свои песни. \"Дойдохме до Шипка специално от село Радювене, Ловечко. Това е първата година, в която пристигаме организирано\", обясниха те. И призоваха: \"Нека и другите последват нашата инициатива и все повече българи посещават паметника на 3 март!\" А накрая на разговора певците изпратиха екипа на телевизията отново с песен. С кого още ни срещна Даниела Пехливанова, вижте: \r\n  ", "date": "2018.03.03", "title": "В подножието на Шипка: Автентични родолюбци пеят песните на своя край"}
{"url": "https://www.bgonair.bg/sutreshen-blok/2018-03-03/tsveta-karayancheva-tryabva-da-pomnim-che-svobodata-e-privilegiya", "text": "\r\n 3 март е много велика дата. Освобождението е път на българската държава към възраждане. Вълнувам се, защото ще посрещна празника с много сънародници, ще изкачим връх Шипка и ще направим възпоменание за тези, които са оставили костите си тук. Трябва да помним, че свободата е привилегия, сподели пред  председателят на Народното събрание Цвета Караянчева. Тържествена литургия ще бъде отслужена в Шипченския манастир \"Рождество Христово\" от българския патриарх Неофит и руския патриарх Кирил.  В нея участие ще вземат президентът Румен Радев, председателят на Народното събрание Цвета Караянчева, както и други депутати. \"Трябва да пазим свободата си и да я предаваме на идните поколения. Всичко завизи от хората. Трябва да бъдем разумни и да мислим за бъдещето, защото разделението не помага на никого\", допълни още председателят на Народното събрание.", "date": "2018.03.03", "title": "Цвета Караянчева: Трябва да помним, че свободата е привилегия!"}
{"url": "https://www.bgonair.bg/bulgaria/2018-03-03/natsionalnata-biblioteka-s-izlozhba-za-osvoboditelnata-voyna", "text": "\r\n Навръх 3 март всички желаещи, решили да прекарат Националния празник в София, могат да посетят Националната библиотека, където са представени материали от Освободителната война. Изложбата включва периода от отзвука на Априлското въстание, през битките за Шипка, Шейново, Стара Загора, Плевен, до признателността и почитта към загиналите за Освобождението.", "date": "2018.03.03", "title": "Националната библиотека с изложба за Освободителната война"}
{"url": "https://www.bgonair.bg/sutreshen-blok/2018-03-03/balgarskiyat-i-ruskiyat-patriarh-shte-otsluzhat-liturgiya-v-shipchenskiya-manastir-rozhdestvo-hristovo", "text": "\r\n Шипченският манастир \"Рождество Христово\" е построен в чест на падналите руски и български войни. Това е истинско място за поклонение, тъй като в специално изградена костница се пазят костите на над 9 хил. войни. Храмът е построен през далечната 1902 година в присъствието на целия тогавашен руски и български военен и политически елит.   В 10 ч. ще започне тържествената служба. Тя ще бъде отслужена от българския патриарх Неофит и руския патриарх Кирил. В нея участие ще вземат българският президент Румен Радев, председателят на Народното събрание Цвета Караянчева, както и други депутати. Достъпът на обикновените граждани до храма към момента е изключително труден. Около вр. Шипка вече се забелязват и чувствителни задръствания, предаде репортерът на Bulgaria ON AIR Благой Цицелков.", "date": "2018.03.03", "title": "Българският и руският патриарх с литургия в Шипченския манастир"}
{"url": "https://www.bgonair.bg/bulgaria/2018-03-03/aprilskoto-vastanie-s-zhertvite-si-donese-svobodata-otseche-voenniyat-ministar", "text": "\r\n Ако не беше Априлското въстание с неговите 30 хил. жертви, подвигът на Батак, Брацигово, Перущица, Панагюрище, Копривщица - нямаше да има Руско-турска война, категоричен бе пред  военният министър Красимир Каракачанов. Думите му дойдоха по повод несъгласието му с твърденията, че сме получили свободата си наготово, без заслуги за това. \"Преди 140 години след десетки въстания и съпротива, които оказваме по време на турското робство, българската държава се възстанови\", отбеляза Каракачанов.  ", "date": "2018.03.03", "title": "Априлското въстание с жертвите си донесе свободата, отсече военният министър!"}
{"url": "https://www.bgonair.bg/bulgaria/2018-03-03/bulgaria-on-air-v-istoricheskata-razhodka-hronikite-na-svobodata", "text": "\r\n направи историческа разходка. След Централната емисия новини тази вечер, ще можете да видите пълния епизод на филма \"Хрониките на свободата\", подготвен от репортера Миглена Георгиева и екипа на телевизията. На 27 юни 1878 година 2 часа след полунощ в местността Текир дере край Свищов е извършен един от най-успешните десанти в световната военна история. На този бряг на река Дунав брега слизат руските войни, откъдето започва Освободителната война. \r\n  ", "date": "2018.03.03", "title": "Bulgaria ON AIR с историческа разходка - \"Хрониките на свободата\""}
{"url": "https://www.bgonair.bg/bulgaria/2018-03-03/140-godini-svobodna-balgariya-chestit-natsionalen-praznik", "text": "България чества днес националния си празник – Деня на освобождението. На 3 март (19 февруари по стар стил) 1878 г. е подписан Санстефанският мирен договор между Русия и Османската империя, с който се слага краят на Руско-турската война от 1877-1878 г. Войната, която е десета в поредицата от руско-турски войни, е наречена Освободителна, тъй като довежда до освобождаването на част от българите от Османската империя и създаването на Третата българска държава. Със Санстефанския мирен договор България възкръсва отново на картата на Европа. От 1888 г. 3 март се празнува като Ден на Освобождението на България от турско робство. Еднократно като официален празник е отбелязан през 1978 г. по повод 100-годишнината от Освобождението. 10 години по-късно става официален празник. Руско-турската война започва на 12/24 април 1877 г. с издаден в Кишинев Манифест на император Александър Втори. Включено е и Българското опълчение (12 опълченски дружини), самостоятелна българска доброволческа войска, създадена по предложение на руския генерал Р. М. Фадеев с подкрепата на Българското централно благотворително общество и славянските благотворителни комитети в Русия, които закупуват със свои средства 12 оръдия и голям брой пушки и патрони и ги предоставят на опълченците. Според плана на руското командване от октомври 1876 г. първоначалното предназначение на Опълчението е да служи като \"пеши конвой на главнокомандващия княз Николай Николаевич\". Напливът от доброволци не престава и до обявяването на войната през април 1877 г. в Опълчението са зачислени 7444 бойци и 81 офицери в 6 дружини (3 бригади). Командир на българското опълчение е руският генерал Н. Г. Столетов. На 6 май 1877 г. жителите на гр. Самара им подаряват бойно знаме. Самарското знаме е бойното знаме на Трета дружина от Българското опълчение, станало светиня за българския народ в борбата му за национално освобождение. Ушито е по време на Априлското въстание 1876 г. от жителите на руския гр. Самара (откъдето носи и името си), но междувременно въстанието е потушено. Изработено е от монахини от Самарския девически манастир. Направено е от двоен тънък копринен плат с червена, бяла и синя ивица с размери 185/190 см, с пришит в средата от двете страни черен кръст. На лицевата страна в кръста са изобразени славянските първоучители Кирил и Методий, а на другата - Иверската Света Богородица. Знамето участва във всички боеве на Опълчението. Под него падат 5 знаменосци и сам подполковник Калитин - един от най-способните офицери в руската армия. Самарското знаме е единственото бойно знаме, наградено с орден \"За храброст\" първа степен (30 август 1880 г.). Българските опълченци проявяват особено голям героизъм при отбраната на Шипченския проход (9-11 август 1877 г.). В края на декември 1877 г. те вземат участие и в боевете при Шипка и Шейново. След подписването на Санстефанския договор (1878 г.) Опълчението е отделено от състава на руската армия и става основа за изграждането на младата българска войска, наречана Българска земска войска. Шипченската епопея прави прелома на войната необратим. Боевете на Шипка се водят на най-високите точки на Шипченския проход - връх Шипка (до 1951 г. - Св. Никола, до 1977 г. Столетов) и Орлово гнездо от 9/21 до 11/23 август 1877 г. между войските на Сюлейман паша и руско-българския отряд на ген. Н. Г. Столетов. На 3 март в малкото селце Сан Стефано (дн. Йешилкьой), разположено на 12 км от Истанбул, е подписан мирният договор между Русия и нейните съюзници Румъния, Сърбия и Черна гора, от една страна, и Османската империя, от друга. Санстефанският мирен договор е предварителен и подлежи на одобрението на останалите Велики сили. Постановленията за България се съдържат в членовете от 6 до 11 и в член 19. Съгласно тях България се учредява като автономна, но васална държава с граници, които обхващат с малки изключения почти всички земи в европейската част на Турция, населени с българи. Общата й площ възлиза на повече от 170 хиляди кв. км. Санстефанският мирен договор увенчава с успех многовековните борби на българите и довежда до възстановяване на българската държава. Честит национален празник, България! Снимка: Pixabay", "date": "2018.03.03", "title": "140 години свободна България! Честит национален празник!"}
{"url": "https://www.bgonair.bg/bulgaria/2018-03-03/zhalt-kod-za-poleditsi-preduprezhdava-18-oblasti-na-stranata", "text": "Жълт код за поледици е обявен за 18 области на страната, както и за София. Синоптиците предупреждават, че преди обяд има условия за образуване на заледявания. В сутрешните часове ще преобладава облачно време и на много места все още ще има валежи от дъжд. В Северна България той ще бъде примесен със сняг. По-късно през деня преваляванията ще спират, а облачността ще се разкъсва и намалява. Новата седмица ще ни зарадва с пролетно време.", "date": "2018.03.03", "title": "Жълт код за поледици предупреждава 18 области на страната!"}
{"url": "https://www.bgonair.bg/bulgaria/2018-03-03/shipka-e-gotova-da-posreshtne-rodolyubtsite-si", "text": "\r\n Честит 3 март, честита свобода! Днес е особен ден за нас българите, защото честваме правото и отговорността да сме свободни! При паметника на свободата \"Шипка\" изгрява българската свобода. Там бе и водещият Златимир Йочев, пред когото повече информация за подготовката за днешния ден даде д-р Чавдар Ангелов, директор на Националния парк-музей \"Шипка – Бузлуджа”. \"Всички, които имаха отношение към празника - Община Казанлък, служителите на Национален парк \"Шипка\", поддържащите фирми, полиция, пожарна, успяхме да се справим с напрегнатата ситуация по подготовката\", обясни Ангелов пред Той допълни, че всичко е готово и в очакване на празничните чествания. Като брой души, които ще посетят паметника днес, директорът предвижда десетки хиляди души. \"След София, този връх е центърът на честванията по повод Освобождението. За нас е изключителна чест, че българите от цялата страна, заедно с децата си, идват дотук\", подчерта той. \r\n \r\n \r\n \r\n  ", "date": "2018.03.03", "title": "Шипка е готова да посрещне родолюбците си"}
