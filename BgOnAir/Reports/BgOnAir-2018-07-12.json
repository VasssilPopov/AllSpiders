{"url": "https://www.bgonair.bg/world/2018-07-12/shte-vleze-li-balgariya-v-chakalnyata-na-evrozonata", "text": "\r\n Ще влезе ли България в чакалнята на еврозоната? Тази вечер Еврогрупата обсъжда перспективите на страната ни да се присъедини към еврото и Банковия съюз.  Правителството ни чака становището, за да подаде документи.  Пред икономическата комисия на Европейския парламент министърът на финансите Владислав Горанов обясни - България ще се нуждае от още поне шест месеца, за да подготви членството си в Банковия съюз, което може допълнително да забави кандидатстването й за приемане на еврото.", "date": "2018.07.12", "title": "Ще влезе ли България в чакалнята на еврозоната?"}
{"url": "https://www.bgonair.bg/world/2018-07-12/prevrashtat-taylandskata-peshtera-kapan-v-muzey", "text": "Тайландската пещера, където 12 момчета и техният треньор бяха хванати в капан в продължение на 17 дни, ще бъде превърната в музей.  В него ще се разказва историята на безпрецедентната операция, довела до спасяването на групата. В същото време стана ясно, че няколко компании са изразили желание да направят филм за невероятната акция.  Това предизвика полемики в социалните мрежи, където мнозина настояват бъдещата лента да не бъде американизирана и да не забрави за усилията на стотиците тайландци, участвали в спасяването на футболния отбор.", "date": "2018.07.12", "title": "Превръщат тайландската пещера-капан в музей"}
{"url": "https://www.bgonair.bg/reportazhi/2018-07-12/na-19-yuli-mozhe-da-se-prekrati-izvanrednoto-polozhenie-v-turtsiya", "text": "\r\n На 19 юли може да се прекрати извънредното положение в Турция. Това допусна турският посланик Хасан Улусой, в навечерието на годишнината от опита за преврат в южната ни съседка. Евентуалното отпадане на извънредното положение ще съвпадне с преминаването на Турция от парламентарна към президентска република, оглавявана от Реджеп Ердоган. Тоталната власт на Ердоган дойде след изборите преди по-малко от месец. До голяма степен те бяха предизвикани от опита за военен преврат в нощта на 15 юли 2016 година. От тогава до 10 февруари 2017 година беше въведено военно положение. То обаче остана.  През последните две години в Турция са арестувани повече от 100 хил. души. Уволнените са повече от 200 хиляди, близо 200 медии са закрити. Турският посланик уверява, че всички тези действия са съгласувани с Европейския съюз.  Въпросът колко турски граждани са екстрадирани от България по подозрение в участието в неуспешния преврат, както и каква е съдбата на българските граждани арестувани в Република Турция, по обвинение че са превозвали гюленисти, беше насочен към българските власти и оставен без отговор. ", "date": "2018.07.12", "title": "На 19 юли може да се прекрати извънредното положение в Турция"}
{"url": "https://www.bgonair.bg/world/2018-07-12/tramp-nastoyava-che-sasht-nyama-da-napusne-nato", "text": "\r\n Американският президент Доналд Тръмп опроверга слуховете, че САЩ са готови да напуснат НАТО. Това стана по време на специална пресконференция в Брюксел, където се провежда двудневната среща на Алианса. По думите му е постигнат огромен напредък, а невиждани досега суми ще бъдат вложени в отбрана. В кулоарите на срещата на върха, българският президент Румен Радев разговаря с Доналд Тръмп и с турския си колега Реджеп Ердоган. Срещата с държавния глава на Турция , българският президент определи като интересна и продуктивна и обясни, че двамата са засегнали и въпроса за газопровода \"Турски поток\", както и последните проекти за промяна на закона за вероизповеданията у нас.", "date": "2018.07.12", "title": "Тръмп настоява, че САЩ няма да напусне НАТО"}
{"url": "https://www.bgonair.bg/world/2018-07-12/pilotite-ot-rayanear-izlizat-na-protest-zaradi-niski-zaplati", "text": "Пилотите от авиокомпания \"Райънеър\" излизат на протест. Стачката ще засегне основно графика на полетите между Великобритания и Ирландия. Пилотите, наети пряко от \"Райънеър\", са недоволни от ниското заплащане. Миналата седмица синдикатите и ръководството не успяха да се договорят за нови условия по трудовите договори, а пилотите заплашиха с масови протести.  ", "date": "2018.07.12", "title": "Пилотите от \"Райънеър\" излизат на протест заради ниски заплати"}
{"url": "https://www.bgonair.bg/reportazhi/2018-07-12/fermeri-s-protest-protiv-evtanaziyata-na-bolni-zhivotni", "text": "\r\n Фермери от Болярово излязоха на протест срещу решението за унищожаване на овце и кози в региона. Това се налага, след като резултатите от направените клинични изследвания показаха наличие на чума по дребните преживни животни. Стопаните блокираха пътя към трите селища, където предстои евтаназиране на близо 2000 животни. Селскостопанска техника затвори подстъпите към крайграничните села Шарково, Крайново и Странджа, където са установени положителните проби за наличие на заболяването. Заповедта на Дирекцията по безопасност на храните предвижда евтаназирането на животните по хуманен начин да започне от днес. Животновъдите претендират за втора проба от животните и унищожаване само на заболелите. Фермерите настояват и за адекватни обезщения за погубените животни, според тях обявените 2.30 лева за килограм не могат да покрият техните загуби.  Преди месец в близкото село Воден, където бе констатирано първото огнище на чума по дребните преживни животни, бяха унищожени 1400 овце и кози. В трите селища край границата сега предстои да бъдат евтаназирани още 2000.", "date": "2018.07.12", "title": "Фермери с протест против евтаназията на болни животни"}
{"url": "https://www.bgonair.bg/economy/2018-07-12/finansoviyat-ministar-goranov-se-otchita-pred-ep", "text": "Финансовият министър Владислав Горанов отчита председателството пред колегите си от Комисията по икономически и парични въпроси на Европейския парламент. Очаква се България да обяви официалното си искане да влезе в чакалнята на еврозоната и да се присъедини към банковия съюз. Писмото с намеренията на България вече е изпратено и днес на среща с 19-те финансови министри от еврозоната. С представители на ЕЦБ ще се обсъдят следващите стъпки за страната ни. Снимка: Pixabay", "date": "2018.07.12", "title": "Финансовият министър Горанов се отчита пред ЕП"}
{"url": "https://www.bgonair.bg/bulgaria/2018-07-12/upravlyavashtite-obeshtaha-da-reshat-kazusa-s-pensioniraneto-na-minyorite", "text": "Казусът с пенсионирането на миньорите от Бобовдол ще бъде решен, обещаха управляващите.  На среща с БСП те поискаха съдействие. А от партията им обещаха- ще съберат необходимите подписи , за да задействат законовите поправки, с които миньорите ще могат да се пенсионират по старите правила.  В парламента работниците се срещнаха и с управляващите, които подчертаха, че процесът се бави, защото се чакали експертни анализи.", "date": "2018.07.12", "title": "Управляващите обещаха да решат казуса с пенсионирането на миньорите"}
{"url": "https://www.bgonair.bg/denqt-on-air/2018-07-12/chakame-pokana-za-evrozonata-no-sled-tova-patyat-sashto-e-dalag-zayavi-deputat", "text": "\r\n Тази вечер Еврогрупата обсъжда перспективите на страната ни да се присъедини към еврото и Банковия съюз. Правителството ни чака становището, за да подаде документи. Пред икономическата комисия на Европейския парламент министърът на финансите Владислав Горанов обясни, че България ще се нуждае от още поне шест месеца, за да подготви членството си в Банковия съюз, което може допълнително да забави кандидатстването й за приемане на еврото. Народният представител от ГЕРБ Радостин Танев коментира в студиото на  , че е важно да се знае, че подготовката на страната ни да влезе в т.нар. \"чакалня\" ще отнеме няколко месеца, но това не трябва да ни притеснява. \"Аз смятам, че това е начинът, по който трябва процесът да бъде извървян, защото по-добре да бъдем подготвени както трябва, вместо да бързаме само, за да кажем, че сме вътре\", заяви депутатът пред  . Той допълни също, че е нормално недоверието и притеснението у гражданите за въвеждането на единната европейска валута у нас, защото времето за подготовка и в \"чакалнята\" е достатъчно дълго.  \"Подготовката за влизане в чакалнята, тези 3-6 месеца, които ще са ни необходими, са една много малка стъпка от това, което трябва да извървим\", допълни той. След това следват 2 години период, в който трябва да се направят много промени в законодателството и в икономиката на държавата, за да може тя да бъде достатъчно подготвена за заменянето на българската валута с европейската. ", "date": "2018.07.12", "title": "Чакаме покана за еврозоната, но след това пътят също е дълъг, заяви депутат"}
{"url": "https://www.bgonair.bg/world/2018-07-12/nato-pokani-makedoniya-za-pregovori-za-chlenstvo-v-aliansa", "text": "НАТО отправи официална покана към Македония за започване на преговори за членство. Това стана в първия ден от продължаващата и днес среща на върха на страните-членки на алианса.  Вчера форумът беше белязан от размяната на остри реплики между Вашингтон и Берлин. Доналд Тръмп заяви, че зависимостта на Германия от руския газ поставя страната в подчинение на Москва.  По-късно обаче американският президент смекчи тона след срещата си в кулоарите с германския канцлер Ангела Меркел.  Тръмп отново призова страните-членки да удвоят вноските си за НАТО. Съединените щати отдавна упрекват Европа, че не плаща достатъчно за своята отбрана.  Във втория заключителен ден от срещата на върха на НАТО българският президент Радев ще се срещне с турския си колега Реджеп Ердоган.  В кулоарите на форума по-късно днес Ердоган ще обсъди с гръцкия премиер Алексис Ципрас искането на Анкара 8-те военни, които избягаха в нощта на неуспешния преврат, да бъдат екстрадирани.", "date": "2018.07.12", "title": "НАТО покани Македония за преговори за членство в алианса"}
{"url": "https://www.bgonair.bg/bulgaria/2018-07-12/gerb-predlagat-vavezhdane-na-ukend-vinetka", "text": "Въвеждане на уикенд винетка предлагат депутати от ГЕРБ. Те са внесли промени в закона за пътищата.  Ако поправките станат факт, новата винетка ще важи от 12 ч. в петък до полунощ в неделя. Поредните промени са част от пакета, който предвижда тирове и автобуси да плащат на база изминат километър, а леките коли - на база време.  И още - електронните винетки да са с валидност една година, три месеца, месец, седмица и уикенд, като те ще могат да се валидират и след датата на закупуване.  От тях към момента не съществува единствено уикенд винетката. Те ще могат да се активират и след датата на закупуване.", "date": "2018.07.12", "title": "ГЕРБ предлагат въвеждане на укенд-винетка"}
{"url": "https://www.bgonair.bg/denqt-on-air/2018-07-12/mareshki-karakachanov-i-vmro-opleskaha-vsichko", "text": "\r\n \"Докато Европредседателството мина наистина много успешно и Борисов си получи заслужените високи оценки, Каракачанов постигна постоянни отвратителни скандали. ВМРО и Каракачанов оплескаха всичко\", заяви лидерът на \"Воля\" Веселин Марешки в \"Денят ON AIR\". Марешки допълни, че избирателите на \"Обединени патриоти\" са най-излъганите избиратели и от \"Воля\" ще подготвят законопроект със своя идеология.  \"Аз съм срещу Закона за горивата, който е лобистки и граблив. Това е изключително груб закон, а вносителите на този крадлив и корупционен закон го смекчиха малко след намесата на няколко протестни групи. Земеделските производители успяха да се преборят за своите интереси, но малкия и средния бизнес ще бъде смазан\", каза още лидерът на \"Воля\" в студиото на Bulgaria ON AIR. Веселин Марешки бе на мнение, че в по-малките населени места Законът ще се отрази на цените на горивата и ако, в резултат на промените, малките бензиностанции бъдат принудени да фалират, може да се очаква скок в цените.  \"На международните цени на петрола и дизела ние няма как да влияем, но ние и държавата може и е длъжна да влияе когато някой се опитва да злоупотребява с монополно положение\", каза още Марешки.  Бизнесменът-политик бе категоричен, че \"Воля\" няма да участва в правителството по време на този мандат.", "date": "2018.07.12", "title": "Марешки: Каракачанов и ВМРО оплескаха всичко!"}
{"url": "https://www.bgonair.bg/reportazhi/2018-07-12/zatvaryat-tsentara-na-sofiya-za-godishnoto-miene-na-ulitsite", "text": "\r\n От утре затварят центъра на София заради голямото годишно миене на улиците. Централните части на столицата ще се почистват поетапно в продължение на седмица. От Столичният инспекторат вече разлепват информативни списъци в центъра за това кои карета, кога ще бъдат заваряни. Признават, че през следващата седмица столичани ще бъдат затруднени с придвижването, но обещават, че след почистването, центърът ще блести.  Подготовката започна още днес – общински служители почистват всички шахти в каретата, в които от утре ще минат водоструйките. Успоредно с миенето, ще бъдат почистени и строителните отпадъци в участъците, както и всички предмети, които загрозяват облика на столицата.", "date": "2018.07.12", "title": "Затварят центъра на София за годишното миене на улиците"}
{"url": "https://www.bgonair.bg/bulgaria/2018-07-12/izdirva-se-todor-nikolov-zabelyazan-za-posledno-v-rayona-na-tsarigradsko-shose", "text": "Полицията издирва възрастен мъж, който е в неизвестност от неделя. 90-годишният изгубил се мъж е Тодор Николов.  Той е с нормално телосложение, ходи свободно, облечен е с тъмносиньо сако, синя риза, черен панталон и светлосив каскет.  Внучката му дори е създала специална група във Facebook, под името Изгубен дядо. В нея, тя призовава всеки, който има информация за дядо й да помогне в търсенето.  Там са публикувани и актуални снимки на Тодор, който е заснет и от охранителни камери в района на Цариградско шосе, където е забелязан за последно.", "date": "2018.07.12", "title": "Издирва се Тодор Николов, забелязан за последно в района на \"Цариградско шосе\""}
{"url": "https://www.bgonair.bg/bulgaria/2018-07-12/spetsaktsiya-na-politsiyata-v-sofiya-oblast-proveryava-za-piyani-i-drogirani-shofyori", "text": "Специализирана операция на полицията се провежда на територията на цяла София-oбласт.  Проверява се дали автомобилите имат поставени задължителните винетни стикери, тези за гражданска отговорност и дали са преминали през годишен технически преглед. Шофьорите пък биват тествани за употреба на алкохол и наркотици. Само на територията на Ботевград от сутринта са хванати общо 25 нарушители с различни провинения - за невръчени и неплатени глоби, а един и за употреба на алкохол, предаде репортерът на Bulgaria ON AIR Петьо Атанасов. Операцията се провежда по т.нар. холандски широкомащабен метод, а именно - много автомобили и много полицаи извършват проверките.", "date": "2018.07.12", "title": "Спецакция на полицията в София-област: Проверяват за пияни и дрогирани шофьори"}
{"url": "https://www.bgonair.bg/bulgaria/2018-07-12/sofiya-kupuvame-karti-za-gradskiya-transport-prez-telefona-si", "text": "\n Напълно безплатни ще бъдат първите 1000 карти от новата услуга за закупуване на превозни документи чрез мобилен телефон. Това обясни кметът на София Йорданка след демонстрация на новото мобилно приложение за закупуване на дневни и нощни карти за всички линии на градския транспорт. Идеята на новото приложение е, че мобилният телефон на практика се превръща в карта за градски транспорт.  След като се проследи този пилотен проект, ще има възможност за разширение за всички превозни документи, допълни кметът на столицата. Директорът на ЦГМ Христиан Петров каза, че общината не плаща абсолютно нищо за тази услуга. По думите му процесът на обработка на плащането и закупуването трае около 45 секунди. \"Имаме контрольори от ЦГМ, които сканират кода на вашия телефон и се вижда дали кодът е активен, или не“, допълни той, цитиран от \"Фокус\". ОТ ЦГМ обясниха, че новата услуга стартира от днес и всеки пътник, който иска да си закупи карта за всички линии за 1 ден или да пътува с нощните линии до 04:45 ч, е необходимо да се регистрира чрез имейл на sofia.mpass.bg. Как работи системата: 1. Регистрирате се на sofia.mpass.bg. 2. Влизате в системата и виждате 2 опции за закупуване на избраната от Вас карта \r\n– чрез дебитна/кредитна карта. В случая няма значение коя е банката издател, както и не дължите никакви допълнителни такси. Заплащате единствено и само 4 лева за дневна карта или 2 лева за нощна (може да закупите и двете). \r\n- чрез мобилен оператор (в момента това е А1, но в срок от няколко седмици услугата ще се предлага и от останалите мобилни оператори). Отново заплащате само цената на избраната карта, а СМС-ът Ви се таксува по абонаментния план с оператора. 3. Получавате защитен QR код, който е Вашата \"карта\". Необходимо е да го сканирате на входа на метрото, за да влезете на перона. За пътуване в наземния транспорт е необходимо да го покажете при проверка на контрольора или на кондуктора, който проверява валидността на картата. Можете да закупите картата непосредствено преди да влезете в метрото. Необходими са 45 секунди за валидиране. Не можете да се чекирате отново със същата карта в рамките на следващите 5 мин., след като сте влезли. Контрольорите виждат в реално време, кога сте закупили картата. При въвеждане на код за потвърждаване на телефонен номер, при 3 грешни въвеждания изпратеният код е невалиден и е необходимо изпращане на нов код за потвърждение.", "date": "2018.07.12", "title": "София: Купуваме карти за градския транспорт през телефона си"}
{"url": "https://www.bgonair.bg/bulgaria/2018-07-12/izlyazoha-rezultatite-ot-vtoroto-klasirane-sled-7-klas", "text": "Министерството на образованието и науката изнесе резултатите от второто класиране след VII клас. Те са публикувани на сайта на министерството и могат да се проверят на адрес:  Проверката се осъществява с входящия номер и код, припомнят от МОН. Записването на приетите на второ класиране ученици ще става от 13 до 17 юли включително, а броят на незаетите места ще бъде обявен на 19 юли. Във второто класиране в София са класирани общо 3484-ма ученици, като от тях 211 ученици са намерили своето място в училище според желанията, които са написали в заявлението за първи етап. От тези 3484-ма ученици 1860 остават на същото място във второто класиране, а 1413 са преминали на по-предни свои желания.  И тази година училището с най-висок бал след първото класиране беше Софийската математическа гимназия, на второ място е 91-ва немска езикова гимназия, следвана от 73-то училище \"Владислав Граматик\".  ", "date": "2018.07.12", "title": "Излязоха резултатите от второто класиране след 7 клас"}
{"url": "https://www.bgonair.bg/bulgaria/2018-07-12/sporniyat-zakon-za-gorivata-koyto-za-malko-ne-raztsepi-patriotite-e-priet", "text": "Спорният Закон за горивата, който за малко не разцепи Обединените патриоти, е приет окончателно. С последните промени пък се въвеждат санкции за транспортиращите гориво, които могат да стигнат дори до отнемане на разрешителното за превоз. За утре се подготвя и голям протест на Националното сдружение на търговците и превозвачите на горива. Според собствениците на малки бензиностанции този закон е \"закон-убиец\". От Българската петролна и газова асоциация обаче са категорични, че законът е абсолютно необходим за сектора.", "date": "2018.07.12", "title": "Спорният Закон за горивата, който за малко не разцепи \"патриотите\", е приет!"}
{"url": "https://www.bgonair.bg/bulgaria/2018-07-12/za-6-chasa-politseyska-operatsiya-na-patya-sa-zadarzhani-17-dushi", "text": "\r\n При полицейска операция на пътя в област София за 6 часа са проверени над 400 души и 150 автомобила. При тях са задържани и 17 души. Това съобщават от МВР. Акцията е по т.нар. широкообхватен метод, прилаган най-вече в Холандия. Освен автомобили в област София са проверявани и игрални зали, заложни къщи и търговски обекти.  По време на акцията са задържани двама души обявени за общодържавно издирване. Само в района на Ботевград за 6 часа бяха съставени над 25 акта, а някои от шофьорите изгубиха и книжките си заради неплатени глоби на стойност 20 лева.  От 1 юли водачите хванати да шофират над 0,5 промила алкохол в кръвта и се съмняват в показанията на дрегера вече имат избор - или трябва да отидат да дадат кръвна проба, или се използва тест анализаторът.", "date": "2018.07.12", "title": "За 6 часа полицейска операция на пътя са задържани 17 души"}
{"url": "https://www.bgonair.bg/bulgaria/2018-07-12/intsidentite-s-motoristi-se-uvelichavat-prez-poslednite-sedmitsi", "text": "\r\n С близо 20% се е увеличил броят на пациентите, получили травми след инциденти с мотор. Това заявиха от Спешният център в \"Пирогов\". Лекарите признават, че тези наранявания за едни от най-тежките, а най-честите случаи са отоци по главата и сериозни рани по крайниците. Пред камерата на   от там коментираха, че тенденцията се наблюдава от няколко седмици.  През спешните кабинети всеки ден минава пациент, пострадал именно след падане от мотор, казват лекарите. Самите мотористи пък признават, че чувството, което изпитват докато се возят на две колела не може да се опише. По тази причина дори след тежък инцидент Владислав чака момента, в който ще се възстанови, за да яхне отново мотора. Той признава, че преди падането се движел с над 200 километра в час. Карал е на специално обособена писта в Пловдив, но въпреки това изгубил контрол. Не си спомня удара, но отпечатъците от него по мотора още личат. ", "date": "2018.07.12", "title": "Инцидентите с мотористи се увеличават през последните седмици"}
{"url": "https://www.bgonair.bg/denqt-on-air/2018-07-12/pri-patriotite-nyamalo-drama-zaradi-zakona-za-gorivata", "text": "\r\n Спорният Закон за горивата, който за малко не разцепи Обединените патриоти, беше приет. С последните промени пък се въвеждат санкции за транспортиращите гориво, които могат да стигнат дори до отнемане на разрешителното за превоз. За утре се подготвя и голям протест на Националното сдружение на търговците и превозвачите на горива. Според собствениците на малки бензиностанции този закон е \"закон-убиец\". От Българската петролна и газова асоциация обаче са категорични, че законът е абсолютно необходим за сектора. Според Росен Живков, който е депутат от НФСБ, нещата в коалицията \"Обединени патриоти\" не са чак толкова драматични, въпреки сериозните пререкания именно заради този закон. \"Разбира се, че си контактуваме свободно със всички колеги от коалицията, няма вътрешни напрежения, групата работи добре\", заяви Живков в студиото на  . Той допълни, че изказването на Волен Сидеров, че е постигнато разбиране в групата на патриотите относно Закона за горивата, не е било в пълна степен вярно. \"Ние сме за закона, да има по-сериозен контрол над големите и по-малките търговци на горива, бензиностанции и акцизни складове, но не трябва да се нарушават някои основни принципи\", категоричен беше Росен Живков пред  . По думите му в сегашният вариант на нормативната уредба има нарушение на някои основни принципи в търговията. Сред тях са възможността на всички да развиват бизнес. Народният представител от НФСБ заяви също, че партията сезира Европейската комисия за този казус и допълни, че се надява да не се стигне с положението с казаните за ракия.", "date": "2018.07.12", "title": "При патриотите нямало драма заради Закона за горивата"}
{"url": "https://www.bgonair.bg/bulgaria/2018-07-12/parviyat-prioritet-ot-zakona-za-shuma-mina-prez-plenarnata-zala", "text": "\r\n Законът за шума на вицепремиера Валери Симеонов влезе в парламента. Депутатите трябва да решат дали да се засили контролът и да се увеличат санкциите за заведения и мероприятия, които нарушават спокойствието след 23 часа. Един от големите приоритети на Симеонов мина на първо четене през пленарната зала. Подкрепили са го ГЕРБ, \"Обединени патриоти\" и \"Воля\", предаде репортерът Мария Папазова.   С текстовете се затяга контролът върху шума, а санкциите стигат до там, че заведенията може да бъдат затваряни до една седмица.  Народните представители не останаха равнодушни към закона на вецепремиера. Критиките на БСП и ДПС са, че по този начин ще бъде убит туризмът.  Междувременно представители на миньорите в \"Бобовдол\" се срещнаха с лидери на ГЕРБ и \"Обединени патриоти\". Техните притеснения са, че пенсионирането на 80 от тях се бави. Депутатите са ги уверили, че се работи по въпроса.", "date": "2018.07.12", "title": "Първият приоритет от Закона за шума мина през пленарната зала!"}
{"url": "https://www.bgonair.bg/bulgaria/2018-07-12/deloto-sreshtu-stolichna-obshtina-za-mrasniya-vazduh-v-sofiya-e-v-hod", "text": "\r\n Тръгна делото срещу Столична община за мръсния въздух в София. То беше заведено от няколко неправителствени организации, обединени в група за чист въздух.  В рамките на един месец граждани могат да се включат към заведения колективен иск с конкретни казуси.  \r\nДелото беше прекратявано трикратно.", "date": "2018.07.12", "title": "Делото срещу Столична община за мръсния въздух в София е в ход"}
{"url": "https://www.bgonair.bg/denqt-on-air/2018-07-12/skokat-v-taksite-za-obzhalvane-opit-za-ogranichenie-da-si-tarsim-pravata", "text": "\r\n Във връзка с вдигнатите такси в административното производство, БСП сезира Конституционния съд. \"Таксите за обжалване са неоснователно високи, Административнопроцесуалният кодекс е много важен, по него жалим глобите на гражданите. Сега правим промени в АПК, правосъдието е бавно. На фона на ниските доходи на българите, увеличение от 900 пъти ограничава възможностите на гражданите да си търсят правата\", заяви в студиото на Bulgaria ON AIR депутатът от БСП Явор Божанков. Той конкретизира, че сумата за жалба на физическо лице от 5 лв. се вдига до над 1000 лв. \"До момента таксите бяха определени в тарифи. 5 лв. не са справедливи, те са смешни, но таксата трябва да отговаря на реално извършен разход. Много такси в България са определени въз основа на необективни признаци\", каза още Божанков в \"Денят ON AIR\". Депутатът обясни, че до момента хората са имали възможност да обжалват таксите в съда, но сега те са закрепени в закон, който не може да се обжалва от гражданите. \"Посланието на властта към хората е : Не ми се мотайте в краката\", заяви Явор Божанков.", "date": "2018.07.12", "title": "Скокът в таксите за обжалване - опит за ограничение да си търсим правата?"}
