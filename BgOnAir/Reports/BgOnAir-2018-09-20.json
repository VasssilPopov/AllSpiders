{"url": "https://www.bgonair.bg/world/2018-09-20/evropeyski-granichari-shte-mogat-da-pazyat-srabskite-granitsi", "text": "Европейската комисия и Белград се договориха европейски граничари да могат да бъдат изпращани на сръбските граници, за да подсилват охраната при нови миграционни потоци. Споразумението е третото в региона, след като през февруари Албания и през юли Македония приеха съвместна охрана на своите граници с ЕС, съобщава  . В момента европейската агенция няма законно право да оперира на територията на държави, които не са членки на Съюза. Еврокомисарят за миграцията на ЕС Димитрис Аврамопулос обясни, че мярката е част от работата по укрепване на външните граници на Съюза, като Брюксел се стреми да подпише подобни договори с всички сухоземни съседи. Преговорите с Босна и с Черна гора продължават. Сръбските и европейските граничари ще могат да създават общи екипи и да организират съвместни операции, съобщиха от екипа на Аврамопулос. Европейската агенция ще получи възможност да води и самостоятелни действия на територията на Сърбия, като договореностите важат за общите граници с България, Унгария, Хърватия и Румъния. Споразумението ще позволи при внезапни нови потоци от нелегални имигранти, европейските граничари спешно да бъдат дислоцирани по границите на балканските държави, които опират до тези на еврочленките, за да не позволяват те да се прехвърлят на територията на ЕС. Предстои проектът, договорен от Брюксел и Белград, да бъде одобрен от Европейския парламент и от страните членки преди да бъде подписан и да влезе в сила.", "date": "2018.09.20", "title": "Европейски граничари ще могат да пазят сръбските граници"}
{"url": "https://www.bgonair.bg/world/2018-09-20/uzhasyavasht-zhp-intsident-pogubi-4-detsa-v-holandiya", "text": "Смъртоносен инцидент на железопътен прелез в Холандия. Четири малки деца са загинали, след като влак блъсна електрическото колело, което ги возело.  В тежко състояние са пето дете и жената, управлявала велосипеда. Става дума за хибрид между сегуей и колело с кош, който в Холандия се използва често за развозване на деца до училище или детската градина.  Трагичната катастрофа е станала в южното градче Ос. Според свидетели бариерите на прелеза са били спуснати, пред тях е имало опашка от коли, но въпреки това велосипедът не е спрял.  Управлявалата го жена твърди, че спирачките са отказали. Тя е служителка на дневен център за грижа за децата и ги е водела на детска градина.", "date": "2018.09.20", "title": "Ужасяващ жп инцидент погуби 4 деца в Холандия"}
{"url": "https://www.bgonair.bg/reportazhi/2018-09-20/uchebni-chasove-nasred-remont-v-ezikovata-gimnaziya-v-plovdiv", "text": "\r\n Езиковата гимназия в Пловдив започна новата учебна година с недовършени ремонти. Фирмата, която е извършвала санирането и другите дейности по сградата, внезапно прекратила работа и се е оттеглила като изпълнител, въпреки сключения с Община Пловдив договор. Така учениците и преподавателите им посрещнаха първия учебен ден в класни стаи, които по-скоро приличат на строителни площадки. Преди години фирмата е правила ремонти на детски градини, но без да извърши всичките дейности по проектите.  Стойността на поръчката за ремонта на Езиковата гимназия е за над 1 млн. лева. Той включва цялостно външно саниране, подмяна на дограмите на общежитията, ремонт на покрива и обновяване на отоплителната система. Започналият ремонт обаче остава недовършен. До момента фирмата изпълнител е извършила едва 20% от договореното за ремонт в Езиковата гимназия. Останалите дейности ще бъдат извършени от нова фирма чрез директно възлагане или бърза обществена поръчка. Все още обаче не е прекратен договорът с пазарджишката фирма \"Термикс ЕС\", тъй като общината не може да открие нейния собственик. ", "date": "2018.09.20", "title": "Строителни площадки вместо класни стаи в Езиковата гимназия в Пловдив"}
{"url": "https://www.bgonair.bg/world/2018-09-20/gratski-ministar-obyavi-makedontsite-za-balgari-slavyani-albantsi-i-sarbi", "text": "Гръцкият министър на отбраната Панос Каменос отново разбуни духовете със свое изказване.  В интервю за телевизия \"Антена\" лидерът на управляващата дясноконсервативна партия \"Независими гърци\" заяви, че македонците са: \"българи, славяни, които са създали ВМРО, албанци, които говорят за Велика Албания, и някои сърби\".  Каменос неведнъж е изразявал позицията на своята партия, която е против договора за новото име на Македония.", "date": "2018.09.20", "title": "Гръцки министър обяви македонците за българи, славяни, албанци и сърби"}
{"url": "https://www.bgonair.bg/world/2018-09-20/putin-demonstrira-tochen-mernik-v-poligon-na-kalashnikov", "text": "Руският президент Владимир Путин тества нов снайпер в стрелкови полигон на концерна \"Калашников\".  Държавният глава произведе пет изстрела по мишена на разстояние 600 метра. Според руските медии три от петте изстрела са попаднали в целта.  Путин похвали новите разработки на оръжия в концерна и заяви, че те \"превъзхождат чуждестранните си аналози\" със своите тактически и технически характеристики.", "date": "2018.09.20", "title": "Путин демонстрира точен мерник в полигон на \"Калашников\""}
{"url": "https://www.bgonair.bg/world/2018-09-20/buryata-ali-koyato-udari-severna-irlandiya-i-shotlandiya-vze-dve-zhertvi", "text": "\r\n Бурята Али, която удари Северна Ирландия и Шотландия, взе две жертви.  В Ирландия загина 50-годишна швейцарска туристка, чиято каравана бе отнесена от вятъра и падна от стръмна скала близо до селището Клифдън.  20-годишен мъж бе затиснат от паднало дърво в парк в Северна Ирландия. При инцидента има и един пострадал.  Бурята повали дървета, наложи затварянето на пътища, а 200 хиляди домакинства останаха без ток.  Заради силните ветрове бяха отменени над 50 полета в Северна Ирландия.  В Шотландия пътниците на круизен кораб трябваше да бъдат спасявани заради морското вълнение.", "date": "2018.09.20", "title": "Бурята Али, която удари Северна Ирландия и Шотландия, взе две жертви"}
{"url": "https://www.bgonair.bg/world/2018-09-20/tusk-prizova-velikobritaniya-da-preraboti-dogovora-za-brexit", "text": "\r\n Проблемите с миграцията и опазването на европейските граници доминираха по време на работната вечеря на европейските лидери в австрийския град Залцбург.  През последните месеци проблемите с връщане на имигранти изостриха отношенията между отделните страни и подхраниха недоволството на популистките движения.  На форума лидерите обсъдиха и Brexit, като преди срещата председателят на Европейския съвет Доналд Туск призова Великобритания да преработи основни части от договора за излизане от еврообщността.  Той обяви, че ще свика извънредна среща на върха на Европейския съвет за Brexit около средата на ноември, на която да се финализира споразумението с Лондон.  Неформалната среща в Залцбург даде старт на новия политически сезон в Европа, който ще завърши с Европейските избори през май догодина.", "date": "2018.09.20", "title": "Tуск призова Великобритания да преработи договора за Brexit"}
{"url": "https://www.bgonair.bg/sutreshen-blok/2018-09-20/ostar-nedostig-na-lekari-na-balkanite-desetki-meditsi-napuskat-stranite-si", "text": "\r\n Недостигът на лекари e проблем не само за страната ни, но и за голяма част от балканските държави. Ниското заплащане и лошите условия на труд продължават да принуждават много медици да работят извън родните си страни.  Проблемът бе поставен пред председателите на лекарите от балканските държави на форум в Босна и Херцеговина. Липса на лекари и недофинансиране са само част от трудностите, пред които е изправена здравната система в Република Сръбска. В автономната област, част от Босна и Херцеговина, живеят малко над 1 млн. и 200 хил. души. Сериозен недостиг на редица медицински специалисти се наблюдава и в родните болници, признават от Българския лекарски съюз.  Според представители на медицинското съсловие у нас, здравната ни система трябва да бъде преструктурирана ефективно като бъдат взети под внимание проблемите във всеки един регион на страната. Недофинансирането в областта на здравеопазването се откроява като проблем в повечето страни на Балканския полуостров. Чрез обмяна на опит обаче трудностите могат да бъдат по-малко.", "date": "2018.09.20", "title": "Остър недостиг на лекари на Балканите... Десетки медици напускат страните си"}
{"url": "https://www.bgonair.bg/denqt-on-air/2018-09-20/pozitsiyata-na-balgariya-otnosno-ungariya-e-edinna-zayavi-patriot", "text": "\r\n След като миналата седмица Европейският парламент одобри доклад, според който управлението на Виктор Орбан създава опасност за нарушаване на европейските ценности, вчера Министерският съвет е взел решение да изготви позиция срещу санкциите на правителството на Орбан. Вицепремиерите Красимир Каракачанов и Валери Симеонов обявиха, че българското правителство е решило да заеме позиция в защита на Унгария. Президентът Румен Радев посочи, че позицията на управляващата коалиция е двойна. Народният представител от \"Обединени патриоти\" Александър Сиди коментира темата в студиото на \" \". \"Партиите, които са в управляващата коалиция на България в момента, гласуваха по един и същи начин - против резолюцията, с която се настоява за започване на процедура за наказание срещу Унгария\", заяви Александър Сиди. Депутатът обясни, че позицията е единна категорично по отношение на това, че не трябва да бъде отнеман гласът на Унгария, а по отношение на различните точки на доклада всяка партия може да има различно мнение. Народният представител коментира още темата за тримата нови министри, които встъпиха в длъжност днес. Според него новият министър на вътрешните работи Младен Маринов е подходящ за поста, защото е човек на системата. Допълни обаче, че има голяма разлика между политическо и професионално управление на МВР, и че на новия министър ще му бъде трудно. Депутатът от ОП заяви, че управляващата коалиция е стабилна.  \"Най-сетне започнахме да си говорим. Надявам се, че този диалог ще продължи през целия политически сезон\", сподели Александър Сиди. Народният представител обясни още, че всеки понеделник ще има коалиционни съвети, на които ще се обсъждат проблеми между лидерите на партиите на управляващата коалиция.  ", "date": "2018.09.20", "title": "Позицията на България относно Унгария е единна, заяви патриот"}
{"url": "https://www.bgonair.bg/world/2018-09-20/tramp-obeshta-pomosht-na-postradalite-ot-uragana-florans", "text": "Американският президент Доналд Тръмп обеща пълна помощ и подкрепа на хората, пострадали от разрушителния ураган Флорънс.  Държавният глава на САЩ посети Южна и Северна Каролина, щатите, понесли директно ударите на стихията.  Тръмп поздрави днес за добре свършената работа близо 20-те хиляди души - федерални служители, военни и доброволци, участвали в спасяването на хора и ограничаването на щетите от природното бедствие.  Ураганът отне живота на близо 40 души и причини щети, които може да достигнат милиарди долари.", "date": "2018.09.20", "title": "Тръмп обеща помощ на пострадалите от урагана Флорънс"}
{"url": "https://www.bgonair.bg/economy/2018-09-20/airbnb-obeshta-shte-pokazva-po-yasno-tsenite-i-sobstvenitsite-na-zhilishtata", "text": "Airbnb е поела ангажимент да направи необходимите промени в своите правила и да подобри представянето на цените в платформата си в отговор на призива, отправен през юли от Европейската комисия (ЕК) и органите за защита на потребителите в ЕС, съобщават от пресслужбата на представителството на ЕК в България. Airbnb се е ангажирала да представя общата цена на резервациите, включително допълнителните такси, като например таксите за обслужване и почистване. Когато не е възможно крайната цена да се изчисли предварително, платформата ще информира потребителя, че може да има допълнителни такси. Освен това платформата за краткосрочни наеми е поела ангажимент да посочва ясно дали дадена оферта е от домакин, който е частно лице, или от професионалист, тъй като правилата за защита на потребителите са различни в двата случая. Условията за ползване на услугата също трябва да се променят, за да бъде ясно, че потребителите могат да се възползват от всички налични средства за правна защита, и по-конкретно от правото си да предявят иск срещу домакин, в случай че пострадат или претърпят други вреди. Airbnb ще посочва ясно на потребителите, че те имат право да заведат дело срещу платформата в съдилищата в своята страна на пребиваване. Освен това платформата ще трябва да информира потребителите, когато реши да прекрати даден договор или да премахне съдържание, и ще им предоставя право на обжалване и на обезщетение, ако е уместно. Airbnb трябва да въведе промените на сайта си до края на декември 2018 г. за всички версии на езици на ЕС. В същото време еврокомисарят по правосъдие, права на потребителите и равенство Вера Йоурова даде срок на социалната мрежа Facebook до края на годината да се съобрази с правилата за защита на потребителите на ЕС или ще бъде изправена пред санкции, съобщава Ройтерс. \"Търпението ми достигна лимита си. Макар Facebook да ме увери, че най-сетне ще съобрази оставащите подвеждащи условия за ползване до декември, този процес продължава твърде дълго\", отбеляза Йоурова в комюнике. \"Сега е време за действия, а не за обещания. Ако промените не бъдат задействани изцяло до края на годината, призовавам органите за защита на потребителите да предприемат бързи действия и да санкционират компанията\", допълни тя, цитирана от  През февруари Йоурова настоя Facebook и други социални мрежи да започнат да спазват правилата.", "date": "2018.09.20", "title": "Airbnb обеща: Ще показва по-ясно цените и собствениците на жилищата"}
{"url": "https://www.bgonair.bg/denqt-on-air/2018-09-20/prezidentskite-ataki-kam-pravitelstvoto-bili-zaradi-savetnitsite-na-radev", "text": "\r\n Младен Маринов замени Валентин Радев на поста министър на вътрешните работи. Това отново стана повод за задочен спор между президент и премиер. Според държавния глава назначаването на Маринов за вътрешен министър е парадоксално. Бойко Борисов пък отговори, че Румен Радев критикува само управляващите и по думите му повтаря тезите на лидера на БСП Корнелия Нинова. След рокадите в парламента и продължаващото напрежение между институциите, депутатът от ГЕРБ Маноил Манев коментира в студиото на  , че българският президент се е превърнал в политическа фигура на БСП.  \"С една година президентстване, да започнеш да разбираш от всичко и то така, че да даваш характеристики за професионални качества на експерти, минали през цялата система на МВР, не е само странно, а и нелогично\", заяви Манев пред  . Според народния представител постоянните нападки, които Румен Радев отправя, се дължат на политическата му неопитност и прекалена увереност, която му вдъхват различните съветници. \"Аз мисля, че съветниците напоследък доста се издъниха\", подчерта депутатът. Относно новия министър на вътрешните работи Младен Маринов, народният представител от ГЕРБ изрази увереността си, че бившият главен секретар на МВР ще се справи на новата си позиция. \"Няма по-добър в момента експерт, който да може да го свърши това, от г-н Маринов. Как ще се справи като министър, ще видим, нереално е сега да го коментираме\", добави още Манев.  Той беше категоричен също, че управляващата коалиция е много по-стабилна от вътрешното състояние на БСП. По думите му в социалистическата партия има жестока борба за власт. ", "date": "2018.09.20", "title": "Президентските атаки към правителството били заради съветниците на Радев"}
{"url": "https://www.bgonair.bg/bulgaria/2018-09-20/spetssadat-zaporira-tsyaloto-imushtestvo-na-vetko-i-marinela-arabadzhievi", "text": "\r\n Цялото имущество на Ветко и Маринела Арабаджиеви е запорирано с решения на Специлизирания наказателн съд. Това обяви заместник-главният прокурор Иван Гешев.  По думите му разследването на случая продължава на пълни обороти с разпит на свидетели и още експертизи. Продължава и издирването на двамата.  На въпрос правили ли са Ветко и Маринела Арабаджиеви опит да се свържат с разследващи, Гешев отговори:  Това, което те правят в момента, е да чакат да се изясни напълно ситуацията с какви доказателства разполага прокуратурата и тогава ще преценят какви действия да предприемат. Това е традиционна политика в такива дела. Виждате на един гражданин, който е подсъдим и се укрива и прави същото от три години, това е нормално.  Запор ще бъде искан и за имуществото на собственика на \"Винпром Карнобат\" Миню Стайков, добави от своя страна главният прокурор Сотир Цацаров.", "date": "2018.09.20", "title": "Спецсъдът запорира цялото имущество на Ветко и Маринела Арабаджиеви"}
{"url": "https://www.bgonair.bg/bulgaria/2018-09-20/agresiya-i-obvineniya-v-stolichniya-gradski-transport-zakopchaha-gratischiya-s-beleznitsi", "text": "\r\n Пореден случай на агресия в градския транспорт в столицата. От видео, качено в социалните мрежи, се вижда как мъж не желае да се подчини на полицейско разпореждане, а след това обвинява служителите на реда в насилие.  Случката се разиграва на трамвайна спирка в столичния квартал \"Люлин\". Една от контрольорките слязла с нередовен пътник и се отправила към полицаите за съдействие.  Возилият се без валидна карта за градския транспорт отказал проверка, опитал се да избяга, а полицаите му обяснили, че ще му сложат белезници, защото не се е подчинил на полицейско разпореждане. Според контрольорите мъжът е бил употребил алкохол, а по тази линия често се срещат гратисчии.  Спирка \"Западен парк\" пък често се оказва арена на сблъсъци между нередовни пътници, контрольори и полиция. Преди месеци един такъв случай завършва с белезници за нарушителя. ", "date": "2018.09.20", "title": "Агресия в столичния градски транспорт: Закопчаха гратисчия с белезници"}
{"url": "https://www.bgonair.bg/reportazhi/2018-09-20/bashta-napadna-uchitelkata-na-sina-mu-v-s-kaloyanovets", "text": "\r\n Баща нападна учителката на сина си в старозагорското с. Калояновец. Весела Тодорова, която е възпитателка в местното основно училище споделя, че инцидентът е станал заради отказа ѝ в предния ден да пусне детето да пие вода.  Детето и баща му влизат в класната стая и пред ученици започват да я заплашват. Учителката твърди, че мъжът е крещял и я е удрял. Директорът на основното училище в с. Калояновец Христо Белчев заяви, че до реален сблъсък не се е стигнало. Прераканията са станали в двора на училището, като външни лица не са влизали в учебните кабинети. Мъжът отрича да е бил учителката. \"Не, не не съм ударил никого, просто ѝ казах, че няма право да бие детето ми. Така казва то, аз не съм я видял. Имахме малък спор с нея, но ще си го разрешим\", обясни пред Bulgaria ON AIR бащата на детето. От инспектората по образование и полицията проверяват случая, като скоро ще огласят резултатите от проверката. Преподавателката Весела Тодорова е подала молба за напускане на училището. ", "date": "2018.09.20", "title": "Баща нападна учителката на сина си в село Калояновец"}
{"url": "https://www.bgonair.bg/bulgaria/2018-09-20/blok-v-haskovo-ostana-bez-prozortsi-za-2-sedmitsi-sled-sanirane", "text": "\r\n Цял блок в Хасково остана без прозорци с дни, докато бе саниран по Националната програма за енергийна ефективност. Дейностите по блок 34 в кв. “Орфей” започнали преди около година и половина. Според живущите преди 2 седмици строителите си тръгнали, като оставили терасите без остъкление. Хората твърдят, че сградата се санира от станалата скандална вече фирма \"Трейс София ЕАД\". Разказват още, че работниците са оставили строителни отпадъци и навсякъде във входовете висят кабели. От Община Хасково заявиха, че са се свързали със Симеон Атанасов, който е представител на фирмата. Той бил категоричен, че работниците трябва да са на обекта. След като няколкократно от местната администрация заявили, че такива там няма, Атанасов обещал проверка по случая. В късния следобед на мястото пристигнали работници, които обяснили, че са почивали, затова работата спряла за толкова дълго време. Според тях стъклопакетът не е достигал, а до две седмици всичко по санирането щяло да бъде готово.", "date": "2018.09.20", "title": "Блок в Хасково остана без прозорци за 2 седмици след саниране"}
{"url": "https://www.bgonair.bg/bulgaria/2018-09-20/natsionalite-ni-po-futbol-veche-sa-44-ti-v-sveta", "text": "България се изкачи с три места и вече заема 44-та позиция в световната ранглиста на ФИФА. Отборът на Петър Хубчев стартира отлично участието си в Лигата на нациите с две победи над тимовете на Словения и Норвегия и леко прогресира в класацията за септември, пише  . Двата отбора, с които се справиха родните национали, са зад нас в раглистата на ФИФА. Норвегия заема 52-ра позиция, а Словения - 61-ва.  Следващият съперник на българския национален отбор в Лигата на нациите е тимът на Кипът, който пък заема 86-о място. Лидерската позиция делят световните шампиони от Франция и носителите на бронзовите отличия от Световното първенство - отборът на Белгия, които имат по 1729 точки. Ето как изглежда Топ 10 в ранглистата на ФИФА Ранглиста на ФИФА: 1 (2). Белгия - 1729 точки  \r\n1 (1). Франция - 1729  \r\n3 (3). Бразилия - 1663  \r\n4 (4). Хърватия - 1634 \r\n5 (5). Уругвай - 1632 \r\n6 (6). Англия - 1612  \r\n7 (7). Португалия - 1606 \r\n8 (8). Швейцария - 1598  \r\n9 (9). Испания - 1597  \r\n10 (11). Дания - 1581 ", "date": "2018.09.20", "title": "След победите над Словения и Норвегия: \"Лъвовете\" вече са 44-ти в света"}
{"url": "https://www.bgonair.bg/denqt-on-air/2018-09-20/sotsialist-znael-za-ministerskite-ostavki-predi-deputatskata-vakantsiya", "text": "\r\n С тези думи депутатът от БСП Явор Божанков коментира бурните дебати в НС, които съпътстваха назначаването на новите министри в кабинета. Парламентът назначи главния секретар на МВР Младен Маринов за шеф на силовото ведомство, Петя Аврамова за регионален министър и Росен Желязков за лидер на транспортното министерство. , че целта на БСП е била да предизвика дебат, за да се запознае с визията на новите министри. По-рано в предаването   пък разкритикува президента Румен Радев, който според него се е превърнал в политическа фигура на БСП. \"Сюжетът, който очерта тук, е достоен за нова серия на \"Властелинът на пръстените\" или \"Игра на тронове\", но не може да се отнесе до реалността\", коментира изказването му Явор Божанков. \"БСП е в най-добрата си кондиция, откакто е започнал новият политически сезон\", подчерта   и отбеляза, че до края на годината левицата ще излезе с окончателен вариант на визията си за България. Божанков посочи още, че излизането на депутатите на БСП сред хората е с цел подготовка за периода след управлението на ГЕРБ. Най-много разум има българският народ, затова правим срещи във всяко населено място, отбеляза той. По думите му хора от металургията са притеснени от енергийния сектор. Администрацията в България пък не била намаляла дори с един чиновник, смята народният представител от БСП. Зачестилите нападки между президент и премиер Божанков коментира по следния начин:", "date": "2018.09.20", "title": "Социалист знаел за министерските оставки още преди депутатската ваканция"}
{"url": "https://www.bgonair.bg/bulgaria/2018-09-20/ostar-ton-v-parlamenta-i-napadki-mezhdu-borisov-i-radev-klasika-v-zhanra", "text": "\r\n Тримата нови министри в кабинета \"Борисов\" 3 от днес са факт. В креслото на Валентин Радев като министър на вътрешните работи вече сяда Младен Маринов, Росен Желязков вече е транспортен министър, а регионалното ведомство пое Петя Аврамова. Рокадите в кабинета бяха предшествани от дебати, които продължиха близо три часа. На тях не присъства премиерът Бойко Борисов и вече бившите министри. Дебатирането на оставките отново изостри напрежението в залата и отново се стигна до нападки и искане на оставки. От БСП и ДПС разкритикуваха работата на целия кабинет и поискаха предсрочни избори. В студиото на   журналистът Евгени Петров нарече политическия ден \"класика в жанра\". Според него дебатите за новите министри са се превърнали в дебат за вот на недоверие. По думите му класиката беше и в поредната словесна престрелка между премиер и президент. \"Днес Борисов директно го призова да си направи партия, да спечели изборите или ако не направи партия, да оглави БСП\", каза още Петров. Журналистът изрази скептицизъм относно евентуална нова партия, чиито лидер да е президентът Румен Радев. Пред   Евгени Петров сподели мнението си, че е по-логично президентът да оглави БСП след време. \"Президентът просто не може да разбере какви са неговите функции по конституция. Изобщо не му е работа да дава оценки за министри\", добави още журналистът. Според Евгени Петров Румен Радев трябва да изразява единението и предстоят още търкания между премиер и президент, защото Радев ще трябва да подпише указ за нов главен секретар на МВР и нови посланици. \"На президента тази дреха вече му е тясна, той иска политическа изява, непрекъснато говори с политически език - това е проблемът\", каза още Петров.", "date": "2018.09.20", "title": "Остър тон в парламента и нападки между Борисов и Радев: Класика в жанра!"}
{"url": "https://www.bgonair.bg/ekrani/2018-09-20/balgarski-pametnik-v-sarbiya-zhertva-na-vandalski-aktove", "text": "Българският посланик в Белград Радко Влайков е изразил остър протест в Министерството на външните работи на Република Сърбия. Поводът за това е поругаването на военния паметник-костница \"Ледена стена\" край Ниш.  Мемориалът е в памет на над 2 хиляди български войници, загинали за освобождението на Югославия през Втората световна война. От българска страна се настоява за незабавното заличаване на пораженията върху паметника и намиране на извършителите, както и за категоричното разграничаване на официалните сръбски власти от подобни вандалски актове.  От страна на Министерството на външните работи на Сърбия е изразено съжаление от оскверняването на военния паметник-костница.", "date": "2018.09.20", "title": "Български паметник в Сърбия стана жертва на вандалски актове"}
{"url": "https://www.bgonair.bg/bulgaria/2018-09-20/naznachavaneto-na-mladen-marinov-za-vatreshen-ministar-bilo-paradoksalno", "text": "\r\n Младен Маринов замени Валентин Радев на поста министър на вътрешните работи. Това отново стана повод за задочен спор между президент и премиер. Според държавния глава назначаването на Маринов за вътрешен министър е парадоксално. Според президента Валентин Радев напуска поста си, защото главният секретар не си е свършил работата, а сега именно Младен Маринов става вътрешен министър. \n От Залцбург пък Бойко Борисов отговори, че Румен Радев критикува само управляващите и по думите му повтаря тезите на лидера на БСП Корнелия Нинова. Министър-председателят изрази увереността си, че новите министри ще се справят по-добре от своите предшественици и обяви, че кандидатурите са определени от коалицията.    ", "date": "2018.09.20", "title": "Назначаването на Младен Маринов за вътрешен министър било парадоксално"}
