{"url": "https://www.bgonair.bg/world/2018-09-10/podozritelen-avtomobil-vdigna-na-krak-politsiyata-v-london", "text": "Подозрителен автомобил на паркинга на търговския център Уестфийлд в Източен Лондон вдигна на крак полицията рано тази сутрин.  Молът беше евакуиран, а влаковете от надземното метро не спираха на разположената в съседство гара Стратфорд.  От полицията съобщиха, че няма повод за притеснение и случаят се разследва.", "date": "2018.09.10", "title": "Подозрителен автомобил вдигна на крак полицията в Лондон"}
{"url": "https://www.bgonair.bg/world/2018-09-10/poredna-smart-prichinena-ot-migranti-v-germaniya", "text": "Стотици жители на германския град Кьотен излязоха на протест след убийството на 22-годишен германец при сбиване с мигранти от Афганистан.  Трима афганистанци спорили ожесточено с млада германка на детска площадка. Други двама германци минали случайно от там и се намесили в спора.  Конфликтът прераснал в бой. Пострадал е 22-годишен младеж, който по-късно е починал в болница от мозъчен кръвоизлив. Двамата афганистанци са задържани. В ход е разследване. На 26 август мигранти от Сирия и Ирак убиха 35-годишен германски гражданин. А това доведе до масови протести в град Кемниц.", "date": "2018.09.10", "title": "Поредна смърт, причинена от мигранти в Германия"}
{"url": "https://www.bgonair.bg/world/2018-09-10/balgarki-ot-romski-proizhod-na-sad-v-atina-zaradi-vandalizam", "text": "Две българки се изправят днес пред съда в Атина по обвинения във вандализъм. Жените, които са от ромски произход, са арестувани в Националния музей в гръцката столица.  Те оставяли мазни петна от миро и светена вода по експонатите, вярвайки че \"са чудотворни\".  Българките извършвали вандалската постъпка в различни културни институции в Атина през последните два месеца, като на някои от артефактите са нанесени непоправими щети.", "date": "2018.09.10", "title": "Българки от ромски произход на съд в Атина заради вандализъм"}
{"url": "https://www.bgonair.bg/world/2018-09-10/afganistanets-napadna-i-rani-s-nozh-sedem-dushi-v-parizh", "text": "Седем души бяха ранени, четирима от тях тежко, при нападение с хладно оръжие в Париж късно снощи.  Нападателят, който е от афганистанки произход, е бил въоръжен с нож и железен прът. Той е арестуван.  Мъжът е нападнал напълно непознати хора на улицата, съобщават очевидци. Сред пострадалите са и двама британски туристи.  Властите бяха категорични, че не става въпрос за терористично нападение.", "date": "2018.09.10", "title": "Афганистанец нападна и рани с нож седем души в Париж"}
{"url": "https://www.bgonair.bg/denqt-on-air/2018-09-10/konfliktat-v-siriya-dostigna-do-svoyata-nay-ozhestochena-fasa-smyata-analizator", "text": "\r\n Конфликтът в Сирия достигна до своята финална фаза, която ще е най-ожесточената. Вижда се едно разделение на цяла Сирия. Затова беше и срещата на върха между Иран, Русия и Турция. Всичко това обаче е доста опасно за ЕС. Така бившия зам.-външен министър Милен Керемедчиев коментира в \" \" тристранната среща на върха между лидерите на Русия, Турция и Иран. На нея се реши съдбата на последната бунтовническа крепост в Сирия – Идлиб. Според Керемедчиев в момента в Сирия всички сили са се вкопчили в последното парче земя и просто ние трябва да проследим в кои ръце ще попадне. \"Военните формирования в момента са съсредоточени в района на Идлиб. Ще има много жертви в борбата за тази област - както от военните, така и от цивилните. Ще има и най-вероятно нова миграционна вълна. Става въпрос за десетки хиляди. Трябва да се види колко от тях ще тръгнат към Турция и колко към ЕС\", категоричен е бившия зам.-външен министър пред  . По думите му не може да се говори за конкретен брой на бежанците, които ще тръгнат към Европа, но отново Ердоган ще извива ръцете на европейските лидери и отново ще се опита да шантажира Европа, както и да иска пари. \"Турция е изпаднала в изключително тежко положение. Ердоган ще се възползва от всеки един конфликт за финансови облаги. Липсата на новина от срещата в Техеран е най-голямата новина. Щом не излезе нищо, значи е имало координиране на действията в Сирия. Планът за подялба на контролираните територии в самата Сирия вече е направена\", обясни още експертът.", "date": "2018.09.10", "title": "Конфликтът в Сирия достигна до своята най-ожесточена фаза, смята анализатор"}
{"url": "https://www.bgonair.bg/reportazhi/2018-09-10/sblasatsi-gaz-palki-i-stotitsi-arestuvani-v-rusiya", "text": "\r\n Сълзотворен газ, сблъсъци и стотици арестувани. Това е равносметката от вчерашните национални протести срещу пенсионната реформа в Русия. Демонстрациите съвпаднаха с провеждащите се в страната местни и регионални избори. Протести се състояха в 83 града. На много места митингите не бяха разрешени от властите, което доведе и до арестите на най-малко 800 души.  В Санкт Петербург полицията използва сълзотворен газ и палки срещу протестиращите в опит да ги разпръсне. На протеста се събраха около 2000 души, предимно млади хора. Те скандираха \"Срам\" и развяваха плакати с призиви за оставката на президента Владимир Путин.", "date": "2018.09.10", "title": "Сблъсъци, газ, палки и стотици арестувани в Русия"}
{"url": "https://www.bgonair.bg/world/2018-09-10/sergey-sobyanin-e-pobeditelyat-v-moskva-poluchi-74-ot-glasovete", "text": "\r\n Очаквано, подкрепяният от Кремъл кандидат за кмет на Москва Сергей Собянин безапелационно спечели нов мандат на провелите се вчера в Русия местни и регионални избори.  Собянин, който е начело на руската столица от 2010 година, получава 74% от гласовете. Вотът се проведе на фона на масовите протести в цялата страна срещу пенсионната реформа. При демонстрациите се стигна до сблъсъци с полицията и арести. Демонстрациите бяха свикани по призива на опозиционера Алексей Навални, който излежава едномесечна присъда за организирането на неразрешен протест.  Според правозащитници в цялата страна са задържани над 800 демонстранти. В Санкт Петербург полицията използва сълзотворен газ и палки срещу протестиращите в опит да ги разпръсне.", "date": "2018.09.10", "title": "Сергей Собянин е новият кмет на Москва - получи 74% от гласовете"}
{"url": "https://www.bgonair.bg/world/2018-09-10/sled-izborite-v-shvetsiya-osnovnite-partii-s-raven-rezultat", "text": "\r\n Швеция вероятно ще е поредната европейска държава с коалиционно правителство, след като двете основни партии в страната излязоха с много близки резултати след вчерашните парламентарни избори.  Управляващият в Швеция ляв блок и дясноцентристката опозиция имат почти равен брой подкрепа от близо 40%, показват екзит пол проучванията.  Антиимиграционната националистическа партия \"Шведски демократи\" е с резултат от близо 20% - най-успешното представяне за евроскептиците от основаването на политическата формация досега.  Партията набра популярност основно с антиимигрантския си патос, но към момента нито една от основните политически партии не е изявила желание за коалиция с тях.  Лидерът на шведската дясноцентристка опозиция Улф Кристершон прикани премиера социалдемократ Стефан Льовен да подаде оставка – нещо, което той обяви, че няма да направи в скоро време.", "date": "2018.09.10", "title": "След изборите в Швеция: Основните партии с равен резултат"}
{"url": "https://www.bgonair.bg/direktno/2018-09-10/nikoy-ne-e-dalzhen-da-ni-osiguri-shtastie", "text": "\r\n Липсата на първончалното желание за работа първият симтом за Burnout. Никой не е дължен да ни осигури щастие, а у нас предпичитаме само да мрънкаме, каза HR специалистът Милена Хджииванова.За това трябва да се реагира още при първите симптоми, за да не се стига до прегаряне, посочи тя. И допълни, че мениджърите трявба да са нясно как да разпонават проблема. Психологът доц. Маргарита бакрачева е на мнение, че .три седмици продължат едни и същи симптоми на неудовлетвореност, то трябва да се потърси помощтта на специалист. За съжаление малко хора у нас го правят, защото се страхуват да не бъдат заклеймени от обществото, че са болни. В България отчитаме сифри и не вземаме мерки за решаването на проблема, допълни тя. ", "date": "2018.09.10", "title": "Никой не е дължен да ни осигури щастие"}
{"url": "https://www.bgonair.bg/bulgaria/2018-09-10/iztochvat-gorivoto-ot-koraba-mopang", "text": "\r\n Над 200 дупки ще бъдат направени в корпуса на потъналия край Созопол американски параход \"Мопанг\" преди да започне реалното изпомпване на горивото от резервоарите му. Целта е да се установи точното количество гориво в потъналия товарен параход.  Междувременно стана ясно, че взетите проби гориво все още не са готови.  Специалистите коментират, че има вероятност в резервоарите му да има чист петрол.  Подготовката на операцията започна преди повече от две седмици, до момента са установени точните координати на близо 100-годишния плавателен съд.", "date": "2018.09.10", "title": "Източват горивото от кораба \"Мопанг\""}
{"url": "https://www.bgonair.bg/bulgaria/2018-09-10/nikolay-nikolov-vnese-podpiskata-sreshtu-travestitite-i-hamalite", "text": "\r\n Общинският съветник от БСП Николай Николов внесе подписка в Столичната община срещу травеститите и хамалите в района на площад \"Македония\" в София.  По думите му, нерегламентирано, те извършват незаконна търговска дейност и притесняват хората, които живеят там.  За 8 дни, в края на август, той събра над 1000 подписа срещу травеститите и хамалите на бул. \"Христо Ботев\" и площад \"Македония\".  Заедно с подписката си, Николай Николов входира и питане към кмета Йорданка Фандъкова с въпроси по темата.", "date": "2018.09.10", "title": "Николай Николов внесе подписката срещу травеститите и хамалите"}
{"url": "https://www.bgonair.bg/denqt-on-air/2018-09-10/sled-ministerskite-rokadi-ostava-li-stabilno-upravlenieto", "text": "\r\n Днес Бойко Борисов обяви номинациите на новите министри, които най-вероятно ще застанат на овакантените министерски кресла, а именно - главният секретар на МВР Младен Маринов да оглави вътрешното министерство, зам.-министъра на икономиката да поеме транспорта, а регионалното министерство да оглави зам.-председателя на регионалната комисия в парламента Петя Аврамова. И трите номинации са на ГЕРБ. Според политолога Димитър Ганев в политическата култура на българина е закодирано да се търси по-здрава и силна ръка в управлението, която да контролира всичко. \"У нас има и голяма персонификация на властта. Всеки българин иска да знае кой отговаря за нещата, да знае накъде да насочи погледа при проблем. Оставките бяха реакция, отговор на възникнало обществено напрежение. Като причина за оставките беше използван инцидентът край Своге. Все пак преди тази катастрофа в тези министерства се беше натрупало напрежение\", категоричен е Ганев в \" \". Той е на мнение, че външната политика на Борисов вече се изчерпа, а сега ракурсът трябва да се смени. По думите на политолога доц. Мария Пиргова патриархалното управление на премиера Борисов е факт. \"Напрежението се роди от компанията \"Трейс\". Населението в Своге вече знае защо пътят беше некачествен, защо институциите са дали положителни оценки и т.н. Много завои не могат да е вземат, защото обществените поръчки в България се раздават по подобен начин. Има огромна нужда от смяна на философията на управление\", обясни Пиргова. Тя коментира още, че няма алтернатива на управлението, а Румен Радев все още не е сигурен дали ще направи партия или не.", "date": "2018.09.10", "title": "След министерските рокади: Остава ли стабилно управлението?"}
{"url": "https://www.bgonair.bg/denqt-on-air/2018-09-10/moderni-uchiteli-a-ne-chinovnitsi-prizova-bivsh-ministar", "text": "\r\n Идва началото на учебната година, а с това и проблемите в образованието. Ще бъдат ли запълнени свободните учителски места в страната? Липсата на качествени кадри все още не е преборена като проблем. \"Проблемът на образованието не може да бъде решен на равнище Министерство. Това е национален проблем. Освен пари, учителите имат нужда от уважение. Те трябва да бъдат гъвкави и в крак с новостите. Трябва да се махнат чиновниците от образователната система. Липсва модерният учител\", подчерта бившият просветен министър проф. Тодор Танев. В студионо на \"Денят ON AIR\" гостът поясни, че професията учител трябва да бъде призвание. Това по негови думи означава да може човек да накара учащия да му е интересно това, което учи.  \"Да го накараш да му е интересно това, което не му е. Трябва да му влезеш в душичката. Не може един урок да е един и същ за всички ученици. Различните хора имат различен житейски произход. Родителите също трябва да бъдат впрегнати в образованието на децата. И на тях трябва да им е интересно\", отбеляза той пред Bulgaria ON AIR.", "date": "2018.09.10", "title": "Модерни учители, а не чиновници, призова бивш министър"}
{"url": "https://www.bgonair.bg/bulgaria/2018-09-10/pozhar-v-ruse-ostavi-bashta-i-sin-bez-dom-no-zhivi", "text": "\r\n Пожар горя в Русе днес по обед. Огънят изпепели апартамент, в който са живеели баща и син. Двамата мъже са спасени, а пожарът е потушен от два екипа огнеборци. Сигналът е подаден от хора, които са видели излизащите от прозорците пламъци. С помощта на пожарникарите синът успял да изкара 90-годишния си трудно подвижен баща навън. Хората от съседните апартаменти са в шок, тъй като жилищата им са опушени и наводнени, а нямат застраховки.", "date": "2018.09.10", "title": "Пожар в Русе остави баща и син без дом, но живи"}
{"url": "https://www.bgonair.bg/bulgaria/2018-09-10/skandal-mezhdu-bnt-i-prezidentstvoto-otbyagva-li-televiziyata-da-snima-radev", "text": "Президентът Румен Радев поздрави националите по волейбол за първата им победа на Световното първенство във Варна. След категоричния успех над Финландия с 3:0 гейма, държавният глава влезе в съблекалнята на волейболистите, придружаван от треньора Пламен Константинов.  Малко по-късно обаче началникът на кабинета на президента Иво Христов коментира във Facebook, че поздравът не е отразен в живото предаване на Българската национална телевизия.  \"Забавен момент: на влизане в съблекалнята, президентът и Пламен Константинов разговаряха на метър от камерата на БНТ, но операторът, верен на инструкциите, предпочете да снима празния сет\", написа началникът на кабинета на Президента. От своя страна програмният директор на БНТ Емил Кошлуков отрече твърденията за тенденциозност и коментира, че обществената телевизия отразява балансирано и обективно всички процеси, както и държавните мъже.", "date": "2018.09.10", "title": "Скандал между БНТ и Президентството: Отбягва ли телевизията да снима Радев?"}
{"url": "https://www.bgonair.bg/bulgaria/2018-09-10/koi-sa-trimata-kandidati-za-ovakantenite-ministerski-kresla", "text": "Кои са кандидатите за новите трима министри и каква е тяхната професионална квалификация и успя ли премиерът Бойко Борисов да изненада с техните номинации?   Кандидат за мястото на Валентин Радев в Министерството на вътрешните работи е Младен Маринов. В момента той е главен секретар на МВР. В системата е от 1991 година. Назначен е в отдел \"Охранителна полиция“ към Столичната дирекция на вътрешните работи, а през 2013 г. става зам.–директор на структурата.  Година по-късно вече е директор на СДВР. С указ на президента Румен Радев през 2017 година е назначена на поста, който заема и в момента.  Роден е в град Тетевен, завършва право в Юридическия факултет на УНСС. Семеен, с две деца.  Досегашният министър на транспорта Ивайло Московски най-вероятно ще бъде сменен от Александър Манолев. В момента той е зам.-министър на икономиката. Същият пост е заемал в Министерството на туризма във второто правителство на Бойко Борисов.  През 2016 г. поема управлението на Държавната агенция за метрологичен и технически надзор. На този пост е до избирането му за народен представител на извънредните парламентарни избори през март 2017 г.  В третия кабинет на Борисов работи по няколко ресора – единият от които е насърчаването на малките и средни предприятия. Роден е в Петрич, семеен е с две деца. Единствената дама сред номинираните - инженер Петя Аврамова, е предложена за поста на Николай Нанков. Тя е депутат от 42-то Народно събрание, член на постоянните комисии по енергетика, вероизповедания и парламентарна етика.  Оглавява Общинския съвет във Враца през 2011 г. Преди това е била зам.-кмет по устройство на територията и екологията в града. През 2011г. е била кандидат на ГЕРБ за кмет на Враца, но губи битката с издгнатия от инициативен комитет Николай Иванов. Родена е в град Враца.  Тримата нови министри ще бъдат гласувани в четвъртък. Тогава в парламента ще бъдат внесени и трите министерски оставки на Николай Нанков, Валентин Радев и Ивайло Московски.", "date": "2018.09.10", "title": "Кои са тримата кандидати за овакантените министерски кресла?"}
{"url": "https://www.bgonair.bg/bulgaria/2018-09-10/sled-sabranieto-nimh-mozhe-da-se-otdeli-ot-ban-no-samo-chastichno", "text": "\r\n Националният институт по метрология и хидрология може да бъде изваден от БАН, но само частично.  Това реши Общото събрание на академията след протести на метеоролозите и тежки преговори с института и правителството, продължили няколко седмици.  Отделят се оперативната дейност, както и служителите, които не искат да са част от Академията.  Тепърва правителството ще решава дали Институтът по метрология ще премине към някое от министерствата, или ще стане самостоятелна структура.  Не е ясно обаче, какво ще стане с активите на Института - бази, станции и имоти.", "date": "2018.09.10", "title": "След събранието: НИМХ може да се отдели от БАН, но само частично"}
{"url": "https://www.bgonair.bg/bulgaria/2018-09-10/nominatsiyata-na-mladen-marinov-za-vatreshen-ministar-nay-komentirana-v-ns", "text": "\r\n Оставките на министрите Ивайло Московски, Валентин Радев и Николай Нанков ще бъдат приети в четвъртък от Народното събрание. Тогава ще бъдат гласувани и имената на номинираните бъдещи министри. Това решиха управляващите на заседание на Коалиционния съвет. Бойко Борисов обяви и номинациите на новите министри, а именно: главният секретар на МВР Младен Маринов да оглави вътрешното министерство, зам.-министъра на икономиката да поеме транспорта, а регионалното министерство да оглави зам.-председателя на регионалната комисия в парламента Петя Аврамова. И трите номинации са на ГЕРБ. Не закъсняха и първите реакции след решението на Консултативния съвет. Очаквано най-коментирана беше номинацията на Младен Маринов за министър на вътрешните работи. В същото време стана ясно, че БСП няма да подкрепи новите предложения за попълване на Министерския съвет, които трябва да наследят постовете на министрите Радев, Нанков и Москов.  Това става ясно от разпространена позиция на левицата. Според червените предложените нови министри ще продължат досегашната вредна политика на правителството. В позицията им се казва още: \"Това е отчаян ход, с който управляващите се опитват да си купят време. Дори и да го получат, то ще бъде агония, до следващия конфликт в управляващата коалиция\".", "date": "2018.09.10", "title": "Номинацията на Младен Маринов за вътрешен министър - най-коментирана в НС"}
{"url": "https://www.bgonair.bg/bulgaria/2018-09-10/izgorya-pokrivat-na-kitayski-restorant-v-studentski-grad", "text": "\r\n \n Около 12:30 ч. Е получен сигнал за пожар на ул. \"Рашо Рашев\" в столичния квартал \"Студентски град\".  На място веднага са изпратени 4 пожарни екипа, които са установили, че пламъците са тръгнали от китайски ресторант в квартала, чийто покрив е напълно изгорял.  За щастие пострадали няма. От пожарната са евакуирали само един човек. Жителите в съседния 15 блок веднага са излезли навън, когато са усетили задушливата миризма.  Към този момент полиция и пожарна продължават следствието, за да разберат какви са причините за инцидента. ", "date": "2018.09.10", "title": "Изгоря покривът на китайски ресторант в \"Студентски град\""}
{"url": "https://www.bgonair.bg/bulgaria/2018-09-10/so-obeshta-klyuchovite-remonti-v-sofiya-shte-priklyuchat-do-15-septemvri", "text": "Продължават ремонтите на основни улици и булеварди в София. От Столичната община обещават до първия учебен ден голяма част от тях да приключат.  Днес отвориха булевард \"България\" в участъка между \"Иван Гешов\" и \"Гоце Делчев\".  Заради ремонт обаче временно се стеснява участък от бул. \"Арсеналски\". Все още има затруднения и заради ремонт на част от пътя към Летище София.", "date": "2018.09.10", "title": "СО обеща: Ключовите ремонти в София ще приключат до 15 септември"}
{"url": "https://www.bgonair.bg/bulgaria/2018-09-10/sled-proverkata-na-porozhanov-nyama-chuma-v-bozveliysko", "text": "\r\n Няма африканска чума по свинете във варненското село Бозвелийско. Това са потвърдили резултатите от всички взети проби, съобщи министърът на земеделието Румен Порожанов. Още 3 балкански държави обаче, спират вноса на месо от България. Последните взети проби за африканска чума по свинете у нас са отрицателни, а за сега огнището на зараза остава само в село Тутраканци, област Варна.  На бългаор-румънската граница продължава изграждането на бодлива ограда срещу навлизането на заразени свине от Румъния, където огнищата на зараза надхвърлиха 800. Министър Порожанов е притеснен от гонки в Румъния на диви прасета, които биха създали предпоставки за напрежение сред самите животни и възможности да бягат в най-различни посоки, включително и към България. Порожанов обсъди взетите мерки и с румънските си колеги в Букурещ. Вноса са ограничили Сърбия, Македония и Черна гора. Черна гора предприе тези мерки преди обявяване на огнището като превантивни мерки. От Агенцията по храните посъветваха собствениците на свине да спазват стриктно мерките, за да се предотврати разрастването на заразата. Според свиневъдите обаче държавата трябва да се справи с контрола на свине у нас. Въведените мерки срещу ограничаването на зараза продължават, а опасността от възникване на ново огнище остава, защото вирусът е много устойчив.", "date": "2018.09.10", "title": "След проверката на Порожанов: Няма чума в Бозвелийско"}
{"url": "https://www.bgonair.bg/bulgaria/2018-09-10/golyam-pozhar-se-razgorya-na-metri-ot-kashti-v-karlovskoto-selo-voynyagovo", "text": "Голям пожар се разгоря на метри от няколко къщи в карловското село Войнягово. Всички налични екипи на пожарната бяха ангажирани с овладяване на стихията. Огънят е тръгнал от запалени стърнища и обхванал 10 декера земеделски насаждения. Пламъците стигнали опасно близо до крайните къщи на селото, но до евакуация не се е стигнало.  В късния следобед пожарът беше потушен, но заради тлеещи огнища, районът ще бъде наблюдаван от огнеборците и през нощта.", "date": "2018.09.10", "title": "Голям пожар се разгоря на метри от къщи в карловското село Войнягово"}
