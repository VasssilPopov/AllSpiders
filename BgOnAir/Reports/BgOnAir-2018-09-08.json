{"url": "https://www.bgonair.bg/oporni-hora/2018-09-08/angel-dzhambazki-shte-bade-greshka-ako-ostavkite-na-trimata-ministri-badat-vneseni-i-glasuvani", "text": "\r\n Ангел Джамбазки: Ще бъде грешка, ако оставките на тримата министри бъдат внесени и гласувани! Това е моя лична позиция, не се бъркам в решенията на ГЕРБ. Смятам, че Нанков е отличен специалист и ако бъде гласувана оставката му, ще се върнем много стъпки назад. Хората по селата разчитат на него, кметовете го подкрепят. Аз при обиколките си говоря с хората и те искат решаване на проблемите. Неговата оставка ще означава застой на свършената работа. Не бива да се ревизира договора с Македония! В това искане на президента Първанов проличават чужди интереси!", "date": "2018.09.08", "title": "Ангел Джамбазки: Ще бъде грешка, ако оставките на тримата министри бъдат внесени и гласувани"}
{"url": "https://www.bgonair.bg/bulgaria/2018-09-08/ovcha-kupel-prodalzhava-da-ne-spi-zaradi-sporniya-stroitelen-izkop", "text": "Напрежение и безсънна нощ в квартал \"Овча купел\" заради строежа на метри от жилищен блок. След като вчера строителен изкоп глътна кола, от общината и строителния контрол обявиха, че строежът спира. Вчера кметът на София Йорданка Фандъкова сезира прокуратурата, а след проверка на ДНСК строежът бе спрян. Тази сутрин на строителната площадка пристигнаха работници и техническия ръководител на строежа. Те поставиха аварийни табели чак днес.  Това не успокоява ни най-малко живущите на квартал \"Овча купел\". Редица от тях не са спали тази нощ. Утре вечер в 19:00 ч. хората отново ще се съберат с подписка срещу строежа. Подкрепа ще получат и от жителите на съседните блокове, които се оплакват от същото нещо. ", "date": "2018.09.08", "title": "\"Овча купел\" продължава да не спи заради спорния строителен изкоп"}
{"url": "https://www.bgonair.bg/bulgaria/2018-09-08/otnovo-patna-agresiya-mazh-napadna-semeystvo-v-plovdiv", "text": "Вчера стана известен грозният случай, който се е разиграл на кръстовище в Пловдив. По разказа в социалните мрежи - шофьор е ударил жена, която следвала линейка, превозваща съпруга ѝ с инсулт. След засичания на пътното платно, водачът на джипа слязъл и ударил с юмрук жената, нападнал и мъжа с инсулт, след което избягал. Това гласи версията на пострадалите, която бе потвърдена тази сутрин и от дъщеря им. Тя затвърди разказаното от нейния приятел Лазар Станев и отново призова, ако има свидетели на инцидента да се свържат с полицията. По думите ѝ, свидетели на всичко случващо се са нейният баща и лекарите от линейката, която го превозвала. Вчера обаче от полицията опровергаха версията на пострадалото семейство, предаде Dnes.bg. \"Шофьорът на джипа, за когото във Facebook се твърди, че е упражнил физическо насилие срещу жена зад волана и съпруга ѝ с инсулт, не е удрял никого\", заяви пред \"24 часа\" шефът на пловдивската полиция Атанас Илков. Според него имало само препирня между водача на джипа и жената, но не и бой. Дъщерята на пострадалото семейство отбеляза, че никой от родителите ѝ не е разпитан за случилото се до този момент. Тя призова истината да бъде разкрита, но предпочете да не показва лицето си, тъй като \"все още няма арестувани\" за инцидента. Полицията е наясно с всички участници в инцидента и се води разследване.", "date": "2018.09.08", "title": "Отново пътна агресия: Мъж нападна семейство в Пловдив"}
{"url": "https://www.bgonair.bg/oporni-hora/2018-09-08/georg-georgiev-nie-ot-gerb-vinagi-poemame-politicheska-otgovornost", "text": "\r\n Георг Георгиев: Ние от ГЕРБ винаги поемаме политическа отговорност! Така е правилно, дори когато няма персонална вина. Последната дума за оставките, разбира се има премиера. Ще разберем неговото решение и това на коалиционните ни партньори, след съвета в понеделник. Категоричен съм, че управлението е стабилно и няма раздор между ГЕРБ и ОП.", "date": "2018.09.08", "title": "Георг Георгиев: Ние от ГЕРБ винаги поемаме политическа отговорност!"}
{"url": "https://www.bgonair.bg/bulgaria/2018-09-08/voynata-na-patya-vze-poredna-zhertva-mlad-mazh-zagina", "text": "37-годишен мъж е загинал при катастрофа на пътя Бяла - Попово, съобщиха от ОДМВР - Търговище. Сигналът за инцидента е подаден в 06:25 часа тази сутрин в РУ - Попово. Пътният инцидент е възникнал на територията на община Попово в близост до къмпинг \"Водица\". Б.Б., на 37 години от Варна, управлявайки \"Фолксваген Голф\", е навлязъл в лентата за насрещно движение, където се е блъснал челно в товарен автомобил \"ДАФ\" с прикачено полуремарке. В резултат на удара водачът на лекия автомобил е починал на място. По случая е образувано досъдебно производство. До приключване на огледа на местопроизшествието движението на МПС в участъка се е осъществявало в едната лента. ", "date": "2018.09.08", "title": "Войната на пътя взе поредна жертва: Млад мъж загина"}
{"url": "https://www.bgonair.bg/bulgaria/2018-09-08/tir-se-preobarna-na-am-hemus-dvizhenieto-e-zatrudneno", "text": "ТИР се е обърнал на автомагистрала \"Хемус\" в посока Варна, на около километър край бензиностанцията преди Нови пазар. Към мястото на произшествието са насочени екипи на полицията и пожарната. След пристигане пътните полицаи установили, че водач на товарен автомобил \"Ивеко\" с варненска регистрация се преобърнал върху пътното платно, като част от каросерията била в насрещната лента за движение. Шофьорът е на 54 години от Аксаково. Той не е пострадал, тестът му за алкохол е бил отрицателен. Временно е ограничено движението по автомагистралата. Обходният маршрут, който могат да използват шофьорите, е при етапната връзка Каспичан по пътя Нови Пазар-с. Ветрино-Девня, уточняват от АПИ.", "date": "2018.09.08", "title": "ТИР се преобърна на АМ \"Хемус\" - движението е затруднено"}
{"url": "https://www.bgonair.bg/bulgaria/2018-09-08/postizhenie-kvartal-festival-zatvarya-ulitsi-v-sofiya", "text": "За пръв път от появата си през 2016 година, \"квАРТал Фестивал\" може да се похвали със затворени улици – факт, който безапелационно превръща арт инициативата в едно от значимите културни събития. На 15 и 16 септември от 11 до 18 ч. за движение ще бъдат затворени ул. \"Цар Симеон\", ул. \"Екзарх Йосиф\" и ул. \"Искър\" в частта им между ул. \"Раковски\" и бул. \"Мария Луиза\", както и ул. \"Триадица\" и ул. \"Сердика\" в частта около Министерския съвет (паркинг и НАГ). На изброените улици, които се явяват и сърцето на фестивала, ще се отворят и десетките ателиета, работилници, студия, пространство за коуъркинг, кино, барове, ресторанти и организации от всякакъв тип, ще представят богатите си и разнообразни програми на посетителите, които ще могат да се разхождат свободно и да се наслаждават на фестивални активности от всякакъв тип, изнесени на самите улици. Една от най-емблематичните сгради на София, архитектурния паметник, в който днес се помещават Централни Софийски Хали, става една от главните локации на \"квАРТал Фестивал 2018\"! Мащабният паркинг-двор от страната на ул. \"Пиротска\", ще послужи за сцена на платформата \"kvARTal LIVE\", която дава поле за изява на интересни родни музиканти на нестандартни места, които показва в нова, невиждана светлина!  Тази година сред атрактивните участници са набиращите все по-широка популярност сърф рок музиканти от \"Van Cock\", даркуейв формацията \"Виолетов генерал\", лейбъла за бийт, хип-хоп \"Sofia Beats\", с арсенал от трима диджеи и лайв на Trombobby и хип-хоп изпълнителите Wosh MC feat. Yoko. За пръв път в рамките на \"квАРТал Фестивал\" ще се проведе и двудневна открита беседа, наречена \"Архитектурни диалози: квАРТал\". Това е събитие, което насочва общественото внимание към решаване на устройствени въпроси, специфични за зона Г–14 (по-позната като квАРТал). Инициативата се фокусира върху това кои са характерните аспекти от историческия квартал и как могат да служат като ресурс за осъществяване на реални материални намеси в тъканта на града. Откриването на \"квАРТал Фестивал 2018: РЕстарт\" традиционно ще бъде в две части. Ранното откриващо парти на фестивала ще се случи в \"SOHO\" от 19:30 часа. Зелената къща ще подари на всички присъстващи един невероятен концерт с възмутително талантливата Nelly Afzaly, в който ще се включат и звездите Рут Колева и Свилен Ноев от Остава.  След края на концерта всички традиционно ще се пренесат в Cush.BAR, където ще се случи и втората част на купона, заедно с диджеите Ebbesen и Niki Phoenix и тяхната солидна доза винил ритми.", "date": "2018.09.08", "title": "Постижение: \"квАРТал Фестивал\" затваря улици в София!"}
{"url": "https://www.bgonair.bg/bulgaria/2018-09-08/tir-i-mikrobus-se-udariha-chelno-kray-razgrad", "text": "Тежка катастрофа е станала на пътя Разград-Благоево. Микробус и ТИР са се сблъскали челно, 17 души са откарани в болница, съобщиха от МВР-Разград. Микробусът и камионът са се ударили край местността Пчелина.  Арестуваха шофьора на тира, който по-рано днес се удари в микробус край Разград. По първоначална информация тежкотоварният камион е влязъл в насрещното при завой и е закачил микробуса, който се е преобърнал в канавка.  При удара са пострадали 18 души, един е в кома, а трима са с множествени фрактури.  Те са настанени в болницата в Разград. Пострадалите са пътували за участие в събор в село Сaдина. Сигнал за инцидента е подаден малко след 10 часа тази сутрин.", "date": "2018.09.08", "title": "ТИР и микробус се удариха челно край Разград"}
{"url": "https://www.bgonair.bg/bulgaria/2018-09-08/sadat-reshava-sadbata-na-britanetsa-poboynik-dani-not", "text": "Съдът в Несебър решава да освободи ли от ареста британеца Дани Джеймс Нот, който преби шотландец с увреждания в луксозен хотел в Слънчев бряг, а след това нападна и охраната му.  Пред магистратите английският турист се разкая и помоли да бъде освободен. Той заяви, че е готов да плати парична гаранция до 10 000 лева и остави паспорта си като залог, че няма да напусне страната.  Според адвоката му той съдействал на полицията и е направил пълни самопризнания за това, което си спомня. Прокуратурата настоява той да остане зад решетките, защото няма постоянен адрес в България, резервацията му в хотела е изтекла и има опасност да се укрие от българското правосъдие.", "date": "2018.09.08", "title": "Съдът решава съдбата на британеца-побойник Дани Нот "}
{"url": "https://www.bgonair.bg/world/2018-09-08/avtobusna-katastrofa-otne-zhivota-na-6-dushi-v-turtsiya", "text": "Най-малко шестима души са загинали, а други 39 са ранени в катастрофа на автобус по пътя Аксарай-Анкара в Турция, съобщи телевизия Ен Ти Ви, цитирана от ТАСС. В района на катастрофата са изпратени медицински и пожарни бригади. Спасителната операция продължава. Засега не е ясна причината за катастрофата. Води се разследване.", "date": "2018.09.08", "title": "Автобусна катастрофа отне живота на 6 души в Турция"}
{"url": "https://www.bgonair.bg/world/2018-09-08/merkel-otiva-v-skopie-i-neya-li-shte-posreshtnat-s-greshno-zname", "text": "Германският канцлер Ангела Меркел на първо посещение в Скопие. Меркел пристига в македонската столица, за да се запознае на място със ситуацията в страната преди референдума за името, който ще се проведе в края на месеца. Нейната визита беше предшествана от посещения на генералния секретар на НАТО Йенс Столтенберг и австрийския канцлер Себастиян Курц, чиято страна в момента председателства Съвета на европейския съюз.  В навечерието на визитата, македонските медии предупредиха службите за протокол в правителството и външното министерство как ще бъде посрещната Меркел.  Това се наложи след като при тържественото посрещане на Себастиян Курц вместо австрийското, беше издигнато знамето на Латвия, а властите официално се извиниха за грешката.", "date": "2018.09.08", "title": "Меркел отива в Скопие - И нея ли ще посрещнат с грешно знаме?"}
{"url": "https://www.bgonair.bg/world/2018-09-08/bivsh-savetnik-na-tramp-otiva-v-zatvora-za-2-sedmitsi-lazhesvidetelstval", "text": "Бивш съветник на американския президент Доналд Тръмп влиза в затвора за лъжливи показания. Джордж Пападопулос е осъден на 14 дни заради лъжи в разследването на ФБР за евентуална руска намеса в президентските избори в Съединените щати от 2016 година.  Освен това той трябва да плати глоба от 9500 долара. 31-годишният Пападопулос заяви пред съда във Вашингтон, че е американец патриот, който е направил грешката да излъже.  Миналата година той се призна за виновен в лъжливи показания пред следователи от ФБР за датите и значението на контактите си с руснаци.  Пападопулос призна още, че е контактувал с преподавател в Европа, който го уверил, че Русия има компрометираща информация за Хилъри Клинтън.", "date": "2018.09.08", "title": "Бивш съветник на Тръмп отива в затвора за 2 седмици - лъжесвидетелствал"}
{"url": "https://www.bgonair.bg/bulgaria/2018-09-08/karlezhite-debnat-vse-poveche-hora-sa-zarazeni-s-laymska-bolest", "text": "Все повече българи се заразяват с Лаймска болест, отчитат регионалните здравни инспекции. Инфекцията се предава от кърлежи и може да е смъртоносна. Само за седмица 21 човека са с доказани лабораторни проби, сочат данните на Националния център по зарази и паразитни заболявания. От началото на годината до момента от тази диагноза са се лекували 393 човека, като през миналата година те са били 238 - със 155 по-малко, съобщава \"Монитор\". Оказва се, че най-много, но за най-кратко време, са заразените и диагностицираните в Бургас. Висока е заболеваемостта и от марсилска треска. По данни на Националния център за заразни и паразитни заболявания за последната седмица са регистрирани 13 случая в страната, което е с два по-малко от предходната. От тях 9 са потвърдени лабораторно. Не ни успокоява фактът, че за седмица случаите са намалели с два, тъй като симптомите се проявяват най-рано след пет-седем дни, коментираха лекари. В подкрепа те приведоха факта, че от началото на годината в страната са съобщени 192 случая. И марсилската треска, и лаймската болест се предават от ухапване на кърлежи. Затова родителите да избягват пикниците в заблатени места, а разходките и игрите на децата да са в градинки и паркове, чиито тревни площи се обработват срещу кърлежи и ларвите им, предупреди националният консултант по микробиология проф. Тодор Кантарджиев и допълни, че предвид двата случая на Западнонилска треска хората трябва да се пръскат с репеленти срещу комари, когато тръгват на разходка сред природата. Лекарите очакват след края на летния сезон бум на сифилис и хламидални инфекции. Най-много хора с такива зарази се диагностицират към средата на октомври, когато вече инкубационният период на болестите по сексуален път е минал и болестта се проявява.", "date": "2018.09.08", "title": "Кърлежите дебнат: Все повече хора са заразени с Лаймска болест"}
{"url": "https://www.bgonair.bg/bulgaria/2018-09-08/denyat-shte-bade-slanchev-s-maksimalni-gradusi-do-30", "text": "Днес ни очаква слънчево време, а максималните температури ще бъдат между 25 и 30 градуса. След обяд ще се развива купеста и купесто-дъждовна облачност и на места в източната половина от страната и планинските райони ще превали и прегърми, сочи прогнозата на Националния институт по метеорология и хидрология към БАН. Туристите по морето могат да се възползват от плажа сутринта, тъй като на много места след обяд ще превали и прегърми. Максималните температури ще са между 25° и 28°, а на морската вода - 26-27 градуса. Преди обяд в планините ще е предимно слънчево. Около и след обяд ще се развива купеста и купесто-дъждовна облачност и на места ще има краткотрайни, временно интензивни валежи и гръмотевици. Максималната температура на височина 1200 метра ще е около 18°, на 2000 метра – около 11°.", "date": "2018.09.08", "title": "Денят ще бъде слънчев с максимални градуси до 30"}
{"url": "https://www.bgonair.bg/bulgaria/2018-09-08/ostava-li-minyu-staykov-za-postoyanno-v-aresta-sadat-reshava", "text": "Съдът трябва да реши дали алкохолният бос Миню Стайков ще остане за постоянно в ареста. Той беше задържан по подозрение, че е част от престъпна група за данъчни измами, пране на пари, съхранение и продажба на акцизни стоки без бандерол. Общо членовете на групата са 8 души, като петима са задържани. Синът на Миню Стайков се издирва с европейска заповед за арест, а други двама са обявени за общодържавно издирване, тъй като няма данни те да са напускали страната. Разследващи влязоха в домовете на Миню Стайков, а вчера МВР разпространи и видеа от акциите. Там са открити големи суми пари, произведения на изкуството и луксозни автомобили, част от тях – наети от германски автокъщи. \"Възложили сме 40 данъчни ревизии на различни дружества, които ще ни дадат пълна картина на извършените престъпления. 38 адреса бяха претърсени, интересното е, че са открити печати на кухи фирми и дори на една банка, която оперира на територията на страната. Той беше намерен в къщата на счетоводителя на една от фирмите. Този човек е със средно образование и сам е заявил, че не е експерт и нищо не разбира от счетоводство\", съобщи прокурорът от Специализираната прокуратура Ангел Кънев. Ръководителят на Специализираната прокуратура Даниела Начева допълни, че общо 20 са дружествата, които са свързани помежду си и които са участвали в данъчни престъпления по случая \"Карнобат\".", "date": "2018.09.08", "title": "Остава ли Миню Стайков за постоянно в ареста - съдът решава!"}
{"url": "https://www.bgonair.bg/bulgaria/2018-09-08/pravoslavnata-tsarkva-pochita-rozhdestvo-na-presveta-bogoroditsa", "text": "Православната църква почита днес църковния празник Рождество на Пресвета Богородица. Денят, в който се е родила Света Дева Мария, е един от 12-те най-големи християнски празници, известен в народната традиция като Малка Богородица. Родителите на Светата дева - праведните Йоаким и Ана, били щедри и милостиви, но бездетни хора от Назарет. Погълнат от скръб, Йоаким отива в пустинята, където прекарва в строг пост и молитва 40 дни. Ана също се моли горещо на Бога да я дари с рожба. Господ Бог чува молбите им. Пред Света Ана се явява ангел, който й казва, че ще роди благословена дъщеря на име Мария, заради която ще бъдат благословени всички земни родове. Света Ана дава обет, че ще обрече детето си на Бога. Когато малката Мария навършва три години, родителите я завеждат в Йерусалимския храм и така изпълнили обещанието си да предадат своята единствена рожба в служба на Бога. Мария остава да живее в храма, като приема върху себе си дълга да лекува в скръбта им всички самотни и изоставени хора. Напуска земния живот на 64-годишна възраст на 15 август, предаде  . На 8 септември православната църква прославя Божията майка като пазителка на християнското семейство и покровителка на родилката и детето. На много места се спазва традицията да се замесва и опича малка питка, намазана с мед за родилката, наречена \"Богородична питка\".", "date": "2018.09.08", "title": "Православната църква почита Рождество на Пресвета Богородица"}
