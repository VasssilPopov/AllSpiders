{"url": "https://www.bgonair.bg/bulgaria/2018-08-26/pochina-imenitiyat-balgarski-hudozhnik-nikola-manev", "text": "Големият български художник Никола Манев почина тази нощ в парижка болница на 77 години - три дни преди да навърши 78. В четвъртък художникът не се почувствал добре и тръгнал без придружител към болницата.  На входа на лечебното заведение припаднал пред лекарите с мозъчен инсулт. Никола Манев ще бъде погребан в България. Той се готвеше тази есен да открие четири изложби на различни места в България и възнамеряваше да се върне през септември.  Стилът му се определя от изкуствоведите като фантастичен. Направил е над 150 самостоятелни изложби в много страни. Над 3000 негови картини са притежание на частни колекции и музеи в повече от 30 държави.", "date": "2018.08.26", "title": "Почина именитият български художник Никола Манев"}
{"url": "https://www.bgonair.bg/reportazhi/2018-08-26/shofyorat-ne-e-previshil-skorostta-zashto-izpuska-kontrol-nad-avtobusa", "text": "\r\n Ограничението на скоростта в смъртоносния участък от пътя край Своге, където 16 души загубиха живота си, е 40 км/ч. По предварителни данни на разследването шофьорът е спазил ограничението, а скоростта му е била малко над 40 км/ч. Водачът на злополучния автобус обаче губи контрол, шофирайки в проливния дъжд, навлиза в другата лента и удря няколко коли. Превозното средство удря и бордюра, а ударът е бил толкова силен, че парче от бетона е откъртено. Автобусът се блъска в мантинелата, огъва я и пада в дерето. За нещастие точно на това място няма растителност, която поне малко да смекчи удара, видя репортер на Bulgaria ON AIR от мястото на тежкия инцидент. 14 души издъхват на място веднага след катастрофата, а двама са починали в линейките на път за болницата. Има подозрения, че здравословното състояние на водача не е било отлично. Автобусът е бил управляван от самия собственик на малката транспортна фирма, регистрирана в Божурище - Григор Григоров. В момента той е настанен в ИСУЛ. На място се очаква да пристигне екип от разследващи, които да направят втори оглед на местопроизшествието.", "date": "2018.08.26", "title": "Защо шофьорът изпуска контрол над злополучния автобус?"}
{"url": "https://www.bgonair.bg/bulgaria/2018-08-26/sled-speshna-sreshta-v-ms-dogovoriha-merki-za-obezopasyavane-na-patishtata", "text": "\r\n Мерки за обезопасяване на пътищата в страната бяха договорени на извънредна среща на институциите във връзка с тежкия пътен инцидент край Своге, при който загинаха 16 души, а десетки бяха ранени.  Към момента на настъпване на произшествието автобусът се е движил със скорост 53 км/ч при разрешени 40 км/ч. Това обяви главният прокурор Сотир Цацаров на брифинг след срещата в Министерския съвет. 37-местният автобус е въведен в експлоатация на 17 август 2001 г. Преминал е последен годишен технически преглед на 5 февруари тази година. Трябвало е да премине нов преглед на 5 август, но това не се е случило, стана ясно още от думите на главния прокурор. Автобусът е бил без редовен технически преглед, подчерта Цацаров и съобщи, че превозвачът е действал без да уведоми \"Автомобилна администрация\" за курса на случаен превоз. Назначена е съдебномедицинска експертиза за състоянието на шофьора, който е и собственик на фирмата-превозвач. До момента водачът има съставени две наказателни постановления за нарушения и 7 фиша. Няма санкции, които са свързани с управление на МПС след употреба на алкохол. И вчера той не е управлявал автобуса в нетрезво състояние. С постановление на Сотир Цацаров от утре разследването са възлага на Националната следствена служба. Транспортният министър Ивайло Московски заяви, че тепърва тече проверка на фирмата-превозвач.  Властите признаха, че многократно са получавани сигнали за нередности в този пътен участък, но така и не са предприети мерки за отстраняване на нередностите.  \r\n  ", "date": "2018.08.26", "title": "След спешна среща в МС: Договориха мерки за обезопасяване на пътищата"}
{"url": "https://www.bgonair.bg/bulgaria/2018-08-26/voynata-na-patya-e-nadvedomstven-problem-ubeden-e-radev", "text": "\r\n Президентът Румен Радев посети още снощи част от пострадалите от катастрофата край Своге, които бяха настанени в \"Пирогов\".  Той благодари на спешните екипи за бързата реакция, както и на лекарите от всички болници, които се грижат за ранените. И определи проблема с войната на пътя като \"надведомствен\".  \"Обикновено цялата отговорност се хвърля към КАТ, но КАТ на практика накрая само регистрират. Проблемът е много по-дълбок. Тук се касае за адекватно разбиране на проблема, заяви държавният глава. Радев е на мнение, че проблемът трябва да се реши с обединените усилия на много институции. Не са само МВР и КАТ, подчерта президентът.", "date": "2018.08.26", "title": "Войната на пътя е надведомствен проблем, убеден е Радев"}
{"url": "https://www.bgonair.bg/bulgaria/2018-08-26/zhalt-kod-za-opasno-vreme-v-4-oblasti-na-stranata", "text": "Предупреждения за опасно време за днешния ден. Жълт код за гръмотевични бури е обявен в четири области на страната – Видин, Монтана, Враца и София-област.  По-значителни ще са валежите в планинските райони, където количествата ще са около 20 л/кв.м.", "date": "2018.08.26", "title": "Жълт код за опасно време в 4 области на страната"}
{"url": "https://www.bgonair.bg/economy/2018-08-26/investiraneto-v-imoti-v-turtsiya-mozhe-da-se-okazhe-golyam-risk", "text": "Обезценяването на турската лира превръща имотите в градове като Истанбул и Анкара в изгодна сделка за чуждестранните инвеститори, но придобиването на имот в Турция може да се окаже голям риск дори на фона на стабилизирането на валутата. Притесненията за управлението на турския президент Реджеп Ердоган и влошаващите се отношения на страната със САЩ и ЕС доведоха до рекорден спад на стойността на лирата в началото на миналата седмица. Някои инвеститори видяха голяма възможност в закупуването на имоти в страната. Предприемачите побързаха да извлекат печалба от възобновения интерес към Истанбул и подобряването на туристическата индустрия в страната, особено по черноморското крайбрежие.  Броят на туристите, които посещават Турция, е нараснал с 31% на годишна основа през първите пет месеца на 2018 г., сочат данни на министерството на културата и туризма в страната. Има разногласия по въпроса дали турският имотен пазар показва признаци на балон, който е готов да се спука или става въпрос само за отделни надценени сегменти. Но наблюдатели предупреждават за балон от есента на миналата година. Едно от основните притеснения е, че Ердоган насочи пари към имотни предприемачи в опит да подкрепи икономиката и жилищното строителство в страната. На фона на понижаването на цените на жилищата, заради обезценяването на лирата и растящите строителни разходи заради по-силния долар, много турски строителни предприемачи са изправени пред заплахата от фалит. Четете още по темата в ", "date": "2018.08.26", "title": "Инвестирането в имоти в Турция може да се окаже голям риск"}
{"url": "https://www.bgonair.bg/bulgaria/2018-08-26/koshmarnata-katastrofa-kray-svoge-s-otzvuk-i-v-chuzhbina", "text": "Жестоката катастрофа край Своге беше отразена и от чуждите медии. Те съобщават официалната информация за инцидента, броя на жертвите и пострадалите.  Агенция \"Франс прес\" обаче не пропуска да отбележи, че пътната мрежа в България на места е лошо поддържана, а в страната се карат много стари коли.  Също така от агенцията цитират и черната статистиката - у нас всяка година загиват по 1000 души на пътя.", "date": "2018.08.26", "title": "Кошмарната катастрофа край Своге с отзвук и в чужбина"}
{"url": "https://www.bgonair.bg/world/2018-08-26/za-koy-li-pat-arestuvaha-opozitsionera-aleksey-navalni", "text": "За пореден път руският опозиционен лидер Алексей Навални е бил задържан от полицията. Вчера той е бил арестуван на излизане от дома си.  По непотвърдена информация причината е съставен му през януари протокол за извършено административно нарушение, а именно – организирането на антиправителствен протест без съгласието на властите.  Според адвокатите на Навални в продължение на няколко часа полицията не им е позволила да влязат в контакт с клиента си. Опозиционерът вероятно няма да бъде освободен преди понеделник, когато ще бъде изслушан пред съда.  Официален коментар от властите засега няма, но според съмишлениците на Навални арестът му е свързан с планирания за 9 септември протест срещу повишаването на пенсионната възраст.", "date": "2018.08.26", "title": "За кой ли път: Арестуваха опозиционера Алексей Навални"}
{"url": "https://www.bgonair.bg/reportazhi/2018-08-26/legendarniyat-tramvay-5-edin-ot-simvolite-na-sofiya", "text": "\r\n През седмицата стана ясно, че ремонтът на градинката при колелото на трамвай №5 в столичния квартал \"Княжево\" ще приключи до края на годината. Това е първото подобрение по трасето на легендарната линия от десетилетия.  Трамвай №5 тръгва по улиците на София още през 1901 година. Дотогава на софиянци е бил познат само така нареченият \"конски трамвай‘'. 117години по-късно петицата все още свързва квартал \"Княжево\" с центъра на София.", "date": "2018.08.26", "title": "Легендарният трамвай №5 - един от символите на София"}
{"url": "https://www.bgonair.bg/world/2018-08-26/razsledvat-vatreshniya-ministar-na-italiya-zaradi-migrantite", "text": "Вътрешният министър на Италия Матео Салвини е обект на прокурорско разследване за участието му в случая със спасените на 16 август в морето мигранти, на които не бе позволено да стъпят на италианска територия.  Салвини косвено потвърди новината и съобщи, че скоро ще позволи на близо 140-те останали мигранти да слязат на сушата. Те от дни пребивават на кораб на италианската брегова охрана, информира  . Министър Салвини написа в Twitter, че един сицилиански прокурор е поискал да узнае неговите лични данни и че \"ако той иска да ме разпитва или даже да ме арестува, защото браня границите и сигурността на своята страна, то аз ще съм горд\". На няколко десетки от спасените 190 мигранти вече бе позволено да стъпят на сицилианска земя.", "date": "2018.08.26", "title": "Разследват вътрешния министър на Италия заради мигрантите"}
{"url": "https://www.bgonair.bg/world/2018-08-26/dvama-zaginaha-a-240-sa-raneni-sled-6-po-rihter-v-irann", "text": "Земетресение от 6 по скалата на Рихтер удари западната част на Иран рано тази сутрин. Най-малко двама души са загинали, а близо 240 са ранени.  Епицентърът на труса е бил на 100 километра от границата с Ирак и на дълбочина от едва 10 километра. Земетресението е било усетено чак в иракската столица Багдад, която е на 350 километра на запад.  В следващите часове са регистрирани и десетки вторични трусове, някои от които до 4 по скалата на Рихтер.", "date": "2018.08.26", "title": "Двама загинали и 240 ранени след 6 по Рихтер в Иран"}
{"url": "https://www.bgonair.bg/world/2018-08-26/na-81-godini-izdahna-amerikanskiyat-senator-dzhon-makkeyn", "text": "Почина видният американски сенатор Джон Маккейн. Това стана ден след като семейството му обяви, че 81-годишният политик спира лечението на мозъчния си тумор.  Маккейн е бивш ветеран от Виетнам, прекарал 3 години като военнопленник. Сенатор от щата Аризона в продължение на над 3 десетилетия и два пъти кандидат за президент от Републиканската партия. Отявлен критик на настоящия държавен глава Доналд Тръмп, който според близки на семейството не е желан на погребението.  Джон Маккейн е една от най-уважаваните политически фигури отвъд Океана, в това число и от съперническата Демократическа партия. Той е известен с категоричните си възгледи спрямо външната политика, но и с това, че винаги е търсил компромис и диалог между двете партии.  В негова памет националните флагове около Капитолия и Белия дом бяха спуснати наполовина.", "date": "2018.08.26", "title": "На 81 години издъхна американският сенатор Джон Маккейн"}
{"url": "https://www.bgonair.bg/bulgaria/2018-08-26/chovek-v-invalidna-kolichka-postrada-pri-intsident-s-bashtata-na-prezidenta", "text": "\r\n МВР извършва проверка на пътен инцидент, в който е участвал бащата на президента Румен Радев. Леката катастрофа е станала на 17 август, но за нея се разбра едва вчера.  При произшествието е леко пострадал човек в инвалидна количка. Заради появилите се публикации, че е имало опит тази информация да бъде прикрита, от щаба на президента заявиха, че институцията не е упражнявала натиск над МВР.  Главният прокурор Сотир Цацаров се е самосезирал и е разпоредил на Окръжната прокуратура в Хасково да направи проверка. Ще се следят две основни направления - дали е налице престъпление по транспорта и дали служителите на МВР са извършили престъпление по служба.", "date": "2018.08.26", "title": "Човек в инвалидна количка пострада при инцидент с бащата на президента"}
{"url": "https://www.bgonair.bg/bulgaria/2018-08-26/16-dushi-zaginaha-desetki-se-boryat-se-za-zhivota-si-sled-ada-kray-svogee", "text": "\r\n 16 души загинаха, а десетки се борят за живота си след жестоката катастрофа край Своге. Сред загиналите има и 14-годишно дете.  Около 17 часа вчера автобус с 34-ма пътници излезе от пътя и се преобърна в дере в Искърското дефиле. 13 души загинаха на място, един на път за \"Пирогов\", а двама след настаняване в съответните лечебни заведения. След трагедията снощи стана ясно, че 17-годишният автобус, в който са пътували хората, не е минал задължителен технически преглед в началото на август. По време на тежкия инцидент вали проливен дъжд, шофьорът губи управление и автобусът помита 4 коли, преобръща се, къса мантинелата и започва да се търкаля по склон с височина около 30 метра.  Пътниците в автобуса са се връщали от екскурзия до манастира \"Седемте престола\". Все още не е ясно дали хората са били с колани или не.  Президентът Румен Радев и првителството изказаха съболезнования на близките на загиналите. Министър-председателят Бойко Борисов обяви понеделник, 27 август, за ден на национален траур в памет на жертвите на трагичния инцидент. Националните флагове на всички държавни институции ще бъдат свалени наполовина.", "date": "2018.08.26", "title": "16 души загинаха, десетки се борят за живота си след ада край Своге!"}
{"url": "https://www.bgonair.bg/bulgaria/2018-08-26/slanchevo-i-goreshto-i-dnes-sledobed-shte-se-zaoblachi", "text": "И днес времето ще е предимно слънчево. Около и след обяд над западните и централните райони ще се развива купеста и купесто-дъждовна облачност. На места там ще има краткотрайни валежи с гръмотевици.  Ще духа слаб, в Източна България до умерен югоизточен вятър. Максималните температури ще са предимно между 31° и 36°, за София около 30°, прогнозират синоптиците от НИМХ- БАН. По Черноморието ще бъде слънчево. Ще духа слаб до умерен вятър от изток-югоизток. Максималните температури ще са 27-29°. Температурата на морската вода е 26-27°. Вълнението на морето ще е около 2 бала. В планините преди обяд ще бъде слънчево, но около и след обяд отново ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа слаб до умерен юг-югоизточен вятър. Снимка: Pixabay", "date": "2018.08.26", "title": "Слънчево и горещо и днес, следобед ще се заоблачи"}
{"url": "https://www.bgonair.bg/bulgaria/2018-08-26/svetovrachene-potana-v-maka-vsichki-zhertvi-na-katastrofata-sa-ot-seloto", "text": "\r\n И 16-те жертви в автобусната катастрофа край Своге са от софийското село Световрачене. В съботния ден те са били на екскурзия до манастира \"Седемте престола\". След разходката там групата вече се прибирала, когато станал инцидентът. Всички, с изключение на едно момче, са пенсионери. Сред жертвите има и 14-годишно момче, което по информация на Bulgaria ON AIR е пътувало със своята баба. Такива екскурзии са се организирали редовно от пенсионерския клуб в селото. Късно снощи пред общината са се събирали списъци с имената на всички хора, които са били на екскурзията. Поне 19 от пътувалите са били от певческия хор на Световрачене, 18 от тях са пострадали, а един е сред жертвите на кошмарната катастрофа. За утре в манастира Седемте престола\" е организирана панихида в памет на загиналите.", "date": "2018.08.26", "title": "Световрачене потъна в мъка, всички жертви на катастрофата са от селото"}
{"url": "https://www.bgonair.bg/bulgaria/2018-08-26/ochevidets-na-katastrofata-kray-svoge-uzhasyavashta-gledka", "text": "\r\n Посетител на манастира \"Седемте престола\" се засича с групата, която по-късно катастрофира фатално на 2 км от Своге. На връщане от манастира Христо Николов минава и през мястото на жестоката катастрофа. \"Видях хората от рейса да си палят свещи за здраве. Това е било час и половина преди инцидента. Пътят до \"Седемте престола\" е доста тесен, с обратен вираж и те изхвърля. На пътя София - Своге имаше доста силен дъжд, голяма буря, асфалтът беше доста мокър\", разказа Христо за Новините ON AIR. Наближавайки Своге той вижда ударени коли на пътя и голям брой спрели автомобили. Христо вижда изкривената мантинела, което го навежда на мисълта за излизане на превозно средство от пътя. \"Видях рейса и изкрещях, че това е рейсът, който видях на манастира. Хората още лежаха долу. Едните мърдаха, другите - не. Това беше ужасяваща гледка\", сподели още Христо Николов.", "date": "2018.08.26", "title": "Очевидец на катастрофата край Своге: Ужасяваща гледка!"}
{"url": "https://www.bgonair.bg/bulgaria/2018-08-26/v-kritichno-sastoyanie-sa-nyakolko-ot-ranenite-v-avtobusnata-tragediya", "text": "\r\n Все още десетки хора се борят за живота си след трагедията с автобус на 2 км от Своге, при която загнаха 16 човека.  Вчера шестима души бяха настанени в университетската болница \"Света Анна\" – двама мъже и четири жени. Те са претърпели операции, предстоят им още интервенции. Стабилизирани са, но състоянието им остава тежко.  Още двама души са във Военномедицинска академия – мъж и жена. Те също са в реанимация, но са контактни. По-леко пострадал е шофьорът, който е настанен в болница ИСУЛ.  Осем души са транспортирани към \"Пирогов\". Двама от тях починаха. Единият по време на транспортирането му, а другият – непосредствено след настаняването.  Четирима от шестимата настанени в \"Пирогов\" са в критично състояние. Подробностите чуйте от професор Николай Габровски.", "date": "2018.08.26", "title": "В критично състояние са част от ранените в автобусната трагедия"}
{"url": "https://www.bgonair.bg/bulgaria/2018-08-26/transporten-ekspert-16-dushi-platiha-za-nehaystvoto-na-tsyalata-darzhava", "text": "\r\n 16 души платиха за нехайството на цялата държава! Това заяви Диана Русинова от Института за пътна безопасност в студиото на Bulgaria ON AIR след адската катастрофа край Своге, която погуби 16 души и рани тежко десетки. Вчера от Института за пътна безопасност обявиха, че са подавали многократно сигнали за това, че пътят при Своге е много опасен. Диана Русинова подчерта, че той е осеян е с множество паднали камъни, които са запушили канавките, а покритието на асфалта е нарушено.  Правят ѝ впечатление също множеството огъвания на предпазната мрежа над мантинелата на пътя, както и растителността, която по думите ѝ създава риск от пътнотранспортни произшествия. \"Ремонтът на този път е завършен на 27 декември 2016 г. Стойността на ремонта е 22,957 млн. евро\", отбеляза Русинова, цитирайки официална информация от АПИ. \"Виждаше се спирачен път, което означава, че спирачките са работели\", посочи тя и добави, че сега трябва да се изследват настилката, уменията на шофьора и техническата изправност на автобуса. \"Общината не е в състояние да осигури обезопасителни мерки, защото не е собственик на пътя. Собственик е Агенция \"Пътна инфраструктура\", подчерта  експертът по транспорта.", "date": "2018.08.26", "title": "Транспортен експерт: 16 души платиха за нехайството на цялата държава!"}
