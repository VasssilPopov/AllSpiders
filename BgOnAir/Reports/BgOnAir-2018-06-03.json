{"url": "https://www.bgonair.bg/economy/2018-06-03/biznesat-otnovo-zapochva-da-tarsi-ikonomisti", "text": "Завършилите висше образование по икономика или администрация и управление отново ще се търсят от бизнеса. Това е една от големите изненади в първото проучване на Агенцията по заетостта за потребностите от работна сила, проведено у нас преди два месеца. Според него както сега, така и в средносрочна перспектива, работодателите ще търсят средно и висококвалифициран персонал, пише \"Сега\". Потребности от икономисти, инженери, машинни оператори, продавачи, готвачи ще има през следващите 6 месеца, и след 5 години, се казва в проучването. То е реализирано съвместно с Комисиите по заетост към Областните съвети за развитие. В него са участвали 5012 работодатели, попълвали са онлайн въпросници, 89% от които са от частния сектор. Повече от предприятията са малки, с до 10 души персонал. В последните години \"икономиката\" бе обявена за не особено перспективна специалност - в нея учат най-много студенти, а реализацията на придобитото от тях висше образование според рейтинга на университетите е едва 39%. Според проучването 1771 работодатели, или 35.3%, нямат незаети работни места. В краткосрочен план обаче, през следващите 6 месеца, нужда от нов персонал ще имат 3057 работодатели, или 61%. \"От специалистите с висше образование най-често ще се търсят завършилите икономика, администрация и управление, машинно инженерство, електротехника, електроника и автоматика, туризъм\", сочат резултатите от изследването на АЗ.", "date": "2018.06.03", "title": "Бизнесът отново започва да търси икономисти"}
{"url": "https://www.bgonair.bg/economy/2018-06-03/adidas-otvya-nike-na-fona-na-svetovnoto-po-futbol-v-rusiya", "text": "Adidas може да се обяви за победител над вечния си конкурент Nike на предстоящото Световно първенство по футбол, още преди мачовете да са започнали, тъй като ще облича най-много отбори, предава Ройтерс. След като Nike облече повече отбори за първи път в Бразилия през 2014 г., Adidas отвърна на удара и тази година спонсорира 12 от 32-та участващи отбора, включително силни претенденти за титлата като Германия и Испания наред с домакините от Русия. Но германската марка за спортна екипировка, която е и официален спонсор на турнира, очаква само ограничено финансово въздействие от победата си, отчасти защото тази година Световното първенство се провежда в Русия, чиято икономика е в застой. \"Световното първенство в Русия наистина носи по-малки финансови възможности от сходното събитие преди четири години в Бразилия. В същото време го очакваме с нетърпение. Това ще бъде фантастичен начин да вдъхнем живот на бранда си глобално\", каза главният изпълнителен директор на Adidas Каспър Рорстед.  От последния турнир през 2014 г. продажбите на Adidas в области, различни от футбола, растат бързо, като се възползват от нарастващото търсене на ретро баскетболните ѝ обувки и еластичните маратонки Boost. Така компанията успява да измести Nike, особено на американския пазар.", "date": "2018.06.03", "title": "Adidas отвя Nike на фона на Световното по футбол в Русия"}
{"url": "https://www.bgonair.bg/world/2018-06-03/poreden-mnogohilyaden-protest-sreshtu-ognestrelnite-orazhiya-v-sasht", "text": "Хиляди излязоха на протест срещу огнестрелните оръжия в Ню Йорк. Шествието премина по Бруклинския мост. Група ученици носеха бял ковчег и скандираха \"Няма справедливост, няма мир\".  Към демонстрантите се присъединиха и световни знаменитости, сред които актрисите Сюзан Сарандън и Джулиан Мур. Те призоваха законодателите да приемат ограничения за огнестрелните оръжия.  Дебатът за притежанието на оръжия се разгорещи след като 19-годишен уби 17 души в гимназия във Флорида.", "date": "2018.06.03", "title": "Звезди се включиха в протест срещу огнестрелните оръжия в САЩ"}
{"url": "https://www.bgonair.bg/world/2018-06-03/17-mln-sloventsi-glasuvat-na-predsrochni-parlamentarni-izbori", "text": "Предсрочни парламентарни избори в Словения. Близо 1,7 млн. души имат право на глас. Според социологически проучвания антиимигрантска партия се радва на силна подкрепа. Прогнозите обаче сочат, че тя няма да има достатъчно места, за да сформира самостоятелно правителство.  До предсрочния вот се стигна след като премиерът Миро Церар подаде оставка, заради провален инфраструктурен проект за изграждането на железопътна линия за 1 милиард евро.", "date": "2018.06.03", "title": "1,7 млн. словенци гласуват на предсрочни парламентарни избори"}
{"url": "https://www.bgonair.bg/world/2018-06-03/gorski-pozhari-evakuiraha-hilyadi-ot-kaliforniya-kolorado-i-nyu-meksiko", "text": "\r\n Големи горски пожари бушуват в Съединените американски щати. Хиляди декари изгоряха в Калифорния, Колорадо и Ню Мексико.  Огнената стихия принуди хиляди семейства да напуснат домовете си. Повече от 400 пожарникари се борят с огъня.  Не се съобщава за пострадали и сериозни материални щети.", "date": "2018.06.03", "title": "Горски пожари евакуираха хиляди семейства в САЩ"}
{"url": "https://www.bgonair.bg/reportazhi/2018-06-03/hilyadi-protestirashti-v-skopie-poskaha-predsrochni-izbori", "text": "\r\n Хиляди на протест в Скопие срещу преговорите за смяна на името на Македония. Демонстрантите поискаха предсрочни избори заради лошата икономическа ситуация в страната. Протестът е организиран от опозиционната партия ВМРО-ДПМНЕ. Хиляди хора, развяващи македонски знамена и флагове на партията, се събраха пред сградата на правителството в Скопие.  Някои носеха и плакати с надписи \"Македония ще спечели\". Опозицията твърди, че правителството е некомпетентно, съсипало е икономиката на страната, понижило е заплатите и пенсиите, и е позволило на корупцията да процъфтява  От опозицията твърдят, че лявото правителство е предприело апокалиптични действия през първата си година на власт. ", "date": "2018.06.03", "title": "Хиляди протестиращи в Скопие поскаха предсрочни избори"}
{"url": "https://www.bgonair.bg/world/2018-06-03/samolet-katsna-izvanredno-na-ozhiven-pat-v-kaliforniya", "text": "\r\n Малък самолет се приземи извънредно на оживен път в Калифорния. Инцидентът по чудо се размина без жертви и пострадали.  Пилотът на самолета предприел извънредното кацане след отказ на двигателя. Машината прелетяла над жилищни сгради и няколко автомобила и буквално кацнала на пътя.", "date": "2018.06.03", "title": "Самолет кацна извънредно на оживен път в Калифорния"}
