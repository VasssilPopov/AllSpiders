{"url": "https://www.bgonair.bg/world/2019-06-24/1-mln-migranti-chakat-reshenie-za-ubezhishte-v-es", "text": "В края на миналата година броят на мигрантите, които очакват решение по молбите си за убежище в ЕС, е около 896 560, показват данни, разпространени от Европейската комисия. През миналата година в ЕС са били подадени 664 480 молби, от които 9% са били повторни искания. Mигрантите произхождат основно от Сирия (13%), Афганистан и Ирак (по 7%). Сред първите 10 места на произход са също Пакистан, Нигерия, Иран, Турция, Венецуела, Албания и Грузия. Най-често статут в ЕС получават гражданите на Йемен (89%), Сирия (88%) и Еритрея (85%), а най-рядко - на Молдова. Миналата година повечето молби за убежище са подадени в Германия, Франция, Гърция, Италия и Испания. В тези пет държави, взети заедно, са постъпили приблизително три четвърти от всички молби в ЕС. В над две трети от случаите мигрантите са мъже, като близо половината от поискалите закрила са на възраст между 18 и 35 години. Към март тази година 20 292 сирийски бежанци са били разселени от Турция в държави от ЕС.  Харесайте страницата ни във Facebook  ", "date": "2019.06.24", "title": "1 млн. мигранти чакат решение за убежище в ЕС"}
{"url": "https://www.bgonair.bg/economy/2019-06-24/administratsiyata-na-tramp-iska-da-zabrani-kitayskite-5g-tehnologii-v-sasht", "text": "Администрацията на американския президент Доналд Тръмп проверява дали да не наложи изискване следващото поколение 5G оборудване, използвано в САЩ, да бъде проектирано и произведено извън Китай, пише Wall Street Journal. Този ход може да промени глобалното производство и да увеличи напрежението между страните. Заповедта на Белия дом от миналия месец за ограничаване на чуждестранни мрежови устройства и услуги, поради опасения за киберсигурност, даде началото и на 150-дневен преглед на веригата за доставки в САЩ. Като част от този преглед американските служители питат производителите на телекомуникационно оборудване дали могат да разработят и развият хардуер, който включва електроника за клетъчна кула, както и маршрутизатори и комутатори, както и софтуера за тях, извън Китай. Разговорите са в ранен и неформален етап. Изпълнителната заповед изисква списък на предложените правила и регламенти в 150-дневния срок, през октомври; така че налагането на каквито и да е предложения може да отнеме месеци или години. Предложенията могат да принудят най-големите компании, които продават оборудване на американските оператори, финландската Nokia Corp. и шведската Ericsson AB, да преместят основните операции извън Китай, за да обслужват САЩ, който е най-големият пазар в световната индустрия за телекомуникационно оборудване и свързани услуги и инфраструктура на стойност 250 милиарда долара годишно. В самите САЩ няма голям производител на клетъчно оборудване.", "date": "2019.06.24", "title": "Администрацията на Тръмп иска забрана на китайските 5G технологии"}
{"url": "https://www.bgonair.bg/economy/2019-06-24/zadelyat-277-mln-lv-za-uvelichavane-na-pensiite-ot-1-yuli", "text": "Над 2,13 млн. пенсионери ще получат увеличение с 5,7% на пенсиите си от 1 юли тази година, съобщават от пресцентъра на Националния осигурителен институт.  Промяната е в изпълнение на предвиденото в Кодекса за социално осигуряване увеличение на всички пенсионни плащания, отпуснати с начална дата до 31 декември 2018 година. Увеличение със същия процент от 1 юли ще има и при средствата, приравнени на минималния размер за съответния вид пенсия, включително и за отпуснатите през 2019 г. Така, независимо от датата на отпускането, минималната пенсия за осигурителен стаж и възраст ще нарасне от 207,60 на 219,43 лева, а социалната пенсия за старост ще се увеличи от 125,58 на 132,74 лева. Нови ще са и минималните размери на останалите пенсии за трудова дейност, както и несвързани с трудова дейност, които се определят в процент от посочените минимални размери.  За тези увеличения са заложени общо 277 милиона лева допълнителни разходи за пенсии спрямо Закона за бюджета на ДОО за миналата година.  Вследствие на предвиденото повишаване на максималния размер на получаваните една или повече пенсии на 1200 лева от 1 юли, около 43 хил. пенсионери, чиито изплащани размери на пенсиите в момента са ограничени на 910 лева, ще започнат да получават техните действителни размери. Изплащането на пенсиите ще започне на 8 юли (понеделник) и ще приключи на 22 юли.    Харесайте страницата ни във Facebook", "date": "2019.06.24", "title": "Заделят 277 млн. лв. за увеличаване на пенсиите от 1 юли"}
{"url": "https://www.bgonair.bg/world/2019-06-24/gruzinskoto-pravitelstvo-predpriema-reformi-v-izbiratelnata-sistema", "text": "Управляващите в Грузия ще предприемат реформи в избирателната система. Действията са в опит да се успокои гражданското недоволство, което нараства през последните няколко дни. Парламентарните избори следващата година ще се проведат по пропорционална система – ключово искане на протестиращите, според които настоящите правила облагодетелстват предимно партията \"Грузинска мечта\". Антиправителствените протести в страната продължават вече 4 ден - в общо противопоставяне на политиката на правителството, обвинявано, че е твърде отстъпчиво пред Москва. Харесайте и страницата ни във Facebook ", "date": "2019.06.24", "title": "Грузинското правителство предприема реформи в избирателната система"}
{"url": "https://www.bgonair.bg/economy/2019-06-24/pepsi-i-coca-cola-gotvyat-metodi-za-osvobozhdavane-ot-plastmasa", "text": "Pepsi и Coca-Cola са най-големите производители на газирани напитки  в света , което автоматично ги превръща и в едни от най-големите производители на пластмасови продукти. Двете компании вече пуснаха в употреба диспенсъри за вода в САЩ, които не предлагат на потребителите бутилки или чаши, а изискват употребата на личен съд за съхранение на течносттаl. PepsiCo инвестира 3,2 млрд. долара миналата година в придобиването на производителя на вендингмашини и карбонизиране на вода SodaStream. Междувременно компанията притежава и Drinkfinity - фирма, произвеждаща пластмасови бутилки за многократна употреба и капсули за овкусяване на вода. Coca-Cola на свой ред предлага 100% рециклирани шишета в Западна Европа, а в Северна Америка водата Dasani идва в алуминиеви бутилки. Светът се променя осезаемо в тази посока, като Европейският съюз дори през март тази година въведе забрана за 10 продукта от найлон за еднократна употреба, включваща прибори за хранене, чинии и синтетични памучни тампони. В Канада пък има план за освобождаване от найлонови торбички, сламки и пластмасови пръчки до 2021 година. САЩ на свой ред се готвят да забранят пластмасовите бутилки в обозримо бъдеще. Още по темата четете в  . Снимка: Pixabay", "date": "2019.06.24", "title": "Pepsi и Coca-Cola с мерки в борбата срещу пластмасата"}
{"url": "https://www.bgonair.bg/science/2019-06-24/makedoniya-zapochva-proizvodstvo-na-elektromobili", "text": "Базираната в Скопие компания BB Classic Cars планира да започне производството на собствен електромобил. Това ще стане с помощта на държавен фонд за иновации, насочен съм екологичните технологии. В момента компанията възстановя стари автомобили, като ги оборудва с електрически задвижващи агрегати, пише  . В Северна Македония се надяват страната да бъде приета в ЕС, където през 2020 година влизат по-строги екологични изисквания към новите автомобили. Затова и местните власти планират въвеждането на субсидии за покупка на превозни средства с по-ниски или нулеви вредни емисии. Първият проект на BB Classic Cars е да превърна Zastava 750 в електромобил. Оригиналният автомобил е произведен в Крагуевац по времето на бивша Югославия и се ползва с огромна популярност в страната. Електрическото задвижване става с помощта на двигатели, произведени от компанията Kessler, която има завод в Северна Македония. Според директора на BB Classic Cars - Миодраг Китановски, електромоторите на Kessler имат огромен потенциал, но въпреки това максималната скорост на колите е ограничена на 120 км/ч. Новият електромобил може да измине 150 км. с едно зареждане, което отнема около 3 часа при използване на стандартна мрежа. Ако се ползва бързо зарядно устройство времето е само 15 минути. Цената на три часа зареждане е по-малко от 1 евро за 10 киловата, какъвто е капацитетът на батерията. Цената на електромобила е около 20 000 евро, като компанията търси главно купувачи от чужбина, тъй като в Северна Македония трудно биха се намерили такива.  Снимка: bbclassiccars.com  ", "date": "2019.06.24", "title": "Северна Македония започва производство на електромобили"}
{"url": "https://www.bgonair.bg/ekrani/2019-06-24/napp-napomnya-na-neregistriranite-po-dds-firmi-che-tryabva-da-smenyat-kasovite-aparati", "text": "Остават шест дни, в които фирмите, които не са регистрирани по ДДС и които не ползват софтуер за управление на продажбите, трябва да сменят касовите си апарати според изискванията на Наредба Н-18. Това припомнят от Националната агенция за приходите. 30 юни е крайният срок, в който всички фискални устройства трябва да издават касови бележки с QR-код и да подават информация към приходната агенция за всяка извършена продажба, ако търговците не са регистрирани по ДДС и не ползват софтуер за управление на продажбите, обясняват от приходната администрация. Чрез новите касови бележки потребителите също вече могат да осъществяват контрол върху отчитането на приходите на фирмите. Достатъчно е да сканират QR кода със своето мобилно устройство, за да проверят дали дадената им касова бележка е отчетена в НАП.  Мобилното приложение на НАП може да се изтегли безплатно през App Store за телефони с операционна система iOS или през Google Play - за Android устройства. Над 210 хил. касови апарати работят според новите изисквания, регистрират продажби и подават нужната информация в НАП на всеки 5 минути, съобщиха от данъчната администрация. Наближава краен срок и за онлайн търговците, започнали дейност преди 29 декември 2018 г. До 29 юни т.г. те ще трябва да обявят своите електронни магазини в НАП. До момента над 12 хил. вече са декларираните електронни магазини. Подаването на данните става само по електронен път чрез портала за е-услуги на НАП, като е необходим електронен подпис, уточняват от приходната администрация. Харесайте и страницата ни във Facebook ", "date": "2019.06.24", "title": "НАП напомня на нерегистрираните по ДДС фирми, че трябва да сменят касовите апарати"}
{"url": "https://www.bgonair.bg/reportazhi/2019-06-24/burya-razrushi-pokriv-na-zhilishtna-sgrada-v-plovdiv", "text": "\r\n Буря в Пловдив разруши покрива на жилищна сграда. Хората, живеещи в кооперацията са евакуирани, съобщиха от пожарната в града. Няма информация за пострадали. Интензивни валежи, гръмотевични бури, на места и градушки, имаше в цялата страна през последните 24 часа. Опасно време се очаква и в следващите дни - отново валежи и гръмотевични бури, на места интензивни, възможни са и градушки. За вторник вече важи оранжев код. Това е предупреждение за особено опасни метеорологични явления. Областите в най-голям риск ще бъдат Враца, Ловеч, Габрово и Велико Търново. Жълт код важи в останалите области на Северна и Централна България.  След сряда времето ще започне да се подобрява. В четвъртък ще бъде предимно слънчево, без валежи. Температурите ще започнат да се повишават. Харесайте страницата ни във Facebook ", "date": "2019.06.24", "title": "Буря разруши покрив на жилищна сграда в Пловдив"}
{"url": "https://www.bgonair.bg/direktno/2019-06-24/vse-poveche-bolni-ot-diabet-m", "text": "\r\n За съжаление болните от диабет у нас стават все повече, сподели Елисавета Котова от Организацията на младите хора и деца с диабет  пред   \r\nТя потвърди данни на световно проучване, според което бързите закуски са една от основните причини за отключването на това заболяване. Неврологът акад. Иван Миланов заяви в предаването  ,  че болните от множествена склероза у нас са около 7000. За близо 2600 от тях държавата плаща изцяло най-модерното лечение. Останалите все още не могат да бъдат лекувани. Всеки втори се оплаква от болки в гърба и кръста, заради стоенето на стол, както и от главоболие, посочи Миланов.     \r\n ", "date": "2019.06.24", "title": "Все повече хора у нас заболяват от диабет"}
{"url": "https://www.bgonair.bg/bulgaria/2019-06-24/patnite-proizshestviya-kostvat-po-3-mln-leva-na-den-na-zastrahovatelite", "text": "По данни на Асоциацията на застрахователите - на ден компаниите изплащат по малко над 3 млн. лева като обезщетения в следствие на пътно-транспортни произшествия. За 2018 година в касите им са влезли 2,5 млрд. лева, а изплатените компенсации са над 1 млрд. лева. Методика за определяне размера на обезщетенията обаче все още няма. Тя трябваше да бъде изготвена от Гаранционния фонд преди 2 месеца. Миналия ноември, по спешност, в Застрахователния кодекс бе заложен таван от 5 000 лева на по-далечни близки на загинал на пътя. Харесайте и страницата ни във Facebook ", "date": "2019.06.24", "title": "Пътните произшествия костват по 3 млн. лева на ден на застрахователите "}
{"url": "https://www.bgonair.bg/bulgaria/2019-06-24/prezidentat-nalozhi-veto-varhu-tekstove-ot-zakona-kasaeshti-kampinguvaneto", "text": "\r\n Президентът Румен Радев наложи вето върху два текста от Закона за изменение и допълнение на Закона за устройството на Черноморското крайбрежие. В мотивите си държавният глава заявява, че не се противопоставя на опита да бъдат въведени правила, нормативи и стандарти. Според президента обаче, режимът \"диво къмпингуване\" става по-рестриктивен, в сравнение с досегашния ред. По-рано протестиращите срещу текстовете се срещнаха с омбудсмана Мая Манолова и поискаха съдействие. Според Манолова е необходим анализ на проблема, към който да се подходи с идеи за регулация и за ограничаване на застрояването по Черноморието, а не просто да се налагат санкции и забрани. Снимка: Димитър Кьосемарлиев (Bulgaria ON AIR) Харесайте и страницата ни във Facebook ", "date": "2019.06.24", "title": "Президентът наложи вето върху текстове от закона, касаещи къмпингуването "}
{"url": "https://www.bgonair.bg/denqt-on-air/2019-06-24/obrazovatelnata-sistema-u-nas-razvivala-umeniya-za-zubrene-u-uchenitsite", "text": "\r\n Резултатите на държавните зрелостни изпити по български език и литература при дванайсетокласниците тази година са най-ниските, откакто беше въведен изпитният формат. Четвъртокласниците в страната пък получиха високи оценки на националното външно оценяване и това е тенденция, която се запазва от години. Според статистиката обаче не малка част от учениците са функционално неграмотни. Директорът на столичното 51-во училище \"Елисавета Багряна\" Асен Александров коментира причините за това в студиото на \" \". Според него Министерството на образованието прави добра стъпка, като усложнява матурите, защото по този начин се изследват възможностите на учениците да разбират текстове, но тъй като те не са подготвени за този формат, резултатите са по-ниски.  \"Ако не се дава това нещо на матурите, учениците няма да са подготвени за него. Те са много прагматични. Не учат за обща култура, а за да си вземат изпитите. Когато виждат, че простото заучаване на автори не върви, ще започнат да мислят, че трябва да развиват и други качества и умения\", обясни Александров. По думите му чрез образователната ни система, не се развиват важните умения у децата, а умения за зубрене. Александров е на мнение, че ДЗИ-тата трябва да бъдат на две нива, защото хорариумите по определени предмети са различни във всяко училище. Директорът на столичното 51-во училище \"Елисавета Багряна\" коментира и тенденцията учениците масово да посещават частни уроци, за да влязат в учебно заведение. \"Каквито и да са учителите в едно училище, ходенето на частни уроци е социален феномен. Родителите искат децата им да имат предимство\", заяви Александров пред  . Харесайте и страницата ни във Facebook ", "date": "2019.06.24", "title": "Образователната система у нас развивала умения за зубрене у учениците"}
{"url": "https://www.bgonair.bg/denqt-on-air/2019-06-24/partiynite-subsidii-ne-sa-bili-golemiyat-problem-na-balgarskoto-obshtestvoto", "text": "\r\n Изненадващо промените в Закона за държавния бюджет, с които субсидиите за партиите падат от 11 лева на 1 лев за получен действителен глас, отпаднаха от дневния ред на парламента в края на миналата седмица. Партиите от управляващата коалиция пък се събират утре на съвет, за да обсъдят как точно да направят промените и какво да се предложи за гласуване като издръжка за политическите партии. Лидерът на СДС Румен Христов заяви в студиото на \"Денят ON AIR\", че не очаква в крайна сметка наистина да се гласува един лев субсидия за глас, а по-скоро чака повече дебати и да бъдат обсъдени всички предложения. По думите му обществото очаква намаляване на партийните субсидии. \"Имаме бюджет в рамките на 110 милиарда, икономиката, макар и не с такива темпове каквито очакваме, върви нагоре, така че това не е големият проблем на българското общество. Партиите трябва да имат нормални условия за своето развитие, да не бъдат зависими от външни спонсори\", категоричен беше лидерът на СДС пред Bulgaria ON AIR. По думите му обществото трябва да се замисли, че с предложеното драстично намаляване на държавната субсидия, ще изгуби многопартийната система, която е искало. \"Иначе се връща биполярният модел. Хубаво е да има разнообразие, да има възможности. Американският и английският са такива, но те са плод на 300 годишна работа. Не сме дорасли, ние сме млада демокрация, трябва да се стъпва на добрият опит в ЕС, да се намери златна среда\", подчерта още лидерът на СДС.  Румен Христов каза, че 7-8 лева би било нормално да се плаща на партиите за един получен глас, но колко да е точно, дали да има таван, какъв да е той, всичко това може да стане, но след сериозни изчисления. Христов допълни още, че се надява управляващата коалиция и партиите в парламента да постигнат консенсус. \"ГЕРБ и премиерът Борисов са показали, че могат да се вслушват в разумни предложения. Много често се тръгва в една посока, като се види, че не се приема от обществото, посоката се сменя. Могат и сега да се съобразят\", заключи Румен Христов. Лидерът на СДС коментира и предложението за диференцирано ДДС за някои стоки, което според него е популистко и не трябва България да променя данъчната си система, когато очаква влизане в еврозоната. Харесайте и страницата ни във Facebook ", "date": "2019.06.24", "title": "Партийните субсидии не са били големият проблем на българското обществото"}
{"url": "https://www.bgonair.bg/bulgaria/2019-06-24/zdravniyat-ministar-predlaga-nova-metodika-za-zaplatite-v-sektora", "text": "\r\n Нова методика за формиране на заплатите в здравния сектор, предложи днес здравният министър Кирил Ананиев. Съотношението на основните заплати на санитарите, медицинските сестри и лекарите да бъде 1 към 1,7 към 2,2. Ако основната заплата на санитар е 560 лева, на медицинска сестра ще е 950 лева, а тази на лекар - 1200 лева, което е заложено и в момента в колективния трудов договор. Ананиев обяви, че започва обиколки в областните болници в страната, за да представи методиката за формиране на заплатите и да я тества с ръководствата. Министърът ще провери на място как се разпределят и разходват всички средства, които Министерският съвет, Министерството на здравеопазването и Националната здравноосигурителна каса допълнително предоставиха през последните месеци на лечебните заведения за извършена медицинска дейност. Допълнителните 50 млн. лева бяха отпуснати от кабинета в отговор на протестите на медицинските сестри. Освен това бяха увеличени цените на някои клинични пътеки, за което бяха отделени още 50 млн. лева. Харесайте и страницата ни във Facebook ", "date": "2019.06.24", "title": "Здравният министър предлага нова методика за заплатите в сектора"}
{"url": "https://www.bgonair.bg/world/2019-06-24/edin-zaginal-i-21-raneni-sled-napadenie-s-dron-v-sauditska-arabiya", "text": "Един човек загина, а 21 са ранени след нападение с дрон на летище в Саудитска Арабия. Атаката е извършена от движението \"Хути\". Безпилотният самолет ударил паркинга на летище \"Абха\", което се намира на около 200 километра северно от границата с Йемен. Град Абха се превърна в мишена за нападение на дронове за втори път този месец. През последните две седмици \"Хути\" няколко пъти са предприемали атаки.", "date": "2019.06.24", "title": "Загинал и 21 ранени след нападение с дрон в Саудитска Арабия"}
{"url": "https://www.bgonair.bg/world/2019-06-24/erdogan-zagubi-bitkata-za-istanbul", "text": "\r\n Турският президент Реджеп Ердоган загуби битката за Истанбул след втория тур на изборите за кмет на мегаполиса.  Кандидатът на опозицията Екрем Имамоглу спечели 54% от гласовете - с 9% повече от кандидата на управляващата партия Бинали Йълдъръм.  Десетки хиляди се събраха да поздравят Имамоглу пред централата на партията. В речта си той определи победата като ново начало за Истанбул, както и че традицията на демокрацията е защитена. И изрази готовност да работи с президента Ердоган.  Държавният глава също поздрави Имамоглу през социалните мрежи. И пожела резултатите от вота да бъдат полезни за всички.  Така Имамоглу печели за втори път. Доскоро непозната фигура на турската политическа сцена, на 31 март той победи с минимална преднина от около 13 хил. гласа. Но остана на кметския пост едва 18 дни преди резултатите да бъдат касирани. Харесайте страницата ни във Facebook ", "date": "2019.06.24", "title": "Ердоган окончателно изгуби Истанбул, Екрем Имамоглу спечели изборите за кмет"}
{"url": "https://www.bgonair.bg/reportazhi/2019-06-24/ekrem-imamoglu-koy-vsashtnost-e-politikat-izmestil-vliyatelniya-erdogan", "text": "\r\n С гласа на над 4 милиона и 700 хиляди души Екрем Имамоглу затвърди още по-категорично позицията си на политическата сцена в Турция. Излъчен от Народнорепубликанската партия, той се оказа най-печелившия коз на опозицията в страната, осигурявайки ключовата победа на местните избори в Истанбул цели два пъти.  Името на 49 – годишния Екрем Имамоглу досокоро беше непознато за широката публика. Сега обаче той е смятан за една от най-сериозните заплахи за президента Реджеп Ердоган. Имамоглу е родом от Североизточна Турция - регион, който е тясно свързан с корените и традициите на страната.  Именно това изигра важна роля за победата му. Той неведнъж демонстрира способността си да разговаря с народа. По време на кампанията държеше на близкия контакт със своите избиратели. Дори успя да покори сърцата на консервативно-религиозни турски граждани, след като на първите избори през март, по време на Рамазана спазваше мюсюлманския ритуал и цитираше Корана.  Той е смятан за либерален и прогресивен политик. И също така е отявлен последовател на Кемал Ататюрк. По време на кампанията си Имамоглу и неговата партия представиха победата в Истанбул като ключова за бъдещето на турската демокрация. Те се фокусираха към по-младите избиратели и обещаха подкрепа за нуждаещите се семейства.  Според анализатори има голяма вероятност нарастващата подрекпа за Имамоглу да му отвори вратите към още по-големи победи в бъдеще, а победата му в Истанбул да доведе до сериозни сътресения в управляващите.  Той е спряган и за пряк съперник на Ердоган на президентските избори през 2023 година. Мнозина обаче са скептични относно възхода на политическата му кариера, тъй като Ердоган все още е изключително влиятелен. Харесайте и страницата ни във Facebook ", "date": "2019.06.24", "title": "Екрем Имамоглу - кой всъщност е политикът, изместил влиятелния Ердоган?"}
{"url": "https://www.bgonair.bg/world/2019-06-24/losho-vreme-v-rumaniya-prolivni-dazhdove-navodniha-10-okraga-na-stranata", "text": "\r\n Лошо време в Румъния. Десет окръга на северната ни съседка бяха наводнени след проливните дъждове през последното денонощие. Пожарникари са изпомпвали вода от къщите и дворовете на хората.  В окръг Яш 63-годишен мъж е бил ударен от мълния. На мястото е бил изпратен медицински екип, който е успял да стабилизира пострадалия. А в Констанца силният вятър отнесе покрив на училище.  В продължение на часове специализирани екипи са отстранявали паднали дървета върху пътното платно и автомобили. ", "date": "2019.06.24", "title": "Проливни дъждове наводниха 10 окръга в Румъния"}
{"url": "https://www.bgonair.bg/world/2019-06-24/darzhavniyat-sekretar-na-sasht-zaminava-za-sauditska-arabiya-i-oae-zaradi-krizata-s-iran", "text": "\r\n Държавният секретар на САЩ Майк Помпео заминава за Саудитска Арабия и Обединените арабски емирства във връзка с кризата в Иран. Той отново подчерта предложението на Вашингтон за преговори с Техеран без предварителни условия, за да бъде намалено напрежението. По думите на Помпео преговорите със Саудитска Арабия и Обединените арабски емирства ще се съсредоточат върху гарантирането, че трите страни са концентрирани върху изграждането на глобална коалиция. Само преди няколко дни Доналд Тръмп заяви в интервю, че Вашингтон не иска война, но ако има такава, ще изтрие Иран от лицето на земята. Президентът предупреди Техеран, че Съединените щати няма да позволят на страната да разработи ядрени оръжия.  ", "date": "2019.06.24", "title": "Майк Помпео в Саудитска Арабия и ОАЕ заради кризата с Иран"}
{"url": "https://www.bgonair.bg/world/2019-06-24/blizo-250-hilyadi-dushi-protestiraha-v-praga-sreshtu-premiera-na-chehiya", "text": "\r\n Близо четвърт милион души се събраха в Прага на демонстрация. Протестиращите настояват за оставката на премиера Андрей Бабиш. Това е най-масовата проява на обществено недоволство в Чехия от падането на комунизма насам.  Събралите се хора развяваха плакати \"Оставка\" и \"Писна ни\". Демонстрацията се проведе в непосредствена близост до историческия център на Прага. Това е кулминацията на поредица от протести през последните седмици срещу Бабиш, който е изправен пред разследвания за предполагаеми измами и конфликт на интереси. Той обаче категорично отхвърля тези твърдения.   ", "date": "2019.06.24", "title": "250 хил. протестиращи в Прага поискаха оставката на премиера Бабиш"}
{"url": "https://www.bgonair.bg/denqt-on-air/2019-06-24/pobedata-na-imamoglu-bila-istoricheska-pat-kam-pravova-darzhava", "text": "\r\n Изборът на Екрем Имамоглу за кмет на Истанбул е път към нормалната правова държава и разделението на властите. Това стана ясно от думите на бившия генерален консул в Одрин Георги Димов в предаването \"Денят ON AIR\". Той определи резултатите от вота в Турция вчера като решителна стъпка и подчерта, че процесите занапред ще са бавни, но само по този начин би могло да се върви към нормалност. \"Надявам се казаното по време на предизборната кампания за една нова, светска Турция да не са 100% популизъм. Имамоглу неслучайно спечели. Категорично няма вариант и този път изборите да бъдат касирани\", подчерта събеседникът пред  Димов посочи още, че преди втория вот, организиран след този от 31 март т.г., е имало и  заиграване с кюрдите, които недолюбват Ердоган, но целта е била да не ги откажат да гласуват. \"В Турция трудно може да се преглътне, че пратиха лидера на Кюрдската работническа партия (ПКК) Абдуллах Йоджалан в затвора, това вбеси националистите\", посочи още той.  Според Димов може да се очаква съпротива спрямо новия градоначалник по отношение на общинския съвет, който ще взема част от решенията, касаещи мегаполиса занапред.  \"Имаше много силни политически нападки, но бъдещият кмет не се подлъга да бъде агресивен в кампанията. Той спечели с непосредственост и това, че в него хората видяха контрапункт на едноличното управление\", заяви още Димов.  По думите му именно харизмата на Имамоглу е успяла да върне вчера много избиратели в Истанбул, за да гласуват. Той подчерта и, че освен лично Ердоган, дял за загубата имат и националистите.  Турският президент Реджеп Ердоган загуби битката за Истанбул след втория тур на изборите за кмет на мегаполиса. Кандидатът на опозицията Екрем Имамоглу спечели 54% от гласовете - с 9% повече от кандидата на управляващата партия Бинали Йълдъръм.  Харесайте страницата ни във Facebook ", "date": "2019.06.24", "title": "Победата на Имамоглу в Истанбул била историческа, път към правова държава"}
{"url": "https://www.bgonair.bg/world/2019-06-24/pri-trenirovachen-polet-dva-voenni-samoleta-se-razbiha", "text": "Два изтребителя \"Eurofighter\" на германските военновъздушни сили, са се сблъскали във въздуха днес. Те са летели в района на езерото Мюриц в Североизточна Германия, съобщиха германските медии.  Инцидентът е станал около 14:00 часа местно време.  Пилотите са успели да катапултират. Единият от тях е намерен жив сред клоните на дърво, другият все още се издирва. Машините са участвали в тренировъчни полети. Харесайте страницата ни във Facebook ", "date": "2019.06.24", "title": "При тренировъчен полет два военни самолета се разбиха"}
{"url": "https://www.bgonair.bg/bulgaria/2019-06-24/opasno-vreme-v-zapadna-i-tsentralna-balgariya-ulitsite-v-karlovo-se-prevarnaha-v-reki", "text": "Жълт код за опасно време е в сила за Западна и Централна България. На места там вече имаше интензивни валежи, гръмотевични бури, а се очакват и градушки.  Тази сутрин порой се изля над Карлово. Улиците в града се превърнаха в реки. Много коли закъсаха, след като се оказаха в капан на водната стихия. Тежко беше положението и в Хисар. Заради бурята в продължение на два часа там нямаше ток.  Силен дъжд се изля и над София. На кадри в социалните мрежи се вижда, че е изцяло наводнена новоремонтираната част на улица \"Солунска\". А буря премина през столицата през изминалата нощ. Харесайте страницата ни във Facebook ", "date": "2019.06.24", "title": "Бури и интензивни валежи, улиците в Карлово се превърнаха в реки"}
{"url": "https://www.bgonair.bg/bulgaria/2019-06-24/gramotevitsa-predizvika-pozhar-v-sofiya", "text": "Гръмотевица е паднала върху трафопост на кръстовището на булевард \"Константин Величков\" и улица \"Симеон\" в София. Това е предизвикало пожар, съобщиха от МВР пред БНР. На място е изпратен екип, който да овладее ситуацията.  Общо 20 са сигналите, подадени в пожарната след проливния дъжд в София. Повечето са за наводнени улици и подлези. Има и няколко сигнала за паднали дървета на пътното платно. Няма пострадали хора. Харесайте страницата ни във Facebook ", "date": "2019.06.24", "title": "Гръмотевица предизвика пожар в София"}
{"url": "https://www.bgonair.bg/multimediya/2019-06-24/pari-muzika-izkustvo-shoubiznesat-dnes", "text": "\r\n В изданието   от 23 юни  по  , неделя, говорим за музикалния шоубизнес в света днес. С журналистите Светослав Тодоров и Боян Бочев. Показваме и няколко примера - Риана, Ед Шиърън, Джей Зи и Рейдиохед. Публикуваме и позициите, становищата и обясненията на организаторите на изложбата с фалшиви произведения на изкуството - изкустводедките Мария Василева и Ирина Генова и колекционера Николай Неделчев.          ", "date": "2019.06.24", "title": "Пари, музика, изкуство - шоубизнесът днес"}
{"url": "https://www.bgonair.bg/bulgaria/2019-06-24/dvama-dushi-sa-postradali-sled-verizhna-katastrofa-na-am-trakiya", "text": "Двама души са пострадали при верижна катастрофа между три автомобила на магистрала \"Хемус\" - при 58 километър в посока София.  Сигналът за инцидента е бил подаден малко преди 15.00 часа. Екипи на \"Спешна помощ\" са отишли на мястото на инцидента. Движението не е спирано. ", "date": "2019.06.24", "title": "Двама души са пострадали след верижна катастрофа на АМ \"Хемус\""}
{"url": "https://www.bgonair.bg/bulgaria/2019-06-24/dalgi-opashki-pred-agentsiyata-po-vpisvaniyata-mnogo-ostanaha-nedovolni", "text": "\r\n Дълги опашки се извиха пред Агенцията по вписванията в столицата. Причината е извънредно натоварване, довело до временно забавяне в системата. Фирмите имат срок до 30 юни да внесат годишните си финансови отчети в Агенцията по вписванията. Наближаването на крайния срок според институцията е причината за опашките. А срив в Търговския регистър - като този миналата година, нямало.  Голямата натовареност на системите, приемащи заявления на граждани и фирми както на гише, така и онлайн, е довело до временно забавяне.  То е наваксано в рамките на 8 минути и след това системата е продължила нормалното си функциониране. През последната седмица на ден влизат над 10 хиляди заявления, съобщиха от Агенцията по вписванията пред Bulgaria ON AIR. Очакванията са в последните 5 дни от месеца да бъдат подадени около 70-80 хиляди заявления. А чакащи на опашките споделиха, че им е отнело около час и половина, за да си свършат работата.  Освен физически, годишни финансови отчети фирмите могат да подават и онлайн с електронен подпис. Опашки обаче има всяка година по това време. Харесайте и страницата ни във Facebook ", "date": "2019.06.24", "title": "Дълги опашки пред Агенцията по вписванията, много останаха недоволни"}
{"url": "https://www.bgonair.bg/bulgaria/2019-06-24/zlato-za-sastezatelkata-ni-po-sambo-na-evropeyskite-igri-v-minsk", "text": "Мария Оряшкова грабна златното отличие на турнира по самбо. Българката триумфира в категория до 80 кг, след като на финала победи рускинята Жанара Кусанова.  В джудото Ивайло Иванов спечели сребърен медал в категория до 81 кг. Преди това Антоанета Бонева и момичетата от художествената гимнастика донесоха още 6 медала.  Ансамбълът ни спечели сребърен медал на съчетанието с пет топки. По-рано Катрин Тасева спечели два медала - сребро на топка и бронз на лента. На бухалки българката остана на крачка от медалите, завършвайки на четвърто място. До момента страната ни има общо 9 отличия от Европейските игри в Минск. \r\n  ", "date": "2019.06.24", "title": "Самбистката Мария Оряшкова със злато за България от Европейските игри"}
{"url": "https://www.bgonair.bg/bulgaria/2019-06-24/helpbook-alarma-stari-el-stalbove-zastrashavat-zdraveto-na-stolichani", "text": "Стари електрически стълбове в София заплашват сигурността на минаващите покрай тях. Този зрителски сигнал бе подаден в платформата на Investor Media Group -  .  Тревожната информация е придружена със снимки на опасните стълбове. Районът е между улиците \"Партений Нишавски\", \"Средна гора\" и \"Добруджански край\".  Единият стълб до стълбите на ул. \"Добруджански край\" е наклонен опасно. Липсват капаците и кабелите са открити. Деца бъркат в кабелите, алармира нашият зрител. Харесайте страницата ни във Facebook ", "date": "2019.06.24", "title": "HelpBook аларма: Стари ел. стълбове застрашават здравето на столичани"}
{"url": "https://www.bgonair.bg/multimediya/2019-06-24/istorii-ot-pokriva-na-sveta", "text": "\r\n В това издание на предаването  ви срещаме с работата на двама изключителни фотографи. Архитектът и пътешественик Димитър Николов обикаля света и прави снимки с дрон. А артистът JR успява да променя стереотипи и цели общества с широкоформатните си фотографии върху сгради, стени и дори граници. Споделяме и интервю с бестселър автора Дмитрий Глуховски. За бъдещето, социалните мрежи, Русия днес и аудиосериала му \"Граничен пост\". И още в предаването  по  : Театралният и социален проект \"Медея\" в Пловдив. Изкуството на Ван Гог в \"Ателието на светлината\" в Париж.   \r\n       ", "date": "2019.06.24", "title": "Истории от покрива на света"}
{"url": "https://www.bgonair.bg/bulgaria/2019-06-24/tsvetanov-angelkova-tsacheva-okazaha-se-chisti-za-apartamentgeyt", "text": "Комисията за противодействие на корупцията и за отнемане на незаконно придобитото имущество не е установила нарушения при проверките срещу Цветан Цветанов, министъра на туризма Николина Ангелкова, бившия зам.-министър на младежта и спорта Ваня Колева, бившия зам.-министър на енергетиката Красимир Първанов, Цецка Цачева, Вежди Рашидов и председателя на ВКС Лозан Панов. Това става известно от решенията на комисията, публикувани на нейния сайт. Те бяха разследвани по информация в медиите, излязла преди няколко месеца, за имоти, закупени на по-ниски цени от пазарните. При Лозан Панов КПКОНПИ е приела, че сигналът срещу него в качеството му на председател на Върховния касационен съд и председател на Административен съд - София-град в периода 2007-2012 г. ще бъде препратен към Инспектората на ВСС. В сигнала се съдържат твърдения за облагодетелстване чрез служебно положение на Лозан Панов, както и нарушаване на изискванията на Висшия съдебен съвет за висок морал на представителите на съдебните власти. Скандалът \"Апартаментгейт“ гръмна първо при Цветан Цветанов. През март стана ясно, че той се е сдобил с нов луксозен имот. Новата му придобивка е апартамент, заемащ цял етаж в една от най-луксозните сгради в София, разположена в столичния квартал \"Изток\". Към луксозното жилище има и ВИП асансьор, който ще отвежда Цветанов и семейството му от личния им (двоен) гараж в сградата директно в дома им. Цецка Цачева също беше принудена да хвърли оставка и да се прости с поста на министър на правосъдието. Тя също е купила от фирмата \"Артекс\" имот в столичния квартал \"Изток\". Цачева отрече апартаментът ѝ да е на цена по-ниска от пазарната, защото го била платила още на изкоп. Фирма на депутата от ГЕРБ Вежди Рашидов също е купила апартамент от същата компания, също на цени, по-ниски от пазарните. Самият той обаче обясни, че цената, която е платил за сделка на фаза \"чертеж и основи\", не е никак малка.  ", "date": "2019.06.24", "title": "Цветанов, Ангелкова, Цачева... Оказаха се чисти за \"Апартаментгейт\""}
{"url": "https://www.bgonair.bg/world/2019-06-24/tezhki-navodneniya-v-sarbiya-desetki-kashti-v-belgrad-sa-pod-voda", "text": "Проливни дъждове предизвикаха тежки наводнения в Сърбия. Десетки къщи са под вода в столицата Белград и околностите.  Има наводнени пътища, на места е затруднено движението.  А в централната част на западната ни съседка проливните дъждове бяха съпроводени с градушка. Нанесени са щети по земеделските култури. Харесайте страницата ни във Facebook ", "date": "2019.06.24", "title": "Тежки наводнения в Сърбия, десетки къщи в Белград са под вода"}
{"url": "https://www.bgonair.bg/world/2019-06-24/panika-v-iztochen-timor-i-indoneziya-sled-75-po-rihter", "text": "Земетресение от 7,5 по Рихтер разтърси Източен Тимор и Индонезия. Силният трус предизвика паника.  Хиляди хора напуснаха домовете си. Не се съoбщава за пострадали и разрушения. Трусът е усетен и на остров Бали.  Епицентърът е бил на дълбочина 220 километра. Няма опасност от цунами. Харесайте страницата ни във Facebook ", "date": "2019.06.24", "title": "Паника в Източен Тимор и Индонезия след 7,5 по Рихтер"}
{"url": "https://www.bgonair.bg/sutreshen-blok/2019-06-24/eksperti-imamoglu-shte-e-nay-golemiya-oponent-na-erdogan-za-prezidentskite-izbori", "text": "\r\n Най-големият опонент на Реджеп Ердоган за президентските избори в Турция ще бъде  Екрем Имамоглу . Това обявиха в \" \" дипломатът и международен анализатор Боян Чуков и журналистът Тайфур Хюсеинов. Както е известно Имамоглу спечели кметските избори в Истанбул за втори път в рамките само на три месеца, като победи дясната ръка на Ердоган - Бинали Йълдъръм. Президентският вот в Турция ще се проведе през 2023 година. Чуков обясни, че Имамоглу е спечелил гласовете на жителите на Истанбул с благата си кампания, която е била насочена към всички граждани. Той допълни, че основната грешка на Ердоган и неговата партия е компроматната война, която са повели срещу своя опонент. \"Загубата на изборите бе драматична за Ердоган. Имамоглу направи много добра кампания. Тя не бе агресивна, а отдели внимание на всеки. Той търсеше баланса. Грешката на Ердоган е, че тръгна с компроматна война срещу Имамоглу. Дори го обвини, че е грък, който иска да прекръсти Истанбул на Константинопол. Тази война не беше подходяща в този момент в Турция\", каза Чуков. Тайфур Хюсеинов го подкрепи и сподели, че Имамоглу е спечелил кметските избори, след като е събрал симпатиите на гласоподавателите, докато Йълдъръм така и не е успял да обедини твърдия електорат на своята партия. \"В лицето на Имамоглу се произведе нов кандидат-президент. Ердоган собственоръчно го направи. Имамоглу е жертва в този случай и така събира симпатиите на избирателите, както на своите, така и на тези на Ердоган. Загубата се отразява лично на Ердоган. Кандидатът му не успя да обедини твърдия електорат на президентската партия. Истанбул е минивариант на Турция. Резултатът посочва, че това е червен картон за политиката и режима на Ердоган\", обясни журналистът пред  .  ", "date": "2019.06.24", "title": "Новият кмет на Истанбул - най-големият опонент на Ердоган за президентския пост"}
