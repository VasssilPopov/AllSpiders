{"url": "https://www.bgonair.bg/bulgaria/2019-01-18/krasimir-karakachanov-za-op-nestabilni-sme", "text": "Малката управленска коалиция не е стабилна, призна вицепремиерът и лидер на ВМРО Красимир Каракачанов. Той обясни, че до края на месеца ще се реши дали \"Обединените патриоти\" ще се явят заедно на евроизборите.  Според него те ще са лакмус за състоянието й. Междувременно слух от кулоарите в парламента твърди, че може да има разместване в пластовете на парламентарната група.  Според неофициална информация Валери Симеонов иска да стане съпредседател на групата, която в момента се управлява само от Волен Сидеров. Симеонов отрече да има такива амбиции, но не отхвърли възможността депутатите му да поставят въпроса. Призна, че Сидеров не е идвал на последните коалиционни съвети. Лидерът на \"Атака\" отказа коментар.", "date": "2019.01.18", "title": "Красимир Каракачанов за ОП: Нестабилни сме!"}
{"url": "https://www.bgonair.bg/world/2019-01-18/namushkvane-v-supermarket-povdigna-samneniya-za-terorizam-v-norvegiya", "text": "Норвежката полиция разглежда като възможен терористичен акт нападение с нож, извършено в Осло.  Атаката е станала вчера по обед в супермаркет в центъра на града. Намушкана е жена, която е приета в критично състояние в болница.  Задържан е 20-годишен руснак. Според местните медии - по време на разпит в полицията, мъжът заявил, че имал намерението да убие няколко души и че действията му били терористичен акт. За още новини харесайте и страницата ни във Facebook ", "date": "2019.01.18", "title": "Намушкване в супермаркет повдигна съмнения за тероризъм в Норвегия"}
{"url": "https://www.bgonair.bg/bulgaria/2019-01-18/sistema-za-verifikatsiya-na-lekarstvata-trudno-postizhimo-v-balgariya", "text": "\r\n По-малко от месец преди въвеждането на новата система за верификация на лекарствата у нас, повече от половината работещи аптеки в страната не разполагат с необходимия софтуер. Голяма част от малките аптеки декларират, че нямат дори компютър, свързан със Здравната каса, и подобна инвестиция би застрашила оцеляването им. Така аптечната мрежа у нас се оказва неподготвена за въвеждането на системата.  По закон верификацията на лекарствата  става задължителна за целия ЕС от 9 февруари и цели недопускане на фалшиви медикаменти на пазара. Между 1 и 4% от лекарствата в Европа са фалшиви. Предполага се, че и в България ситуацията е същата. След 9 февруари производителите на лекарства са длъжни да слагат върху опаковките индивидуален идентификационен код. Чрез специален четец фармацевтите ще проверяват дали медикаментите са фалшиви. Лекарствата, произведени преди 9 февруари, ще продължат да се продават без код до изтичането на срока им на годност.  На верификация у нас подлежат 180 млн. опаковки лекарства. Тя ще засегне 200 производители на медикаменти, 20 IT системи и 250 търговци на едро.  Общият брой на аптеките в страната е близо 4000. Към момента над 1200 са заявили желание за включване в системата. А въведените опаковки лекарства са 7 млн.  По данни на Световната здравна организация годишно в света се откриват 100 млн. опаковки фалшиви лекарства. Всяка година над 1 млн. души умират заради употреба на фалшив медикамент.  За още новини харесайте и страницата ни във Facebook ", "date": "2019.01.18", "title": "Система за верификация на лекарствата? Трудно постижимо в България"}
{"url": "https://www.bgonair.bg/bulgaria/2019-01-18/riosv-burgas-dade-pravo-da-se-stori-varhu-zashtiteni-dyuni", "text": "\r\n След разораните дюни край Созопол, багери се появиха и в защитената местност \"Алепу\" - на самия бряг на морето, до така наречия \"Шофьорски плаж\".  На площ от 20 декара се предвижда изграждането на два курортни комплекса. Теренът е частен и въпреки, че мястото попада в две зони от НАТУРА 2000, има одобрен доклад за въздействие върху околната среда.  От фирмата инвеститор обясниха, че на този етап се извършва само укрепване на свлачището. Проектът беше временно спрян през лятото на 2017 година. След жалба на Асоциацията на парковете, Министерството на околната среда отмени положителното решение, по оценка за съвместимостта на инвестиционното намерение, издадено от местната екоинспекция. Четири месеца по-късно обаче, от Регионалната инспекция по околната среда и водите в Бургас са одобрили преработен доклад и така е дадена зелена светлина на строителството. За още новини харесайте и страницата ни във Facebook ", "date": "2019.01.18", "title": "РИОСВ Бургас даде право да се стори върху защитени дюни"}
{"url": "https://www.bgonair.bg/bulgaria/2019-01-18/vasil-byagal-ot-politsiyata-nad-300-kilometra-ostava-zad-reshetkite", "text": "\r\n Шофьорът, който принуди полицаи да го преследват над 300 километра, остава в ареста.  29-годишният Васил е направил самопризнания пред разследващите, но в съдебната зала отрече да е шофирал под въздействието на наркотици. За още новини харесайте и страницата ни във Facebook ", "date": "2019.01.18", "title": "Васил, бягал от полицията над 300 километра, остава зад решетките"}
{"url": "https://www.bgonair.bg/bulgaria/2019-01-18/uchilishtata-v-yambol-i-smolyan-ostavat-v-gripna-vakantsiya-do-sryada", "text": "От днес и областите Ямбол и Смолян са в грипна епидемия. Училищата са затворени до сряда включително.  В Бургас и Стара Загора удължават грипната ваканция до вторник, включително. В такава ваканция излизат и децата в Пазарджик.  Грипна епидемия вече беше обявена в областите Шумен, Силистра, Перник и Пазарджик. Общо 465 училища и детски градини в страната не работят, заради епидемията.", "date": "2019.01.18", "title": "Училищата в Ямбол и Смолян остават в грипна ваканция до сряда"}
{"url": "https://www.bgonair.bg/world/2019-01-18/mazh-e-s-30-izgaryaniya-sled-kato-se-samozapali-v-praga", "text": "\r\n Трагедия в центъра на Прага. Мъж се самозапали на Вацлавския площад в чешката столица. Случайни минувачи, станали свидетели на инцидента, са помогнали при гасенето на пламъците.  Въпреки бързата реакция мъжът е получил 30 процента изгаряния по главата и ръцете, приет е в болница и е поставен в изкуствена кома. Все още не са ясни мотивите му. Това не е първият подобен инцидент на площада.  На същото място преди 50 години се самозапали студентът Ян Палах в знак на протест срещу съветската инвазия в Чехословакия.", "date": "2019.01.18", "title": "Мъж е с 30% изгаряния след като се самозапали в Прага"}
{"url": "https://www.bgonair.bg/bulgaria/2019-01-18/valchev-za-kritikite-na-bsp-za-romskata-integratsiya-trudno-e", "text": "Просветният министър Красимир Вълчев отхвърли обвиненията на левицата, че управляващите са се провалили с интеграцията на ромите и настоя, че механизмът по обхващане и включване в образователната система на деца и ученици е показал, че има ефект. По-рано социалистите предложиха да се спират всички помощи на роми, чиито деца не ходят на училище, да се преосмисли политиката за делегираните бюджети и да се налагат по-сериозни наказания на лицата, които живеят на семейни начала с непълнолетни. Те настояха и че подходът на ГЕРБ да \"издирват учениците\" не работи. \"Опозицията критикува механизма без доводи. По него работиха над 11 000 души в над 1 000 екипа и аз не бих им омаловажил работата им. Механизмът показа, че когато институциите работят заедно, има ефект – над 30 000 деца са допълнително записани. Който критикува механизма, да се включи в един екип и да види колко е трудна работата\", посъветва министър Вълчев. Според него от БСП не разбират, че основната част от проблемите с интеграцията са социално-културни - липсата на отношение към образованието. Вълчев коментира, че и сега семейните помощи са обвързани с посещаемостта в училище. За идеята да се спират всички помощи той каза, че е \"трудно да се обвързват едни права с други\". Той посочи и че именно БСП е предложила да се дават безусловни помощи на входа на втори, трети и четвърти клас. За делегираните бюджети пък той коментира, че никой в системата не е против тях. \"Ние трябва да ги задължим да ходят на училище и да натрупват знания, плюс мотивирани учители, плюс ранно обхващане в детска градина, плюс работа с всяко дете. Опозицията трябва да разбере, че най-важният актьор е учителят. Затова ние залагаме на учителя, заплатите им ще бъдат 25% над средната за страната. А с \"Визия за България\" БСП предлагат заплатите да бъдат колкото средната - т. е. намаляване\", каза образователният министър.  ", "date": "2019.01.18", "title": "Вълчев за критиките на БСП за ромската интеграция: Трудно е!"}
{"url": "https://www.bgonair.bg/denqt-on-air/2019-01-18/ot-dogodina-agentsiya-shte-sledi-kachestvoto-na-sotsialnite-uslugi", "text": "\r\n С единомислие депутатите приеха на първо четене закона за социалните услуги. Това е третият закон, за който се бореха майките на деца с увреждания. \"Законът беше приет единодушно от всички депутати в пленарна зала. Той получи изключително висока подкрепа. Това е дългоочакван законопроект. Над 100 експерта работиха по него от доста време. Основната му цел е да доближи хората до социалните услуги. Две са важните думи – достъпност и качество на социалните услуги\", отбеляза депутатът от ГЕРБ Светлана Ангелова. В студиото на \"Денят ON AIR\" тя посочи, че до тези услуги ще имат достъп всички, а не само тези, които са в риск. \"Всеки български гражданин ще има достъп до консултация и подкрепа. Лицата ще могат да избират не само социалната услуга, но и доставчика й. Прави се и социална карта на услугите в България. По точи начин ще видим разпределението на услугите из общините. Сега не всички социални услуги отговарят на нуждите на хората от всяка една община\", изтъкна още народният представител пред Bulgaria ON AIR.  Ангелова подчерта, че от следващата година ще бъде разкрита агенция, която ще следи качеството на социалните услуги.  \"Агенцията ще следи доставчиците на услугите. Така ще се гарантира качеството им. Тя ще отговаря пред министъра на социалната политика. Ще се повиши заплащането на служителите в социалния сектор. Ще има и обучения. Надявам се от 1 септември да започне да се реализира личната помощ. Хората с увреждания трябва да могат да живеят независим интегриран живот\", каза гостът. ", "date": "2019.01.18", "title": "От догодина: Агенция ще следи качеството на социалните услуги"}
{"url": "https://www.bgonair.bg/world/2019-01-18/97-godishniyat-prints-filip-katastrofira-v-grafstvo-norfolk", "text": "Принц Филип е невредим след автомобилна катастрофа. Той е бил приет в болница в съзнание, но в шок.  Според очевидци автомобилът на 97-годишния херцог на Единбург се е сблъскал с друга кола. Катастрофата е станала близо до двореца Сандрингам, в графство Норфолк.  Съпругът на британската кралица Елизабет II сам е шофирал колата си. Двете жени, пътували в другата кола, са с леки наранявания, но без опасност за живота. Местната полиция провежда разследване на инцидента.", "date": "2019.01.18", "title": "97-годишният принц Филип катастрофира в графство Норфолк"}
{"url": "https://www.bgonair.bg/world/2019-01-18/zaradi-brexit-evropeyskite-grazhdani-shte-se-nuzhdayat-ot-novi-dokumenti-za-patuvane", "text": "Европейските граждани ще се нуждаят от нови документи за пътуване до и от Великобритания, ако Обединеното кралство напусне ЕС на 29 март. В случай, че договорените между Брюксел и Лондон правила за раздялата не влязат в сила и Великобритания излезе от ЕС без сделка, режимът на пътуване от двете страни на Ламанша ще се промени. Европейските граждани вече няма да могат да влизат в Обединеното кралство с лична карта, а ще се нуждаят от задграничен паспорт.  Вероятността от визи също е значителна, тъй като Европейската комисия е предложила безвизов режим, ако Лондон въведе подобен към европейците.  Шофьорите трябва да уточнят режима на зелена карта със своите застрахователи и да проверят дали няма да се нуждаят от международна шофьорска книжка за Великобритания. Необходимостта от допълнителна здравна застраховка трябва да бъде уточнена със застрахователя при планирано пътуване след напускането на Великобритания. Европейската здравна карта за спешни случаи няма да важи на територията на Обединеното кралство. Телефонните разговори и интернет ще поскъпнат при ползването на българските мобилни оператори в Обединеното кралство и на британските в България, тъй като регулациите за роуминг ще престанат да действат за Великобритания. Същото ще важи и за ползването на дебитни карти, за които таксите при теглене също ще се увеличат. Европейската комисия посъветва правителствата на страните от ЕС да засилят подготовката за твърд Brexit, след като британският парламент отхвърли във вторник сделката за раздялата.  Според официални данни най-голям дял в българския износ за Обединеното кралство има фармацевтичната индустрия. Експортът на пакетирани лекарства ще почувства в най-голяма степен променените правила за търговия с Великобритания след излизането й от ЕС. Четете още на  . \r\nЗа още новини харесайте и страницата ни във Facebook ", "date": "2019.01.18", "title": "Заради Brexit: Европейските граждани ще се нуждаят от нови  документи за пътуване"}
{"url": "https://www.bgonair.bg/bulgaria/2019-01-18/i-sled-brexit-shte-patuvame-do-velikobritaniya-bez-vizi", "text": "\r\n И след Brexit българските граждани ще могат да пътуват до Великобритания без визи. Всички ведомства са направили анализ какво ще се измени и какво следва при евентуално излизане на Великобритания от ЕС без сделка, обясни министърът на външните работи Екатерина Захариева.  Още от миналата година институциите ни работели по три сценария, включително напускането без споразумение. А предаването \"Брюксел 1\" по Bulgaria ON AIR, което ще бъде излъчено в събота, вицепремиерът Томислав Дончев лансира идеята веднъж годишно да бъде обявяван ден без Европа. Това според него ще намали значително броя на евроскептиците.  Междувременно хаосът на Острова продължава. Според последни проучвания, ако има втори референдум за членство в ЕС, цели 56% от британците биха искали Brexit да бъде прекратен.  A японският гигант Hitachi обяви, че прекратява работа по ядрените си проекти във Великобритания, което ще му донесе загуба от близо три милиарда долара. Примерът последва и Toshiba, която изостави единственото британско съоръжение в строеж. А Philips обяви, че затваря една от фабриките си на Острова след Brexit. За още новини харесайте и страницата ни във Facebook ", "date": "2019.01.18", "title": "И след Brexit ще пътуваме до Великобритания без визи"}
{"url": "https://www.bgonair.bg/denqt-on-air/2019-01-18/izlozhba-istoriyata-na-balgariya-v-stakleni-plaki", "text": "\r\n Фотоизложба проследява как са се променяли българите през времето. Тя ще бъде открита на 8 февруари от 18:00 ч. в галерията \"Квадрат 500\". Изложението ще продължи до 8 април, като на него ще могат да бъдат разгледани както фотоси, така и инсталации и филми. \"Представяме 36 стъклени плаки, които са като дядото на диапозитива. Историята се развива като сладък бонбон. Фотографът Иво Хаджимишев помогна тези стъклени плаки да видят бял свят. Тези снимки имат толкова високо качество, че изглеждат живи. Бизнес дамата Нели Беширова подкрепя идеята от самото й начало. Мисията на тази изложба е да се съхрани българското, да можем да се гордеем с произхода си\", отбеляза журналистът Магдалена Гигова в \"Денят ON AIR\".  \"Историята на тези плаки е урок как се предава историческа ценност от поколение на поколение. Традицията се мени. В тези снимки е събрана цялата красота на България. На тези фотоси виждаме природата, бита на хората, домашната среда, облеклото на хората, общуването помежду им. Съвременният човек трябва да си зададе въпроса какво сме спечелили с течение на времето и какво се загубили. Все повече млади отиват да учат в чужбина с идеята да се върнат и да работят у нас\", сподели етнографът Анелия Милушева пред Bulgaria ON AIR.", "date": "2019.01.18", "title": "Изложба: Историята на България в стъклени плаки"}
{"url": "https://www.bgonair.bg/denqt-on-air/2019-01-18/novi-boyni-samoleti-koalitsionni-trusove-i-predizborni-smetki", "text": "\r\n Нормално е изборът на нови бойни самолети да бъде политически, нормално е и да доведе до скандали. Това мнение изрази политологът доц. Мария Пиргова, след като парламентът даде зелена светлина кабинетът да преговаря със САЩ за закупуването на изтребители F-16. Според доц. Пиргова е естествено да се иска да купим НАТО-вски самолет и да е F-16, след като сме в близки отношения със САЩ. \"Не съм убедена, че ще имаме боен самолет\", отбеляза тя в предаването \"Денят ON AIR\". Запитана за непрекъснатите трусове в малката коалиция - \"Обединени патриоти\", в контекста на задаващите се евроизбори, доц. Пиргова коментира: Журналистът Евгени Петров бе категоричен, че не може да се говори за никаква стабилност при Патриотите. По думите му вероятно шаблоните при тях вече са се изхабили. \"Всеки един от малката коалиция защитава своите позиции и дори се надява партньорите да губят гласове\", посочи журналистът. Малката управленска коалиция не е стабилна, призна днес самият Каракачанов. Той обясни, че до края на месеца ще се реши дали \"Обединени патриоти\" ще се явят заедно на евроизборите. Доц. Пиргова пък упрекна вицепремиера Красимир Каракачанов за думите му към ромите, че ставали нагли, и подчерта, че вече е трябвало да си подаде оставката.   \"Предсрочни избори са възможни поради социални недоволства. Първи сметки започват да пристигат. Сметките надвишават потреблението. Продължаваме да не знаем какво плащаме\", каза още доц. Пиргова. За още новини харесайте и страницата ни във Facebook ", "date": "2019.01.18", "title": "Нови бойни самолети, коалиционни трусове и предизборни сметки"}
{"url": "https://www.bgonair.bg/sutreshen-blok/2019-01-18/kakvo-ni-kaza-putin-ot-belgrad-i-kakvi-sa-izvodite-za-balgariya", "text": "\r\n Руският президент Владимир Путин бе посрещнат в Сърбия като Бог и суперзвезда. Сравненията са на световни медии, които отразиха визитата му в Белград и срещата му с президента Александър Вучич. Там е и журналистът от Bloomberg TV България Николай Кръстев. За зрителите на \"България сутрин\" той обобщи, че Путин е бил категоричен по отношение на Косово, а Вучич е заявил, че без Русия няма да има решение на въпроса с Косово. Станало е ясно още, че Русия ще бъде съюзник на Сърбия и двете страни ще работят заедно. \"Москва не е доволна от подписания индивидуален план за партньорство между Сърбия и НАТО\", отбеляза Кръстев. Журналистът обобщи също, че Русия има план за Балканите, а част от тях е разширяване на военно-техническото сътрудничество между Москва и Белград. Въпросът е дали това няма да пречи на европейската перспектива пред Сърбия. Пред Bulgaria ON AIR журналистът Валери Тодоров посочи, че във визитата на Путин има знаци, които са със среднозначен характер.  \"Путин потвърди, че Русия ще инвестира в инфраструктура 1,4 млрд. долара. Сърбия дава рамо на проекта \"Южен поток\" през България. Путин заяви, че и двете тръби ще бъдат факт. Самата визита е знак за подкрепа към Александър Вучич\", коментира Тодоров. Според него визитата на Путин е и опит да възпре влиянието на Турция в Косово. \"Драматизираме тази визита. Тя е за да чуем, че Русия остава привързана към Сърбия. Русия по никакъв начин не може да окаже военна помощ на Сърбия. Тази визита е заради телевизора. Тези 1,4 млрд. долара са отново само на думи. Подвеждат се хората в Сърбия. Заиграването с Русия е лъжлива политика\", каза от своя страна журналистът Асен Агов. Той подчерта, че сърбите ще плащат газта, която ще пристига от Русия и парите ще отиват в касите на \"Газпром\". Агов добави, че Путин е подарил стари самолети на Сърбия, които сърбите ще трябва сами да поддържат.  Журналистът е на мнение, че не бива да се правят аналогии между България и Сърбия, защото страната ни е член на ЕС и НАТО. Искаме обаче Сърбия да бъде интегрирана в цялата система за сигурност, настоя Агов. \r\n  ", "date": "2019.01.18", "title": "Какво ни каза Путин от Белград и какви са изводите за България?"}
{"url": "https://www.bgonair.bg/world/2019-01-18/tezhki-navodneniya-v-arzhentina-prevarnaha-gradove-v-akvariumi", "text": "Тежки наводнения нападнаха Аржентина. Те бяха породени от поройни дъждове, изсипали се над страната.  Три хиляди души са евакуирани в северната провинция Санта Фе. Цели градчета са под вода, стотици хиляди хектара реколта са унищожени.  Пожарникари изпомпват водата от улиците, а жители поискаха спешна помощ от държавата.  ", "date": "2019.01.18", "title": "Тежки наводнения в Аржентина превърнаха градове в аквариуми"}
{"url": "https://www.bgonair.bg/bulgaria/2019-01-18/otide-si-futbolnata-legenda-ivan-vutsov", "text": "На 79-годишна възраст почина легендата на българския футбол Иван Вуцов. Възпитаник на Янтра от родния Габрово, защитникът преминава в Левски, с който има 213 мача за първенство, 41 за купата и 60 международни срещи.  С националния отбор Иван Вуцов играе на световното първенство в Англия през 1966 г. Като старши треньор води Левски пет сезона, в които печели една титла и две купи. В Купата на УЕФА сините елиминират митичния Аякс и достигат четвъртфинал с Барселона през 1976 г. Като треньор на националния отбор класира България на световните финали в Мексико през 1986 г. Дълги години е изпълнителен директор на Българския футболен съюз.", "date": "2019.01.18", "title": "Отиде си футболната легенда Иван Вуцов"}
{"url": "https://www.bgonair.bg/bulgaria/2019-01-18/otbelyazvame-atanasovden-zimata-si-tragva", "text": "Православната църква днес почита Атанасовден. В народните вярвания Св. Атанасий е представен като властелин на снеговете и ледовете. Вярва се, че на този ден Св. Атанасий съблича вълнената риза, облича копринената и отива в планината, за да прогони зимата. Атанасовден, както и предхождащият го Антоновден, се почита като празник на ковачи, железари, ножари и налбанти, а заедно с това и като празник срещу чумата и шарката.", "date": "2019.01.18", "title": "Отбелязваме Атанасовден, зимата си тръгва"}
{"url": "https://www.bgonair.bg/bulgaria/2019-01-18/parlamentat-obsazhda-na-parvo-chetene-zakonoproekta-za-sotsialnite-uslugi", "text": "Народното събрание ще обсъди на първо четене законопроекта за социалните услуги. Той е един от трите, поискани от майките на деца с увреждания от инициативата \"Системата ни убива\".  Законът предвижда облекчаване на достъпа на хората до социални услуги. За първи път се създава възможност за ползване на общодостъпни услуги от всички лица, а не само от уязвимите групи.  Новият закон за социалните услуги прехвърля повече отговорности за общините и създава контрол на качеството.", "date": "2019.01.18", "title": "Парламентът обсъжда на първо четене законопроекта за социалните услуги"}
{"url": "https://www.bgonair.bg/bulgaria/2019-01-18/18-mesechnoto-momichentse-ot-gabrovo-pochinalo-ot-travma-na-glavata", "text": "\r\n Станаха ясни причините за смъртта на 18-месечното дете в Габрово. Травма в тилната част на главата и кръвоизлив под меките и твърди мозъчни обвивки са довели до смъртта на момиченцето, сочат резултатите от извършената аутопсия. Травмата е получена няколко часа преди майката на детето да подаде сигнал, че то е с изгаряния и в тежко състояние. Съдебно-медицинската експертиза е установила и изгаряния от втора и трета степен по лицето и шията на момиченцето, които най-вероятно са получени от гореща течност. Прокуратурата вече води разследване за убийство. Тялото на момиченцето беше открито в апартамент на близки на родителите му. На този етап няма обвиняеми или задържани по случая. Разследването продължава.", "date": "2019.01.18", "title": "18-месечното момиченце от Габрово починало от травма на главата"}
{"url": "https://www.bgonair.bg/bulgaria/2019-01-18/kakvo-merki-predpriema-balgarskoto-pravitelstvo-otnosno-brexit", "text": "\r\n На прага на илизането на Великобритания от Европейския съюз министърът на външните работи Екатерина Захариева е категорична, че кабинетът е взел мерки за всички сценарии и се подготвя за тях още от миналата година. Тя обясни, че още от миналата година се правят изнесени информационни дни в цяла Великобритания, като само от началото на годината те са две.  \"В тях с консулски служители и служители от Министерството на труда и социалната политика разясняваме начините на регистрация, защото такава щеше да има независимо дали има сделка или не и  правата, които ще се ползват, като за първите шест месеца тази година са предвидени двадесет\", сподели Захариева пред  . Тя добави още, че е увеличен и броят на служителите в посолството, така че да бъдат по-бързи в услугите за българските граждани.", "date": "2019.01.18", "title": "Какво мерки предприема българското правителство относно Brexit?"}
{"url": "https://www.bgonair.bg/bulgaria/2019-01-18/grigor-otvya-korav-italianets-i-e-na-18-final-v-melbarn", "text": "Григор Димитров демонстрира своята висока класа и елиминира италианеца Томас Фабиано с 7:6, 6:4, 6:4 в мач от третия кръг на Australian Open. По този начин най-добрият ни тенисист си осигури място на 1/8-финалите на първия за годината турнир от Големия шлем. Григор проби сервиса на Фабиано за 4:2 в първия сет, но италианецът върна пробива мигновено. Стигна се до тайбрек, в който българинът бе по-настоятелен и спечели със 7:5 точки, а с това и сета. Нашенецът проби сервиса на съперника още в първия гейм на втория сет, но Фабиано отново се върна в играта в средата на сета. Григор Димитров обаче направи нов пробив, след което го затвърди, а в крайна сметка затвори частта с 6:4. В средата на третия сет Димитров отново успя да пробие упорития си съперник. Стигна се до 5:4 и сервис на българина. Най-добрият ни тенисист не даде никакъв шанс на съперника си и със самочувствие затвори мача. Чиста победа с 3:0 сета! \"Мачът беше доста равностоен. Траекторията в ударите ми се променяше по време на мача. Доволен съм от това, което показах. Бях стабилен, задържах високото ниво в играта си дълго време. С Агаси си паснахме много, сякаш сме създадени един за друг. Той ми помага да открия някои нови неща в себе си, дава много ценни съвети\", коментира Димитров след победата. На осминафиналите Григор Димитров ще се изправи срещу 20-годишния американец Франсис Тиафо, който победи с 3:2 сета италианския ветеран Андреас Сепи.", "date": "2019.01.18", "title": "Григор отвя корав италианец и е на 1/8-финал в Мелбърн!"}
{"url": "https://www.bgonair.bg/bulgaria/2019-01-18/otnovo-mrasen-vazduh-v-stolitsata-i-reditsa-golemi-gradove-v-stranata", "text": "Днес отново дишаме мръсен въздух. В пъти над нормата са измерените стойности в София и други големи градове. Купол от смог е покрил цяла София. По данни на airBG.info рано тази сутрин най-мръсен е бил въздухът в кв. \"Младост\" - там фините прахови частици са били 6 пъти над нормата (около 300 микрограма на куб. м.). Там замърсяването в момента е само 1 път над нормата (100 микрограма на куб. м.). В момента най-мръсен въздух дишат жителите на кварталите \"Орландовци\", \"Овча Купел\" 1 и 2, \"Люлин\", \"Връбница\", \"Хаджи Димитър\" и \"Дружба\". \n Зелен билет няма да има, защото изискването е да има фини прахови частици над нормата в два поредни дни. По-интересното обаче е, че в сайта на Столичната община днес в нито един квартал на София не трябваше да има замърсяване. Замърсяване обаче има. Освен в София, във Варна, Нова Загора, Добрич, Видин, Гоце Делчев, Панагюрище и други големи градове също е са измерени фини прахови частици около 6 пъти над нормата. Синоптиците предупреждават, че замърсен въздух ще има и в следващите няколко дни в цялата страна.", "date": "2019.01.18", "title": "Отново мръсен въздух в столицата и редица големи градове в страната"}
{"url": "https://www.bgonair.bg/bulgaria/2019-01-18/30-godini-ot-emblematichnata-zakuska-s-miteran", "text": "\r\n 30 години от историческата \"Закуска с Митеран“. На 20 януари тогавашният френски президент Франсоа Митеран идва на посещение в България и кани в посолството интелектуалци, които имат визия за промяна на системата в страната. От тогава всяка година Френското посолство дава закуска в чест на историческото събитие. Франсоа Митеран пристига в България месеци преди Тодор Живков да бъде свален от власт. Освен с Живков, френският президент се среща и с група интелектуалци с опозиционни възгледи. Списъкът е изготвен внимателно както от френска, така и от българска страна. Като у нас поканите за закуската минават през погледа на Държавна сигурност. Службите тогава са се страхували от Жельо Желев, разказва днес неговата дъщеря.  \"Беше много голяма паника как да се облече баща ми. Тъй като той имаше един единствен костюм, който беше много изтъркан. Нямаше шлифер. Приятели дойдоха, не можем да се изложи все пак пред френския президент. Притесняваше се да не би да бъде арестуван по пътя, така че дойде един негов приятел, който го придружи до самото посолство\", обясни дъщерята на президента Жельо Желев - Станка Желева.  В закуската участват 12 интелектуалци. Такива, които са вярвали в социализма с човешко лице и такива, които са вярвали в човешкото лице без социализъм, спомня си Анжел Вагенщайн. Освен с интелектуалците, Митеран се среща и със студенти в аудитория в Софийския университет. Въпреки че визитата на френския президент преди 30 години е известна като \"Закуска с Митеран“, почти никой от поканените на нея не вкусва от блюдата. Повечето пият само кафе, а някои сок. Разговорите са за идеали, перестройка и свобода.  Обиколката на Франсоа Митеран продължава в Чехословакия и Съветския съюз. А няколко месеца по-късно с падането на Берлинската стена се срива и тоталитарния режим в България.", "date": "2019.01.18", "title": "30 години от емблематичната \"Закуска с Митеран\""}
{"url": "https://www.bgonair.bg/bulgaria/2019-01-18/fishing-ataka-sreshtu-klienti-na-chez-elektro", "text": "\"ЧЕЗ Електро България“ АД уведомява своите клиенти, че днес е установен опит от страна на външни лица да заблуждават клиенти на Дружеството с имейли, наподобяващи тези, които потребителите получават за електронна фактура. Лични данни на клиенти не са достъпвани или копирани от сървърите на Дружеството от трети страни. Фалшивият имейл изглежда почти идентично на съобщенията, изпращани от \"ЧЕЗ Електро България\", но съдържа прикачен файл с наименование на кирилица и разширение 7z, който представлява вирус. От фирмата молят клиентите да не кликват върху линка \"тук“, да не отварят прикачения файл и веднага да изтрият съобщението. Електронните фактури на \"ЧЕЗ Електро България\" се изпращат само в ПДФ формат. Достъпът до електронния архив с фактури на сайта на Дружеството www.cez.bg е напълно защитен и функционира нормално. Всички клиенти могат да изтеглят безопасно електронните си фактури оттам. Екипът по киберсигурност на Дружеството установи източника на атаката и предприе мерки за блокирането му. \"ЧЕЗ Електро България“ АД уверява своите клиенти, че техни лични данни не са били достъпвани или копирани от сървърите на Дружеството от трети страни. ", "date": "2019.01.18", "title": "Фишинг атака срещу клиенти на \"ЧЕЗ Електро\""}
{"url": "https://www.bgonair.bg/bulgaria/2019-01-18/sobstvenikat-na-emko-na-razpit-v-natsionalnoto-sledstvie", "text": "\r\n Емилиян Гебрев - собственик на оръжейния завод \"ЕМКО\", с прецизирано обвинение за пране на пари.  Според прокуратурата, той е трябвало да знае, че придобитият от него през 2015 година друг оръжеен гигант - \"Дунарит\" , е закупен със средства от престъпна дейност. Днес Гебрев беше привикан на разпит в специализираното следствие.  Малко преди 9 часа сутринта официалният собственик на оръжейния завод \"Емко\" влезе в сградата на Националната следствена служба. Без да знае защо и за какво го викат.  На 3 август 2017 година Емилиян Гебрев получи обвинение за пране на пари. То замени предходното - за източване на оръжейния завод \"Емко\". Но според Гебрев и двете са абсурднии.  Първо, защото като собственик няма как да остави без средства предприятието, и защото като собственик на друга голяма оръжейна фирма - \"Дунарит\", свързвана с банкера Цветан Василев, е невъзможно да го източи. Час по-късно, Гебрев излезе от Националното следствие. Отново без да е разбрал защо точно е бил извикан.  \"Обвинението се състои в следното нещо - че \"Дунарит\" е бил придобит 2010-2011 година с някакви престъпни пари. И след като \"Дунарит\" е бил придобит през 2010 - 2011 година с някакви престъпни пари, то значи и аз съм престъпник, защото съм го купил\", коментира той пред  . Гебрев недоумява защо му се приписва вина за нещо, по времето когато КТБ бе обявявана за Банка номер едно у нас.  През 2017 година след пореден правен спор около придобиването на \"Дунарит\", Емилиян Гебрев бе на косъм да загуби \"Емко\". Държавата отне лиценза на компанията, служителите излязоха на протест. Решението дойде след среща при премиера.  На този етап от прокуратурата не дават подробности около поредния епизод в сагата \"Емко\". ", "date": "2019.01.18", "title": "Собственикът на \"Емко“ на разпит в Националното следствие"}
