{"url": "https://www.bgonair.bg/economy/2019-06-22/evrostat-poveche-zheni-otkolkoto-mazhe-rabotyat-na-nepalen-raboten-den", "text": "Само 2% от българите на възраст между 20 и 64 години са работили на половин работен ден през 2018 г., като делът им е най-нисък в Европейския съюз, сочат данни на европейската статистическа служба \"Евростат\". У нас повече жени, отколкото мъже работят на непълен работен ден – 2% спрямо 1,6%, като това е най-малката разлика между представителите на двата пола сред страните членки на ЕС, показват данните на европейската статистика. В съюза като цяло делът на хората, които са работили на непълен работен ден, е бил 19%. За сравнение през 2005 г. той е достигал 17% и оттогава постепенно расте, като достигна 18% през 2010 г. и 19% през 2012 г., отбелязва Евростат. Сред страните членки Холандия има най-голям дял на служители на непълно работно време във възрастовата група между 20 и 64 години от 47%, следвана от Австрия с 28% и Германия с 27%. В четири страни членки делът на работещите на непълен работен ден служители е до 5% - Хърватия и Словакия (по 5%), Унгария (4%) и България (2%). Във всички страни членки на ЕС през 2018 г. делът на хората на възраст между 20 и 64 години, които работят на непълен работен ден, е бил по-висок при жените, отколкото при мъжете. В ЕС като цяло 31% от жените на възраст между 20 и 64 години са работели на непълен работен ден спрямо едва 8% от мъжете, като разликата между двата пола е 23 процентни пункта. Харесайте страницата ни във Facebook ", "date": "2019.06.22", "title": "Евростат: Повече жени, отколкото мъже работят на непълен работен ден"}
{"url": "https://www.bgonair.bg/world/2019-06-22/trima-dushi-zaginali-i-blizo-30-postradali-pri-pozhar-v-parizh", "text": "Трима души загинаха при пожар в жилищна сграда в Париж. Единият от тях скочил от прозореца в опит да се спаси. 27 души са леко ранени, а един е с опасност за живота. Сред пострадалите има и пожарникар. Огънят пламнал около 5 часа сутринта от стълбището на 6-етажното здание в централния 11-и район.  Близо 200 пожарникари участват в гасенето на стихията, която е обхванала стълбищата на още две сгради. Евакуирани са 15 души, най-малко двама от които се приютили на покрива в бягството си от пламъците. Причината за избухването на пожара се разследва. Пожар гори близо до и гръцката столица Атина. Към момента няма опасност за къщите в близост до стихията. За овладяването му са изпратени 30 огнеборци, два самолета и един хеликоптер.   Харесайте страницата ни във Facebook ", "date": "2019.06.22", "title": "Пожар в Париж взе три жертви, близо 30 души пострадаха"}
{"url": "https://www.bgonair.bg/bulgaria/2019-06-22/bus-prevozvasht-detsa-katastrofira-kray-lovech", "text": "Бус, превозващ деца, катастрофира на пътя край Ловеч. 10 души са пострадали, сред тях и деца.  Катастрофата  е станала на пътя София - Варна, при разклона за село Дъбрава, съобщават от областната дирекция на МВР в Ловеч. При инцидента, станал малко след 14.00 часа, няма загинали. Бусът не е спазил предимство и е ударил лек автомобил, всички пътници са от Червен бряг.  Към мястото са насочени екипи на полицията и Спешна помощ.  Изясняват се обстоятелствата около случилото се. Харесайте страницата ни във Facebook ", "date": "2019.06.22", "title": "Бус, превозващ деца, катастрофира край Ловеч"}
{"url": "https://www.bgonair.bg/economy/2019-06-22/koy-amerikanski-shtat-shte-e-nay-zasegnat-ot-targovskata-voyna-mezhdu-sasht-i-kitay", "text": "Приблизително една година след началото на търговската война между САЩ и Китай, вносителите и износителите все още търсят начини да се справят с повишените мита. Но с новите мита, които ще влязат в сила този месец, експертите казват, че е въпрос на време да се усети пълният ефект от войната, пише Скот Коон за CNBC. Последиците от търговската война ще се проявят по безброй начини върху икономиките на различните американски щати, но Калифорния е тази, която ще загуби най-много според експертите, тъй като търгува най-много с Китай. Обемът ѝ на търговия с най-многолюдната държава в света надхвърля 175 млрд. долара. Ефектът върху търговията с Китай и китайските инвестиции в щата може сериозно да засегне ръста на БВП на Калифорния и да срине нейната 2,7-трилионна икономика. Последната ескалация в търговската война, при която някои мита достигнаха 25%, идва на фона на и без това забавящия се растеж на калифорнийската икономика. Ръстът през 2018 г. бе 3,5%, но темпът се забави до 2% през първото тримесечие на 2019 г. В калифорнийското пристанище Оуклънд директорът Джон Дрискъл казва, че е бил изненадан миналата седмица, когато данните показаха, че обемът от контейнери със земеделски износ през май се е повишил с 8,4% на годишна база – трети пореден месец на увеличение, пише  Селскостопанският износ е нараснал с 12% през първите четири месеца на годината, воден от увеличение на експорта към Тайван, Виетнам, Южна Корея и Япония. Въпреки митата износът за Китай също се е увеличил, но само с 5%. Харесайте страницата ни във Facebook ", "date": "2019.06.22", "title": "Кой американски щат ще е най-засегнат от търговската война между САЩ и Китай?"}
{"url": "https://www.bgonair.bg/ekrani/2019-06-22/den-za-razmisal-predi-kmetskiya-vot-v-istanbul", "text": "Ден за размисъл в Истанбул преди утрешните местни избори. Те бяха насрочени, след като редовният вот на 31 март беше оспорен от управляващата партия на президента Ердоган.  Причината – нейният кандидат загуби. Социолозите обаче смятат, че този резултат ще се повтори и утре.  Ключови за крайния изход от битката могат да се окажат гласовете на кюрдите, които съставляват 20% от населението на Истанбул. В писмо от затвора лидерът на Кюрдската работническа партия Абдуала Йоджалан призова кюрдите да останат неутрални. Харесайте страницата ни във Facebook   ", "date": "2019.06.22", "title": "Ден за размисъл преди кметския вот в Истанбул"}
{"url": "https://www.bgonair.bg/world/2019-06-22/trima-zaginali-sled-srutvane-na-sgrada-v-kambodzha", "text": "Най-малко трима души са загинали и поне 10 са ранени при срутване на строяща се сграда в крайбрежен град в Камбоджа. Спасителни екипи претърсват отломките и търсят затрупани хора.  7-етажният блок се сринал рано тази сутрин, докато вътре имало работници. Жертвите са местни, но собственикът на зданието е китайски гражданин.  През последните години китайските инвестиции превърнаха града в привлекателен курорт за богати туристи и почитатели на казината. Харесайте страницата ни във Facebook   ", "date": "2019.06.22", "title": "Трима загинали след срутване на сграда в Камбоджа"}
{"url": "https://www.bgonair.bg/world/2019-06-22/tramp-kam-iran-ako-ima-voyna-shte-vi-iztriem-ot-litseto-na-zemyata", "text": "Вашингтон не иска война, но ако има такава, ще изтрие Иран от лицето на земята. Това заяви Доналд Тръмп в интервю за американска телевизия. Американският президент даде подробности за планираните и спрени лично от него в последния момент удари срещу ислямската република. Той предупреди Техеран, че Съединените щати няма да позволят на страната да разработи ядрени оръжия, но остави отворена вратата за преговори. През последните седмици напрежението между двете страни ескалира, а опасенията от реален военен конфликт се засилват. Вашингтон свика за понеделник извънредно заседание на Съвета за сигурност на ООН. Харесайте страницата ни във Facebook ", "date": "2019.06.22", "title": "Тръмп към Иран: Ако има война, ще ви изтрием от лицето на земята"}
{"url": "https://www.bgonair.bg/reportazhi/2019-06-22/novi-protesti-v-gruziya", "text": "\r\n Ескалация на напрежението между Грузия и Русия. Владимир Путин подписа указ, с който забрани на всички руски пътнически самолети да летят над Грузия. Мярката е в отговор на ожесточените протести срещу посещението на руски депутат в Тбилиси. След сблъсъците от четвъртък вечер, снощи пред парламента се проведе нова многохилядна демонстрация, този път мирна. С превръзки на очите, грузинците протестираха срещу упражнената от полицията сила ден по-рано. Тогава пострадаха близо 240 души, част от тях – ранени с гумени куршуми. Оставката на вътрешния министър и освобождаването на задържаните обаче не е единственото искане на демонстрантите. Недоволството избухна заради посещението в Тбилиси на руски депутат, приближен на Владимир Путин. Президентът на Грузия нарече Русия „враг и окупатор“ и обвини Москва, че е спомогнала за пламването на протестите. А грузинската опозиция призова за предсрочни избори.  Кремъл от своя страна определи случилото се като „анти-руска провокация“ и посочи с пръст „радикалните грузински политици“. Путин забрани временно на всички руски граждански самолети да летят над Грузия. Москва ще препоръча още на руските туроператори да отменят всички екскурзии до съседната страна.  Харесайте страницата ни във Facebook ", "date": "2019.06.22", "title": "Ескалация на напрежението, нови протести в Грузия"}
