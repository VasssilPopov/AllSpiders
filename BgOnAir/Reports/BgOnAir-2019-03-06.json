{"url": "https://www.bgonair.bg/world/2019-03-06/lavina-zatrupa-mesarski-magazin-v-iztochna-turtsiya", "text": "Жителите на малък град в източната част на Турция станаха свидетели на изненадваща лавина.  Огромно количество сняг се свлече от покрива на месарски магазин в населеното място, създавайки истинска снежна каскада. При инцидентa няма пострадали.  Собственикът на месарницата разказа, че първоначално помислил, че става земетресение. Когато излязъл навън видял снега, който се свличал от покрива.  Източната част на Турция беше засегната от необичайно обилни снеговалежи през последните месеци, които натрупаха огромни преспи. Харесайте ни във Facebook ", "date": "2019.03.06", "title": "Лавина затрупа месарски магазин в Източна Турция"}
{"url": "https://www.bgonair.bg/world/2019-03-06/blizo-11-mln-severnokoreytsi-gladuvat-sochi-doklad-na-oon", "text": "Близо 11 милиона севернокорейци се нуждаят от хуманитарна помощ, за да задоволят основните си нужди от храна и здравни грижи, констатира доклад на ООН, публикуван днес. Той е озаглавен \"Нуждите и приоритетите на Корейската народнодемократична република\", предадоха ДПА и Франс прес, цитирани от  Хроничната хранителна несигурност остава широкоразпространен проблем в страната, се казва в документа. В Северна Корея 10,9 милиона души (43,4 процента от населението) са недохранени. ООН призовава за осигуряване на 120 милиона долара за животоспасяваща помощ за 3,8 милиона души, които се нуждаят от най-спешно съдействие в Северна Корея. В доклада се констатира също, че миналата година реколтите в Северна Корея са били най-слаби от 10 години. Причините са природни бедствия, липса на обработваеми земи и неефикасно земеделие. През 2018 г. в Северна Корея реколтите възлизат общо на 4,95 милиона тона, което е с 500 000 тона по-малко в сравнение с предишната година.", "date": "2019.03.06", "title": "Близо 11 млн. севернокорейци гладуват, сочи доклад на ООН"}
{"url": "https://www.bgonair.bg/reportazhi/2019-03-06/napuk-na-mayka-si-amerikanski-tiyneydzhar-si-postavi-vsichki-vaksini", "text": "\r\n Американски тийнейджър се превърна в сензация, след като се опълчи на своята майка и напук на нея постави всичките си ваксини. 18-годишният ученик се изправи и срещу социалните мрежи, които според него дезинформират обществото за ползата от ваксините. Итън Линдънбъргър не е бил ваксиниран никога през живота си. Причината - майка му не вярва във ваксините и се страхува от страничните ефекти. През декември миналата година Итън въстава открито срещу майка си и си поставя всички необходими ваксини.  Той показвал на майка си научни материали за ползата от тях, а тя отговаряла, че информацията била манипулирана от фармецевтите.  Майката на американския тийнейджър се информирала по въпроса от социалните мрежи.  Само за няколо седмици Итън се превърна в герой сред поддръжниците на ваксините в Съединените щати.  А здравните експери са категорични - отказът от имунизация е единствената причина за епидемията от морбили в Бразилия, Франция, Украйна, а вече и у нас.", "date": "2019.03.06", "title": "Напук на майка си: Американски тийнейджър си постави всички ваксини"}
{"url": "https://www.bgonair.bg/world/2019-03-06/nato-i-sasht-razshiryavat-voennoto-si-prisastvie-v-cherno-more", "text": "\r\n НАТО и Съединените щати разширяват военното си присъствие в Черно море.  Според генерал Къртис Скапароти НАТО иска да засили и отбраната на Украйна, изправена пред \"агресивните действия\" на Русия в източната част на страната и в Черно море.  А във Варна пристигнаха фрегата и подводница от турските военоморски сили. Те ще останат у нас до 8 март и ще участват в традиционното съвмествно учение с българската корвета \"Бодри\".  Целта на учението е да се повиши оперативната съвместимост по стандартите на НАТО.  Подводницата е най-новата и мощна в Турция с екипаж от 50 души, а фрегатата е с екипаж от 150 души.", "date": "2019.03.06", "title": "НАТО и САЩ разширяват военното си присъствие в Черно море"}
{"url": "https://www.bgonair.bg/world/2019-03-06/desetki-godini-po-kasno-dvama-mazhe-tvardyat-che-maykal-dzheksan-gi-iznasilil-kato-detsa", "text": "\r\n Почти 10 години след смъртта на Майкъл Джексън - името на легендарния изпълнител отново е замесено в грандиозен скандал. За пореден път певецът е обвинен в сексуален тормоз над деца, а свидетелски разкази за това се появиха в документален филм.  Майкъл Джексън е в светлината на прожекторите от малък, но от 1993 година името му започва да се свързва не само с невероятния му талант. Той многократно е обвиняван в педофилия. Съмненията и разкритията относно неговия мистериозен личен живот продължават да разтърсват обществото дори и след смъртта му.  В документален филм на режисьора Дан Рийд се появиха двама герои от миналото на Джексън. Думите им за пореден път демонизираха краля на попа.  \"Той ми каза, че ако някой разбере, какво правим и двамата ще отидем в затвора до края на живота си\" - това са част от тежките признания на хореографа Уейд Робсън.  За него ужасът започва, когато е едва на 7 години. Тогава певецът предлага на семейството му да се преместят в имението \"Невърленд\". Те се съгласяват, а с това започват физическият и психическият тормоз. \"Много харесвах бижута и той редовно ми подаряваше в замяна на секс\", твърди друг от лентата на Рийд. Това обаче не е всичко. Мъжът споделя, че певецът му подарил годежен пръстен, а сватбената им церемония се състояла в спалнята на Майкъл.  Документалният филм с тези и още признания на мъжете и семействата им предизвика вълна от обвинители и защитници. Опра Уинфри направи интервю с тях. Типично за нея, попита в прав текст – ако са били насилени защо са продължили контакта с Майкъл.  \"Не разбирах, че съм насилен. Аз обичах Майкъл. В главата ми просто не присъстваше мисълта, че той може да бъде лош\", твърди Уейд Робсън.  И двете жертви признават, че певецът бил техен идол и че по онова време животът в имението \"Невърленд\" бил като сбъдната мечта. Години по-късно, вече със собствени семейства и деца, двамата решават да говорят публично. Харесайте ни във Facebook ", "date": "2019.03.06", "title": "Десетки години по-късно: Двама мъже твърдят, че Майкъл Джексън ги изнасилил като деца"}
{"url": "https://www.bgonair.bg/world/2019-03-06/mayk-blumbarg-vyarva-v-pobeda-nad-tramp-no-nyama-da-se-kandidatira-za-prezident", "text": "Бившият кмет на Ню Йорк Майкъл Блумбърг обяви, че няма да се кандидатира за президент през 2020 г. Така името му се зачерква от иначе пренаселения списък с кандидати, които искат да предизвикат Доналд Тръмп. 77-годишният Блумбърг заяви, че вярва, че ще победи Тръмп на преки президентски избори, но е наясно за това колко трудно би било да се спечели номинацията на Демократическата партия. Той добави, че е по-добре да прекара следващите две години, влагайки средства в своите инициативи, като например да помогне на страната да премине към възобновяема енергия и да се справи с насилието с оръжие. \"Можем да постигнем много повече през следващите две години, но само ако останем фокусирани върху работата и я разширим. Факт е, че една национална президентска кампания би ограничила способността ми да го направя\", пише той в статия за Bloomberg News. Бившият кмет на Ню Йорк също така призова демократите да номинират кандидат, \"който ще бъде в най-силната позиция да победи Доналд Тръмп и да ни върне отново страната\". Най-известните, които все още обмислят кампания, са бившият вицепрезидент Джо Байдън и бившият конгресмен от Тексас Бето О'Рурк. И двамата съобщиха, че скоро ще обвявят своите намерения, пише  . Харесайте страницата ни във Facebook ", "date": "2019.03.06", "title": "Блумбърг вярва в победа над Тръмп, но няма да се кандидатира за президент"}
{"url": "https://www.bgonair.bg/reportazhi/2019-03-06/veber-i-yunker-kam-orban-van-ungariya-ot-enp", "text": "\r\n Популистите на Виктор Орбан - пред изключване от Европейската народна партия. Формацията на унгарския премиер ще напусне принудително най-големия блок в Европарламента, ако не изпълни няколко важни условия. Орбан получи категоричен ултиматум и от Манферд Вебер, който е кандидат на ЕНП за председател на следващата Европейска комисия. Дванадесет партии са готови да гласуват за изключването на формацията на Виктор Орбан от Европейската народна партия. За да предотврати този сценарий, унгарският премиер трябва да изпълни 3 условия.  \"Представили сме конкретни искания и очакваме Виктор Орбан и неговата партия да се извинят за нанесените вреди на Европейската народна партия, както и да разрешат проблема с университета. Неприемливо е да се атакуват академичните свободи в Европа. Ред е на Унгария да изпълнява! Става дума за финансирания от милиардера Джордж Сорос Централноевропейски университет, който управляващите в Будапеща буквално изгониха от страната\", заяви Виктор Орбан. Последното условие към Орбан е да прекрати водената кампания срещу Брюксел. През последните седмици в Унгария се появиха цели вестникарски страници и билбордове с ликовете на Сорос и председателя на Европейската комисия Жан-Клод Юнкер. И текст, според който двамата кроели план да напълнят Унгария с мигранти.  В отговор на критиките Орбан заяви: Хората, които искат да го изхвърлят от Европейската народна партия, са наивни, а действията им помагат на левите сили в Европа. Председателят на Европейската комисия Жан-Клод Юнкер вече сравни Орбан с лидера на френската крайна десница Марин льо Пен. И заяви: Унгарската формация трябва да напусне Европейската народна партия. Ще се стигне ли дотам? Дебатът е насрочен за 20 март. Харесайте ни във Facebook ", "date": "2019.03.06", "title": "Вебер и Юнкер към Орбан: Вън Унгария от ЕНП!"}
{"url": "https://www.bgonair.bg/world/2019-03-06/masov-boy-prekasna-parti-na-karnavala-v-rio", "text": "Масов бой и безредици прекъснаха шумно улично парти на карнавала в Рио.  Група празнуващи по улиците на бразилския град се сбиха, като се наложи полицията да използва сълзотворен газ. Причината за инцидента не е ясна.  \r\nЗадържан е един човек, а няколко от празнуващите са с леки дихателни проблеми заради сълзотворния газ.  \r\nПо данни на полицията около 100 хиляди души са се включили в уличния парад.  \r\nОсновната атракция на карнавала се провежда на Самбадрома, където най-добрите школи по самба показват уменията си в танците в битка за първото място. Харесайте ни във Facebook ", "date": "2019.03.06", "title": "Масов бой прекъсна парти на карнавала в Рио"}
{"url": "https://www.bgonair.bg/world/2019-03-06/bombite-v-london-bili-s-irlandski-marki", "text": "Три пакета със самоделни бомби, които вчера вдигнаха на крак лондонската полиция, са носели ирландски пощенски марки. Затова ирландската полиция помага на британските служби за борба с тероризма в разследването. Пликовете бяха открити на летищата „Хийтроу“ и „Лондон-Сити“ и на гара „Вaтерло“. Единият се възпламени при отварянето му, а другите два бяха обезвредени.  При инцидентите, които според полицията са свързани, няма пострадали. Мотивите за изпращането на пакетите се изясняват.  ", "date": "2019.03.06", "title": "Самоделни бомби с ирландски марки вдигнаха на крак полицията в Лондон"}
{"url": "https://www.bgonair.bg/reportazhi/2019-03-06/dokumentalen-film-razkazva-za-kristo-i-negovite-mashtabni-instalatsii", "text": "\r\n Най-новият документален филм на Андрей Паунов е посветен на феномена Кристо и неговите мащабни инсталации. \"Да ходиш по вода\" ще открие 23-тия \"София филм фест\" на 7 март в зала 1 на НДК. Филмът имаше световна премиера на фестивала в Локарно през лятото на 2018 г. Той представлява непосредствен поглед към артистичните търсения и личните взаимоотношения на Христо Явашев.  Лентата проследява процеса по реализирането на един от най-мащабните арт проекти създавани някога - \"Плаващите кейове\" на Кристо.  Андрей Паунов е режисьор и сценарист, познат в цял свят със своите документални филми. Дебютната му творба \"Георги и пеперудите\" печели наградата \"Сребърен вълк\" на международния фестивал за документално кино в Амстердам през 2004 г.  Третият пълнометражен документален филм на Паунов \"Момчето, което беше цар\" беше представен за първи път в програмата на фестивала в Торонто през 2011 година, а на международния фестивал RiverRun през 2012 година спечели Наградата на журито за най-добър документален филм. За първи път от кончината на съпругата си Жан-Клод, Кристо решава да реализира проекта, започнат заедно с нея преди години - \"Плаващите кейове\". Именно този процес проследява документалистът Паунов. Филмът на Паунов е поръчан от самия Кристо. Създаден е от 700 часа материал, заснет по време на конструирането на инсталацията \"Плаващите кейове\". Амбицията на режисьора е да покаже кейовете така, както хората не са ги виждали в стотиците кадри в Инстаграм, в онлайн медиите и телевизията. Търсил е да покаже \"не нещото, а човека\".  Кристо държи инсталациите му да бъдат заснети, но признава, че никога не гледа материала. ", "date": "2019.03.06", "title": "Документален филм разказва за Кристо и неговите мащабни инсталации"}
{"url": "https://www.bgonair.bg/reportazhi/2019-03-06/dzhipita-predlagat-plateni-uslugi-na-patsienti-chrez-onlayn-platformi", "text": "\r\n Автоматично записване на час и известяване за профилактични прегледи срещу допълнителна такса от 2 лева. Такива услуги предлагат на пациентите част от общопрактикуващите лекари у нас. Удобството обаче изисква и сключването на договор при посещение на личния лекар. Предлагането на подобен договор от страна на джипитата не е масова практика, твърдят общопрактикуващите лекари. Онлайн платформите, които стават посредник между личните лекари и техните пациенти, предлагат записване на час, здравно досие, консултации, известяване на пациентите за профилактични прегледи и дори имунизации. От тези допълнителни услуги можем да се възползваме след сключване на договор и заплащане на допълнителна такса при всяко посещение при личния лекар. По закон пациентът може да откаже да подпише предложения му договор, без да е длъжен да смени личния си лекар. Харесайте ни във Facebook ", "date": "2019.03.06", "title": "Джипита предлагат платени услуги на пациенти чрез онлайн платформи"}
{"url": "https://www.bgonair.bg/denqt-on-air/2019-03-06/novata-upravlyavashta-koalitsiya-e-gerb-dps-i-op-zayavi-nikolay-tsonkov", "text": "\r\n Ветото на президента Румен Радев за промените в изборния кодекс падна. Депутатите от БСП продължават да бойкотират работата на парламента, не влизайки на заседания.  \"Подозирам сделка между ГЕРБ и ДПС. Нас ни нямаше в парламента, защото сме категорични при какви обстоятелства ще се върнем. С падането на ветото на президента се видя, че има ново управляващо мнозинство – ГЕРБ, ДПС и \"Обединени патриоти\". Най-вече ГЕРБ и ДПС, и то особено в полза на ДПС. Те постоянно правят сделки помежду си. В петък ГЕРБ ще върнат услугата като подкрепят закона за вероизповеданията. Така ще се опростят много пари на мюфтийството\", заяви депутатът от БСП Николай Цонков в \"Денят ON AIR\".   Той подчерта, че социалистите не искат да участват в подобно статукво в Народното събрание.  \"Не искаме да участваме в приемането на популистки и лобистки закони. Ще направим своите предложения за нов състав на ЦИК. Надяваме се на честни избори. Искаме Избирателният закон да остане във вида, в който е бил. Следващите парламентарни избори ще бъдат съвсем скоро. Ние продължаваме да се срещаме с хората. Законодателната власт е само част от длъжността на народния представител\", посочи още гостът на Bulgaria ON AIR.  Харесайте ни във Facebook ", "date": "2019.03.06", "title": "Новата управляваща коалиция е ГЕРБ, ДПС и ОП, заяви Николай Цонков"}
{"url": "https://www.bgonair.bg/science/2019-03-06/noviyat-koenigsegg-vdiga-482-kmch", "text": "Шведският производител на суперколи Koenigsegg представи най-новият си модел по време на автомобилното изложение в Женева. Флагманът на компанията носи името Jesco и е кръстен на бащата на основателя на фирмата.  Суперавтомобилът разполага с преработен бензинов 5,0-литров V8 двигател с два турбокомпресора. Агрегатът е с по-големи турбини, нова система за впръскване и \"плосък\" колянов вал, който е с 5 килограма по-лек от предшественика си и позволява на моторът да се развърти до 8500 об/мин. При работа със бензин двигателят развива 1280 конски сили, но при използване на топливо с етанол мощността скача до 1600 к.с. и 1500 Нм. По изчисления на компанията максималната скорост на Jesco да достига 482 км/ч. За сравнение, при Bugatti Chiron ограничителят се задейства при 420 км/ч. Koenigsegg ще направи 125 бройки от новия си модел при годишен обем на производство от 40 коли. Цените ще стартират от 3 милиона долара.    ", "date": "2019.03.06", "title": "Новият Koenigsegg вдига 482 км/ч."}
{"url": "https://www.bgonair.bg/world/2019-03-06/zatvornik-vav-frantsiya-rani-dvama-nadzirateli", "text": "Затворник, излежаващ 30-годишна присъда, рани тежко двама надзиратели в затвор в Западна Франция. Единият от мъжете е в критично състояние. Инцидентът се разследва от прокуратурата като терористично нападение. Властите съобщиха, че съпругата на осъдения била на посещение при него, когато той нападнал с керамичен нож надзирателите, след което се заключил в залата за посетители  и заплашил, че има експлозиви. В затвора публично е оправдавал тероризма, изразявал е одобрение за атентата в концертната зала \"Батаклан\" в Париж през 2015 г, когато загинаха над 100 души.  Затворникът е идентифициран като Михаел Чиоло. Той е известен като радикален ислямист и през 2015 г. е осъден за убийството на 89-годишна мъж, оцеляла в нацистки концлагер.    ", "date": "2019.03.06", "title": "Затворник във Франция рани двама надзиратели"}
{"url": "https://www.bgonair.bg/sutreshen-blok/2019-03-06/minimalna-zaplata-za-ednakav-trud-v-es-za-hubavo-li-shte-e-ili-ne", "text": "\r\n Френският президент Еманюел Макрон предложи в ЕС да бъде въведена минимална европейска заплата, която да бъде договаряна чрез колективен договор всяка година и да е съобразена с възможностите на всяка държава-членка. Освен тази идея, Макрон представя още няколко в своя статия, с която се обръща към гражданите на Европейския съюз. В нея той казва, че трябва на изборите гражданите да защитят ЕС от национализма и популизма. Идеята му обаче за минимална заплата, която да е валидна по отрасли, предизвика горещ дебат сред институции, синдикати, бизнес и в студиото на \"България сутрин\". Политическият анализатор в ЕКИП Калоян Правов настоя, че визията на френския президент ще отнеме от суверенитета на България, защото в нея се предвижда премахване на данъчната и трудовата конкуренция между страните. По думите му всички граждани, които сега получават заплата, която е под евентуалната бъдеща ставка, ще останат безработни.  категоричен беше той пред Bulgaria ON AIR. Икономистът каза още, че не трябва да има минимална заплата. Експертът от КНСБ Любослав Костов възрази на това и каза, че отдавна се говори, че трябва да има такава и че само 6 страни нямат такава. Според Костов минималното възнаграждение трябва да е диференцирано според сектори и така хората, които изпълняват един и същи труд с еднаква добавена стойност където и да е в Европейския съюз, трябва да получават еднакво възнаграждение.  , посочи експертът на КНСБ в студиото на \"България сутрин\". Любослав Костов каза още, че всичко това би станало след голям дебат и много обсъждане, но може да се очаква да има сътресения в някои европейски икономики, но не и нашата. \r\n Харесайте и страницата ни във Facebook ", "date": "2019.03.06", "title": "Минимална заплата за еднакъв труд в ЕС - за хубаво ли ще е или не?"}
{"url": "https://www.bgonair.bg/bulgaria/2019-03-06/bez-pomoshti-za-bezrabotnite-demonstrirashti-visok-standart-na-zhivot", "text": "\r\n Да се спират помощите на трайно безработните, които демонстрират висок стандарт на живот.  Това предлагат депутатите от ВМРО. Идеята е всяка година ресорните агенции по заетостта да проверяват доходите на безработните.  От партията предлагат още подпомагането да бъде обвързано с повишаване на квалификацията и образованието. Харесайте ни във Facebook ", "date": "2019.03.06", "title": "Без помощи за безработните, демонстриращи висок стандарт на живот"}
{"url": "https://www.bgonair.bg/economy/2019-03-06/tereza-mey-e-napat-da-ponese-poredna-zaguba-v-britanskiya-parlament", "text": "Британският премиер Тереза Мей е напът да понесе поредна загуба в парламента, след като се появиха нови съобщения, че тя отново няма да успее да събере достатъчно гласове в подкрепа на споразумението си за излизането на Великобритания от Европейския съюз. Главният организатор на мнозинството на Консервативната партия в парламента Джулиъс Смит е изразил съмнения, че ще успее да организира достатъчен брой депутати. По време на среща с министри от кабинета той е заявил, че предстоящото гласуване на 12 март следващата седмица ще бъде трудно. Това съобщават трима източници пред Bloomberg, цитирано от  Той също така е направил прогнозата, че при последвалите гласувания ще бъде отхвърлена възможността за Brexit без сделка и правителството ще бъде натоварено със задачата да поиска удължаване на преговорния период. По думите му настроенията на законодателите ще поставят Великобритания на пътя на оставането в европейския митнически съюз. Тереза Мей не разполага с мнозинство в парламента и се нуждае от колкото се може повече консерватори, подкрепящи сделката. Но тъй като известен брой от тях не одобряват или Brexit, или споразумението с ЕС, тя ще се нуждае и от подкрепа на някои представители на Лейбъристката партия. С наближаването на датата за напускане 29 март Мей се опитва да получи подкрепата на парламента с тристранна стратегия. От една страна британският правосъден министър Джефри Кокс замина за Брюксел за продължаване на разговорите, най-вече по отношение на т. нар. предпазен механизъм за ирландската граница. В същото време на лейбъристите им бяха предложени допълнителни средства за техните най-силно засегнати от мерките за финансови съкращения общини, както и гаранции за запазване на правата на работниците в страната. В същото време до привържениците на Brexit бе отправено предупреждението, че ако сделката бъде отхвърлена Мей, ще бъдат принудени да отложат развода. За момента обаче нито една от тактиките не изглежда да дава търсения резултат. Ангажиментът за правата на работниците бе посрещнат с присмех от синдикатите след представянето му във вторник. Лейбъристите пък вече дадоха сигнал, че няма да приемат предложените им средства. Междувременно късно във вторник преговорите на Кокс с Брюксел бяха прекратени, без нито една от страните да даде изявление. Според източник на Bloomberg правителството на Мей не е очаквало да бъде постигнат пробив, като преговорите може да продължат и до края на седмицата. И макар че много от 118-те тори, които гласуваха срещу сделката на Мей през януари, се очаква да я подкрепят този път, премиерът ще има нужда от почти всички от тях, въпреки че някои изглеждат непоклатими в отказа си.", "date": "2019.03.06", "title": "Тереза Мей е напът да понесе поредна загуба в британския парламент"}
{"url": "https://www.bgonair.bg/world/2019-03-06/proval-na-pregovorite-za-brexit", "text": "Провал на поредната среща между ЕС и Лондон за Brexit. Късно снощи в белгийската столица без успех приключиха близо 3-часовите разговори между главния преговарящ за Брюксел Мишел Барние и екипа от британски дипломати. Днес срещите, на които ще се обсъждат евентуални промени в споразумението за Brexit, ще продължат. ЕС е готов да даде допълнителни гаранции на Великобритания, за да улесни одобряването на сделката от британския парламент. Британският премиер Тереза Мей се опитва да внесе промени с надеждата договорът да бъде одобрен на 12 март.  ", "date": "2019.03.06", "title": "Преговорите за Brexit пак се провалиха"}
{"url": "https://www.bgonair.bg/multimediya/2019-03-06/prichini-da-zhiveem-v-balgariya", "text": "\r\n В този брой на предаването   по  разговаряме за различните измерения на свободата по повод националния празник на трети март. Как и защо да се връщат българите по света в България обсъждаме с Христо Бояджиев и Даниела Данаилова-Шербел от сдружението \"Тук-там\". Те помагат за адаптацията на българи зад граница и на тези, които искат да се завърнат в България. \"Защо живеете в България (или се прибирате понякога)\"? Това е въпросът, който художника Недко Солаков задава на 6 български артисти във видео инсталацията “Some Bulgarians” (“Някои българи”) показана в центъра Bozar в Брюксел и в ИСИ в София.  В това предаване показваме отговорите на Георги Господинов, Иво Димчев, Рут Колева, Теодор Ушев, Яра Бубнова и Явор Гърдев на този въпрос. Авторът на проекта Недко Солаков също отговаря на въпроса и разказва за \"Some Bulgarians\". Измеренията на свободата и идеала за нея обсъждаме с режисьора на “Възвишение” Виктор Божинов, а след това и с младите актьори Леарт Докле и Ненчо Костов, които играят Левски и Ботев в \"Наблюдателите\" в Народния театър.", "date": "2019.03.06", "title": "Причини да живеем в България"}
{"url": "https://www.bgonair.bg/denqt-on-air/2019-03-06/glas-ot-gerb-mashinnoto-glasuvane-ne-garantira-chestni-i-prozrachni-izbori", "text": "\r\n С пълно единодушие депутатите отхвърлиха ветото на президента Румен Радев, наложено по текстове от Изборния кодекс. Това бе поредното заседание, което се проведе в отсъствие на депутатите от БСП, които след приемането на атакувания от държавния глава закон за изменения на ИК, напуснаха парламента.  Радев върна промените в изборното законодателство за ново обсъждане в парламента на 25 февруари. Според него поправките в отслабват механизмите за осигуряване на честни избори.  \"Тази реакция беше съвсем очаквана. Не само от страна на ГЕРБ и \"Обединени патриоти\", а и от всички политически партии. Основна причина за това бе, че на по-ранен етап заявихме, че ще внесем промяна в Изборния кодекс и ще работим за връщане на преференциите. Освен това започна и сериозен дебат по отношение на машинното гласуване\", коментира в студиото на   депутатът от ГЕРБ Десислава Атанасова. Тя уточни, че е предвидено разширяване на възможностите гражданите да гласуват машинно. За управляващите обаче било ясно, че това не е гаранция за честност и прозрачност на вота. \"От 44 европейски държави само в една има частично такова гласуване - Кралство Белгия. Конституционният съд на Германия, например, е забранил използването на машини, тъй като са установили, че резултатите могат да бъдат манипулирани\", допълни депутатът от ГЕРБ. Десислава Атанасова отбеляза още, че с отсъствието си от парламента БСП губели дивиденти.  \"С действията си социалистите не защитават позицията на своите избиратели в пленарната зала. 100 дни преди избори тях ги няма, за да бъдат ярка и силна опозиция\", каза тя в студиото на Ганиела Ангелова.", "date": "2019.03.06", "title": "Глас от ГЕРБ: Машинното гласуване не гарантира честни и прозрачни избори"}
{"url": "https://www.bgonair.bg/bulgaria/2019-03-06/star-snaryad-beshe-nameren-po-vreme-na-izkopni-deynosti-vav-varna", "text": "\r\n Стар снаряд беше намерен по време на изкопни дейности във Варна. Районът веднага беше отцепен. Изпратеният специализиран екип установи, че става въпрос за силно корозирал артилерийски снаряд.  Не е ясно дали е от Втората световна война, или друг период. Сапьори от Военноморските сили прибра боеприпаса, за да бъде унищожен на безопасно място. Харесайте ни във Facebook ", "date": "2019.03.06", "title": "Стар снаряд беше намерен по време на изкопни дейности във Варна"}
{"url": "https://www.bgonair.bg/bulgaria/2019-03-06/burya-vrahletya-dobrichko-ogromno-darvo-se-stovari-varhu-chetiri-avtomobila", "text": "Буря връхлетя Добричко този следобед. Поривите на вятъра на моменти са достигали 50 км/ч.  Огромно дърво падна върху четири леки автомобила в града.  За щастие няма пострадали.  Стара топола се е стоварила върху колите на паркинга на хлебозавод в индустриалната зона.  Други две големи дървета са паднали на главните пътища към селата Овчарово и Красен, съобщи директорът на пожарната в Добрич.  Бурята е продължила между 20 и 30 минути.", "date": "2019.03.06", "title": "Буря връхлетя Добричко, огромно дърво се стовари върху четири автомобила"}
{"url": "https://www.bgonair.bg/denqt-on-air/2019-03-06/sled-predotvrateniya-pozhar-vidinchani-tryabva-da-sa-gordi-s-politsiyata-i-prokuraturata-si-zayavi-zam-glavniyat-prokuror-ivan-geshev", "text": "\r\n Това заяви пред Bulgaria ON AIR зам.-главният прокурор Иван Гешев. Той подчерта още, че прокурорите взаимодействат изключително добре с Министерството на вътрешните работи. По думите на Гешев се постигат резултати в иначе трудна среда.  \"Това е основа за добро доверие. С едно обществено доверие могат да се постигнат много добри резултати\", заяви зам.-главният прокурор в предаването \"Денят ON AIR\". По този начин Гешев коментира предотвратения от властите умишлен палеж на Граничното полицейско управление във Видин. Припомняме, че двама мъже бяха задържани за опита за палеж. Преди няколко месеца бе запален автомобилът на разследващ полицай. По-късно извършителите се опитали да запалят и апартамента му, но не уцелили етажа. \"Разследването е в начален етап. Работи се активно, за да се установи причината за всичко това. Категорично мога да кажа, че и трите случая имат общ почерк. Подобни опити за палеж са атака срещу държавата. Надявам се извършителите да не са осъзнавали колко голям пожар е могло да стане. Най-радостното е, че не коментираме защо нещо се е случило, защото щеше да бъде трагедия. Не става въпрос за организирана престъпна група. Работим по всички версии\", обясни зам.-главният прокурор Иван Гешев.   В студиото на Ганиела Ангелова той посочи, че няколко дни преди опита за палеж във Видин е била получена агентурна информация за плановете на задържаните.  Иван Гешев отбеляза, че утре на втора инстанция ще се гледа мярката за неотклонение на задържаните за предотвратения палеж.  \"Ще се обсъжда дали задържаните да останат под стража, докато не започне делото по същество. Българските закони са остатък от социалистическото минало. Голяма част от тях са морално остарели. Много трудно се постигат бързи и качествени резултати с това законодателство. Промяната може да се направи само от законодателната власт. За ефективни присъди трябва промяна в законодателството. Нужна е кадрова политика в съдебната и изпълнителната власт. Трябва да има наказания за служебни лица, които нарушават правомощията си\", коментира още зам.-главният прокурор. Харесайте ни във Facebook ", "date": "2019.03.06", "title": "Иван Гешев: Прокуратурата взима сериозни мерки срещу чувството за безнаказаност"}
{"url": "https://www.bgonair.bg/bulgaria/2019-03-06/tasko-ermenkov-ot-bsp-se-poyavi-v-ns-proveryaval-si-poshtata", "text": "Вече трета седмица червените депутати бойкотират работата на парламента, но днес в кулоарите изненадващо се появи депутатът Таско Ерменков. Той обясни, че левите законотворци нямат забрана да влизат в сградата на Народното събрание, а решението на партийното ръководство било единствено да не участват в пленарните заседания. \"Ние сме демократична партия, всеки има право да се изказва, след това се гласува общо решение и един път взети, решенията се изпълняват\", коментира той. Таско Ерменков добави, че на депутатите никой не може да им забрани да идват в НС, но социалистите няма да са \"съучастници в абсурдните, които стават в пленарната зала\". Той лично бил дошъл днес да си провери депутатската поща, предаде  . А за заплатите, които все пак финансовият отдел на НС ще им начисли, Ерменков настоя, че \"левите\" били подписали декларации, с които се отказвали от полагаемата им 1/3, която съгласно правилника на парламента получават дори и да не ходят на работа. Харесайте ни във Facebook ", "date": "2019.03.06", "title": "Таско Ерменков от БСП се появи в НС – проверявал си пощата"}
{"url": "https://www.bgonair.bg/bulgaria/2019-03-06/avariya-na-toploprovod-ostavi-bez-parno-tsentara-na-sofiya", "text": "\r\n Част от центъра на София остана без парно и топла вода заради голяма авария. До повредата се е стигнало след пробив в топлопровод на улица \"Отец Паисий\" между бул. \"Тодор Александров\" и улица \"Пиротска\". 1000 абонатни станции са без топла вода. Топлоподаването е спряно около 15:30 часа вчера. Съгласно изискванията повредата трябва да бъде отстранена до 48 часа след спирането на топлоподаването. Това означава най-рано в 15:30 часа днес.  През нощта екипи разкопаха участъка.  От \"Топлофикация\" съобщиха, че се прави дренаж, за да се източи събралата се гореща вода в канала. Поставят се новите тръбопроводи, след което ще започне заравянето им. Очаква се топлоподаването да бъде възстановено днес. \r\nПо думите на Камелия Сталева, която живее в центъра, там всеки месец има авария или ремонти, които причиняват проблеми с топлата вода. \r\nОт дружеството се извиниха за причиненото неудобство и обясниха, че клиентите им няма да плащат по-високи сметки, заради възникналата авария. По улицата минава трамвай № 20, който ще се движи по скъсен маршрут - от депо \"Искър\" до Младежкия театър. От тази сутрин до 8 март ще бъде забранено движението на моторни превозни средства по улица \"Отец Паисий\" между бул. \"Тодор Александров\" и ул. \"Пиротска\". Харесайте ни във Facebook ", "date": "2019.03.06", "title": "Авария на топлопровод остави без топла вода и парно центъра на София"}
{"url": "https://www.bgonair.bg/reportazhi/2019-03-06/samo-dvama-ot-zhalbopodatelite-ot-voyvodinovo-prisastvaha-v-sada", "text": "\r\n Пловдивският административен съд започна разглеждането на делата, които се водят срещу събарянето на незаконните ромски постройки в село Войводиново.  На днешното заседание присъстват само двама от жалбоподателите. Единият от тях обясни – той не е построил къщата си, а му е наследствена от 50 години насам.  Преди месец опитал да се върне в нея, но местната власт и протестиращите от селото не го допуснали. Предстои експертиза да установи дали домът му е строен законно.  Заповедта за премахването на сградите беше издадена от кмета на община Марица. Общо 17 жалби срещу нея ще бъдат разгледани до края на месеца. Харесайте ни във Facebook ", "date": "2019.03.06", "title": "Само двама от жалбоподателите от Войводиново присъстваха в съда"}
{"url": "https://www.bgonair.bg/multimediya/2019-03-06/poshtenska-kutiya-za-prikazki-na-turne-i-aktsenti-ot-sff", "text": "\r\n В това издание на  по  можете да видите разговор с Гери Турийска и Георги Блажев от платформата за истории - \"Пощенска кутия за приказки\", която тръгва на турне в България. Мира Сталева от Международния София филм фест и продуцентката Мартичка Божилова разказват за акцентите от програмата на най-голямото кино събитие за годината.  Режисьорът на откриващия филм \"Да ходиш по вода\" Андрей Паунов разказва за филма си и за колосалния Кристо. Говорим и за кампанията \"80 момента променили България\" на Британски съвет - с директорката му Любо Костова, художника Станислав Памукчиев и хореографа Росен Михайлов. Обсъждаме и VR технологиите с режисьорката от Лос Анджелис Боряна Иванова.", "date": "2019.03.06", "title": "Пощенска кутия за приказки на турне и акценти от СФФ"}
{"url": "https://www.bgonair.bg/bulgaria/2019-03-06/parlamentat-othvarli-prezidentskoto-veto-varhu-promenite-v-izborniya-kodeks", "text": "\r\n Напълно единодушно парламентът бутна ветото на президента Румен Радев върху Изборния кодекс. Никой не застана зад мотивите на държавния глава, а БСП продължи бойкота си на пленарните заседания и не присъства в Народното събрание. Радев наложи вето на последните поправки в изборното законодателство, с които се увеличава прагът за валидност на преференциите и на практика те се обезсилват. Държавният глава разкритукава и отлагането на въвеждането на машинното гласуване и настоя, че се ограничават правата на гражданите, където избирателите са под 300. Според президента с поправките се ограничава и възможността за обжалване на актовете в изборния процес. Малко след приемането на промените в Изборния кодекс, управляващите направиха завой и обещаха да върнат досегашния вид на префернциалното гласуване. Те обаче решиха да не подкрепят ветото на президента, тъй като не са съгласни с останалите му мотиви. Мнозинството обаче пое ангажимент да вкара нови поправки, с които отново да въведат настоящите прагове за преференциите. И въпреки че червената опозиция не бе в пленарната зала, ветото на президента предизвика двучасов дебат. От ГЕРБ настояха, че машинното гласуване е примитивно и направиха паралел с Венецуела, а Радев видяха като българския Мадуро. От ДПС настояха, че се ограничават правата на гражданите да гласуват, визирайки страните извън ЕС, където избирателните секции са до 35. Валери Симеонов пък настоя, че преференциите дават възможност за нечистоплътно разместване на листата и крият опасност депутатските банки да се изпълнят със \"силикони, ботокси и хора от подземния свят\". В пленарната зала прозвучаха и взаимни нападки между Веселин Марешки и Валери Симеонов за \"политически проститутки\". Депутатът от ГЕРБ Георги Марков посочи, че машинно гласуване няма в европейските държави и обвини държавния глава, че настоява за въвеждането му. \n Цветан Цветанов пък обвини, че президентската институция е станала говорител на основната опозиционна партия. Той разкритикува и че червените не са в пленарната зала, не идват на работа и сами са се лишили от тази възможност. Според Тома Биков пък БСП делегитимират президентската институция, като не присъстват в пленарната зала и не защитават ветото на държавния глава, подкрепен от тях. От ДПС настояха, че основният въпрос не е за преференциите, а за отнемането на избирателните права на гражданите в страните извън ЕС. Те цитираха и чл. 26 от Конституцията, според който всички граждани имат еднакви права и задължения, където и да се намират. Лидерът на НФСБ пък настоя, че мажоритарните избори и преференциите не са панацеята на демокрацията. Той заяви и че гражданите не са лишени от правото да гласуват в държави извън ЕС и посочи, че избирателите на ДПС са имали трудности, защото не са успели да си попълнят декларациите, тъй като не разбират български език. \r\n Харесайте и страницата ни във Facebook ", "date": "2019.03.06", "title": "Парламентът отхвърли президентското вето върху промените в Изборния кодекс"}
{"url": "https://www.bgonair.bg/bulgaria/2019-03-06/dvama-mladezhi-sa-v-koma-a-edin-e-s-komotsio-sled-politseyska-gonka-v-razgradsko", "text": "\r\n Двама младежи са в болница в кома и с опасност за живота, а друг е с комоцио след тежка катастрофа в Разградско. До инцидента се стигнало след полицейско преследване.  Трите момчета безчинствали в Лозница, трошейки масово колите, които били паркирани на паркинг в града. Екшънът се е разиграл около 02.00 ч. Граждани забелязали хулиганите и веднага сигнализирали на телефон 112. Полицейски патрул не открива момчетата на място и започва тяхното издирване. При обходите в село Ловско полицаите забелязали автомобил, движещ се в посока Лозница – село Студенец. Те опитали да го спрат, посочвайки на водача къде да отбие. Първоначално 19-годишният шофьор намалил, но след това рязко увеличил скоростта на управляваното от него BMW и подминал полицейския пост. На около километър по-нататък колата поднесла на мокрия асфалт и се удря странично в крайпътно дърво, потвърди пред Bulgaria ON AIR говорителят на МВР Разград Илияна Георгиева. \"Оставих я здрава, тази сутрин гледам огледало виси на една страна, калникът е счупен. \r\nНа тази улица се случват много такива прояви\", сподели пред камерата ни един от потърпевшите собственици на автомобили.", "date": "2019.03.06", "title": "Двама младежи са в кома, а един е с комоцио след полицейска гонка в Разградско"}
{"url": "https://www.bgonair.bg/bulgaria/2019-03-06/poredno-nasilie-nad-medik-narkozavisimi-napadnaha-lekar-v-pazardzhik", "text": "\r\n Поредно нападение над медик. Този път в Пазарджик. Двама наркозависими заплашили и нападнали личен лекар, след като отказал да им даде т.нар. \"зелена рецепта\" за лекарства, забранени за свободна продажба. Случката се разиграла в кабинета на д-р Емил Величков. Той преглеждал пациентка, когато там нахлули двама мъже и поискали да им даде лекарства.  Лекарят категорично им отказал. А двамата мъже отговорили с агресия – първоначално със словесни закани, а след това и с физически.  Всичко се случило пред очите на пациенти, присъстващи в приемната и в лекарския кабинет. Междувременно медицинската сестра успяла да подаде сигнал за случващото се на телефон 112.  В този момент двамата мъже избягали. Криминалистите обаче реагирали изключително бързо.  Единият от мъжете е на 50, а другият на 28 години. И двамата са от Пазарджик и не са пациенти на д-р Величков.  Задържани са в ареста за срок от 24 часа, срещу тях е образувано бързо производство.", "date": "2019.03.06", "title": "Наркозависими нападнаха лекар в Пазарджик, отказал им \"зелена рецепта\""}
