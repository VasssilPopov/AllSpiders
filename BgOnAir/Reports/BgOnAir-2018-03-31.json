{"url": "https://www.bgonair.bg/world/2018-03-31/pozhar-zatvori-letishtestansted", "text": "Пожар затвори за часове лондонското летище \"Станстед\". Всички полети до полунощ бяха отменени заради пламнал пред терминала автобус.  Образувалият се гъст дим наложи евакуацията на района, както и на части от сградата. Няма пострадали, а причината за пожара е късо съединение в мотора на автобуса.  Тази сутрин полетите от Станстед бяха възобновени. Много пътници обаче се оплакаха от липса на информация и хаос в организацията. \r\n   ", "date": "2018.03.31", "title": "Пожар затвори летище\"Станстед\""}
{"url": "https://www.bgonair.bg/world/2018-03-31/svekara-na-katrin-midaltan-obvinen-v-iznasilvane-na-maloletna", "text": "Френски съд повдигна обвинения за изнасилване на малолетна срещу свекъра на Катрин Мидълтън. Бащата на съпруга на Катрин – Дейвид Матюс, беше задържан за разпит в Париж и освободен под гаранция. Миналата година срещу него са подадени жалби за две сексуални посегателства за периода между 1998 и 1999 година. Жертвата тогава е била тийнейджърка, а според нея инцидентите са станали в Париж и на френския карибски остров - Сен Бартелеми. Именно там живее и досега 74-годишният Дейвид Матюс. Ако бъде признат за виновен, мултимилионерът може да получи до 15 години затвор.", "date": "2018.03.31", "title": "Свекъра на Катрин Мидълтън обвинен в изнасилване на малолетна"}
{"url": "https://www.bgonair.bg/economy/2018-03-31/svetovnata-targovska-organizatsiya-e-zaplashena-ot-nalozhenite-mita-ot-sasht", "text": "Едностранното налагане на мита от американския президент Доналд Тръмп миналата седмица е шамар за Световната търговска организация. Съюзниците на държавния глава обаче призовават за реформа на 164 група, а не за омаловажаването ѝ, посочва в свой анализ Wall Street Journal. Бъдещето на търговската организация е особено несигурно, тъй като подходът на администрацията във Вашингтон едновременно я заобикаля, но и разчита на нея. От една страна, миналата седмица администрацията наложи мита, които според много държави нарушават международните разпоредби, като САЩ водят директни преговори с други столици за сключването на търговски сделки извън организацията. Самият Тръмп нарече Световната търговска организация \"бедствие“, чието отношение към САЩ е \"много несправедливо“. В същото време страната оказва натиск върху своите съюзници, търсейки помощ за реформирането на организацията, както и за тяхното присъединяване към жалбите пред нея срещу Китай. Европейският съюз и шест други страни си осигуриха временен мораториум върху американските налози от 25% върху вноса на стомана и 10% за този на алуминий с уговорката, че ще работят с Вашингтон върху американските опасения относно търговията. Страните разполагат с време до 1 май, за да задоволят исканията на американската администрация, като Южна Корея вече започна обсъжданията за постоянна отмяна на митата. Европейският съюз, който е един от защитниците на свободната търговия и Световната търговска организация, е сключил или иска да сключи сделки за либерализиране на търговията си с Канада, Япония, Мексико, Австралия и Сингапур. Подобни двустранни сделки са позволени според регламента на СТО, ако се определят като допълващи световната търговска система, покриват по същество целия диапазон на търговия и улесняват свободното движение на търговски потоци, без да възпрепятстват дейността на страните извън тях. Въпреки това според мнозина увеличаването на подобни споразумения едновременно отразява и допринася за влошената репутация на организацията. Според съюзниците на САЩ и някои търговски експерти по-големият проблем за СТО е този, че Китай се възползва от правилата на органа за сметка на други членове.", "date": "2018.03.31", "title": "Световната търговска организация е заплашена от наложените мита от САЩ"}
{"url": "https://www.bgonair.bg/world/2018-03-31/kitayskata-kosmicheska-stantsiya-premina-nad-balgariya-v-8-chasa-tazi-sutrin", "text": "Екип от учени във Висшето Военноморско училище \"Никола Вапцаров\" във Варна, който наблюдава орбитата на китайската космическа станция, е успял да заснеме преминаването й над България в 8 часа тази сутрин. Това съобщи за БНР доц. Веселка Радева от катедра \"Математика и физика\" на Морското училище. Четири информационни космически агенции по света наблюдават движението на станцията, отломки от която се очаква да паднат на земята, допълни доц. Радева.  Китайската космическа станция \"Тиангонг 1\", в превод \"Небесен дворец\", лети неконтролируемо към Земята. За тази извънредна ситуация ви разказахме още на 9 октомври 2018 година. Експертите са изчислили, че между 30 март и 2-3 април, отломки, които не са успели да изгорят в атмосферата ще достигнат Земята. Проблемът в случая е, че и България попада в зоната на евентуалното падане, а вероятността да ни удари парче от \"Тиангонг 1\" е 1 на 27 милиарда.", "date": "2018.03.31", "title": "Китайската космическа станция премина над България в 8 часа тази сутрин"}
{"url": "https://www.bgonair.bg/world/2018-03-31/20-hilyadi-katolitsi-se-vklyuchiha-v-shestvie-na-razpeti-petak-v-rim", "text": "\r\n Католиците отбелязаха вчера Разпети петък, а папа Франциск оглави скръбните церемонии по Кръстния ход. Традиционното шествие в Рим се проведе около Колизеума късно снощи. Близо 20 хиляди вярващи с факли в ръце участваха в процесията, преминала в пълно мълчание. Кръстът беше носен от ученици, а край тях вървяха сирийско семейство и иракска монахиня. Тази година молитвите бяха съчинени от гимназисти, тъй като папа Франциск реши да посвети 2018 година на надеждите и проблемите на младите хора. В среднощната си проповед той призова за разкаяние и надежда и осъди гордостта и арогантността.", "date": "2018.03.31", "title": "20 хиляди католици се включиха в шествие на Разпети петък в Рим"}
{"url": "https://www.bgonair.bg/world/2018-03-31/kandidatstvate-za-viza-dayte-si-facebook-a", "text": "САЩ планират да събират данни от социалните медии от кандидатите за виза в страната, съобщава Ройтерс. Идеята е вписана в планове на Държавния департамент, изготвени във връзка с политиката на президента Доналд Тръмп за \"тотално проучване\" на кандидатите, пише  Кандидатите за виза и за имиграция в САЩ ще трябва да представят списък със своите профили в социалните мрежи, които са използвали през последните пет години. Тези данни ще бъдат представяни в специални апликационни форми. Ако идеята бъде одобрена, кандидатите за виза ще трябва да дават информация за телефонни номера, имейл адреси и предишни пътувания в последните пет години. Те ще бъдат питани и дали са били депортирани от дадена страна, както и дали техни роднини са замесени с терористична дейност, допълват още от Държавния департамент. Съдът вече веднъж спря опитите на Доналд Тръмп да ограничи миграцията и да забрани влизането на граждани от няколко страни в САЩ. Новата мярка ще засегне към 15 милиона чужденци, които всяка година кандидатстват за американска виза. Изключение ще бъде правено за дипломати и визи за официални лица. Преди тази информация се събираше само от чужденци, които са идентифицирани като подозрителни. Всяка година в тази категория попадат към 65 хиляди души. ", "date": "2018.03.31", "title": "Кандидатствате за виза, дайте си Facebook-а"}
{"url": "https://www.bgonair.bg/oporni-hora/2018-03-31/nnn", "text": "    \r\n \r\n България е достатъчно категорична в позицията си по случая \"Скрипал\". Не е имало момент, в който сме били небалансирани и несолидарни към ЕС, каза заместник-министърът на външните работи Георг Георгиев. Още в първите моменти бяхме ясни и категоричти. Балансът ни приляга на нас. Ако този конфликт се развие по друг начин, ние ще реагираме адекватно. На този етап категорично няма да гоним руски дипломати! Всяко едно обтягане на отношенията ЕС -Русия не е добро. Надявам се конфликта да се реши на масата на преговорите, посочи той.   Решението посланик Бойко Коцев да бъде привикан за консултации е взето от българското правителство. Спазена е до буква Конституцията. Държавният глава трябва да й се подчинява. Не трябва да го има този назидателен тон, категоричен е Георгиев. Журналистът Иван Гарелов е на мнение, че Гарелов позицията на Бължария по случая \"Скрипал\" е достойна. Той обаче вижда съпротива по въпроса в ГЕРБ. За първи път виждаме и положителната оценка на опозицията.", "date": "2018.03.31", "title": "На този етап позицията на България е категорична по случая \"Скрипал\""}
{"url": "https://www.bgonair.bg/reportazhi/2018-03-31/savetat-za-sigurnost-na-oon-se-sabra-izvanredno-zaradi-krizata-v-gaza", "text": "\r\n ООН призова за независимо разследване след вчерашния критичен ден, който беше най-смъртоносният в израело-палестинския конфликт от Войната в Газа през 2014 година насам.  Най-малко 16 палестинци загинаха при ожесточени сблъсъци с израелските сили за сигурност, а според някои източници броят на ранените е над 1400.  Съветът за сигурност на ООН се събра извънредно, но не излезе с единно становище за събитията на израело-палестинската граница. Израелският дипломат не участва в заседанието, аргументирайки се с религиозния празник Пасха. Все пак ООН осъди насилието край ивицата Газа.  Тел Авив отхвърли отговорността за вчерашните смъртоносни сблъсъци и посочи с пръст Хамас – групировката, контролираща ивицата Газа. А искането на хилядите протестиращи е на изгонените палестински бежанци да бъде разрешено да се завърнат в израелски земи. ", "date": "2018.03.31", "title": "Съветът за сигурност на ООН се събра извънредно заради кризата в Газа"}
{"url": "https://www.bgonair.bg/bulgaria/2018-03-31/v-17-oblasti-na-balgariya-dnes-shte-ima-silen-vyatar", "text": "Жълт код за силен вятър е обявен за днес за 17 области в страната, главно в Северна България. Синоптиците прогнозират след обед и през нощта срещу неделя да се усили югозападният вятър. Днес температурите ще се повишат още, като максималните стойности ще достигнат 25 градуса. ", "date": "2018.03.31", "title": "В 17 области на България днес ще има силен вятър"}
{"url": "https://www.bgonair.bg/world/2018-03-31/naprezhenieto-mezhdu-rusiya-i-velikobritaniya-prodalzhava", "text": "Продължение на ответните мерки на Русия срещу Запада след скандала \"Скрипал\". След като вчера Москва изгони дипломати от общо 25 страни, днес обърна по-специално внимание на Великобритания. От руското външно министерство настояват дипломатическите мисии в двете страни да са съизмерими, тоест Лондон ще трябва да съкрати броя на представителите си в Русия. По-рано Кремъл обяви 23 британски дипломати за \"Персона нон грата\" в отговор на същия брой изгонени руски представители от Острова. Сега обаче ще се наложи още най-малко 27 британски дипломати да напуснат Русия. В същото време Москва поиска официално обяснение от Лондон за претърсването на руски самолет на летище \"Хийтроу\". Вчера британските служби искали да проверят машина на \"Аерофлот\" без екипажът да е на борда, което е против международните правила. След скандал капитанът на полета все пак останал на самолета. Кремъл определи това като \"нахална провокация\" срещу Русия. От Лондон засега не потвърждават за случилото се.", "date": "2018.03.31", "title": "Напрежението между Русия и Великобритания продължава"}
{"url": "https://www.bgonair.bg/bulgaria/2018-03-31/sgrada-v-tsentara-na-burgas-e-evakuirana-zaradi-pozhar", "text": "Евакуирани са жителите на пететажна кооперация в Бургас заради пожар в сградата, съобщава  Към този момент няма данни за жертви и пострадали. Това съобщиха от пресслужбата на полицията в морския град. Жилищната кооперация се намира на улица \"Славянска\" в центъра на града.  По първоначални данни причина за пожара е късо съединение в електрическото табло в жилищната сграда.", "date": "2018.03.31", "title": "Сграда в центъра на Бургас е евакуирана заради пожар"}
{"url": "https://www.bgonair.bg/bulgaria/2018-03-31/otnovo-pozhar-v-zhilishtna-sgrada-tozi-pat-v-sandanski", "text": "\r\n Огромен пожар изпепели голям жилищен блок в центъра на Сандански. Огънят е лумнал в полунощ от магазин за перилни препарати и козметика на партерния етаж. Пламъците бързо обхващат апартаментите със спящи хора. Настава паника и евакуация. Пожарни от Сандански, Петрич и Благоевград пристигат на място и започват да гасят.  От гледката на възрастен мъж му прилошава и е закаран спешно в болницата. Щетите в изгорялата сграда се предполага, че са за милиони.  В момента, в който може да се влиза вътре ще се пристъпи към възстановяване на щетите, за да може да се по най-бързият начин да може да се настаняват хората да се върнат.  Магазинът, който е причинил пожара е собственост на местен бизнесмен. Полицията в Сандански е започнала разследване на причините довели до инцидента. Една от версиите е умишлен палеж. ", "date": "2018.03.31", "title": "Отново пожар в жилищна сграда, този път в Сандански"}
{"url": "https://www.bgonair.bg/bulgaria/2018-03-31/chetirima-dushi-sa-v-bolnitsa-sled-tezhka-katastrofa-kray-sopot", "text": "Водач без книжка причини тежка катастрофа край Сопот. Четирима души са откарани със сериозни наранявания в болница. Инцидентът е станал около час след полунощ на изхода в посока Карлово. Лекият автомобил се е движил с висока скорост, излязъл е от пътя и се е забил в дърво. Сериозно е пострадал 19-годишният водач, който е без книжка. Колата е смачкана до неузнаваемост. Наложило се е пожарникари да режат ламарините, за да извадят пострадалите. Те са настанени в болница. Срещу шофьора образувано досъдебно производство.", "date": "2018.03.31", "title": "Четирима души са в болница след тежка катастрофа край Сопот"}
{"url": "https://www.bgonair.bg/bulgaria/2018-03-31/kaso-saedinenie-nay-veroyatno-e-prichinilo-pozhara-vav-vlaka-za-burgas", "text": "\r\n Версията, че пожарът във влака София - Бургас е тръгнал от тоалетните на трети вагон за сега отпада. Разследва се версията за късо съединение. Експертите са категорични, че се забелязват следи по апаратурата, с която се контролира осветлението и отоплението на третия вагон, от където за сега на 80% - 90% е вероятно да е започнал пожара.  Разследващите инцидента обясниха, че температурата е била доста висока, като по всяка вероятност е достигнала до 1500 градуса. Очаква се до края на деня изгорелите вагони да бъдат изтеглени в депото в Пловдив, където ще бъде извършен повторен оглед.", "date": "2018.03.31", "title": "Късо съединение най-вероятно е причинило пожара във влака за Бургас"}
{"url": "https://www.bgonair.bg/bulgaria/2018-03-31/moto-sezon-2018-e-otkrit-i-veche-vze-zhertvi", "text": "\r\n Снимка: Олег Попов (Bulgaria ON AIR) Стотици мотористи дадоха началото на тазгодишния Мото-сезон . По тази причина основни пътни артерии в столицата днес бяха блокирани. Шествието им съвпадна с това на велосипедистите, което допълнително усложни пътната ситуация.  \n Припомняме, че заради лошото време мотористите отложиха с една седмица традиционната си среща пред  храм паметника от \"Св. Александър Невски\", достигайки до резиденция Бояна.  Тази година обаче откриването беше белязано от няколко инцидента. В затворения участък пред резиденция Бояна,  кола се вряза в част от сцената и рани жена. По-рано през деня  двама мотористи загинаха.  25-годишен , карал без книжка  загина на пътя Бяла -Русе , а 39-годишен загина на място след сблъсък с кола в Пловдив. Повече, вижте в репортажа на репортера Божила Симова и оператора Цветан Атанасов", "date": "2018.03.31", "title": "Бум на мотори събуди София"}
{"url": "https://www.bgonair.bg/bulgaria/2018-03-31/veloshestvie-i-velokarnaval-shte-ima-po-ulitsite-na-sofiya-dnes", "text": "Олимпийските легенди Йордан Йовчев и Евгения Раданова, младият талант в алпийските ски Алберт Попов и участничката на Олимпиадата в Пьонг Чанг Теодора Пенчева ще поведат колоната на Велошествието и Велокарнавала днес от площад \"Народно събрание\" до Южния парк. Това съобщават от Столичната община.  Събитието се организира за втора поредна година от \"София – Европейска столица на спорта\", Център за градска мобилност и Столична община под мотото \"София кара колело\". Участниците и желаещите да ги подкрепят вече се събират край паметника на Цар Освободител, а стартът е в 11:30 ч.  Колоната ще премине по маршрут покрай Перловската река до Южния парк, където предстоят много състезания, концерти, танци, викторини и забавни игри с награди. Проявата е част от кампанията на Столична община \"Мисли чисто\", в която известни хора – общественици, спортисти, музиканти, приемат предизвикателството в рамките на ден или седмица да слязат от собствения си автомобил и да се возят с градския транспорт, като междувременно споделят своите впечатления в собствените си социални канали с единен хаштаг.", "date": "2018.03.31", "title": "Велошествие и Велокарнавал ще има по улиците на София днес"}
{"url": "https://www.bgonair.bg/bulgaria/2018-03-31/s-malko-zakasnenie-no-dnes-otkrivat-moto-sezon-2018", "text": "Седмица по-късно от обявеното в началото, но днес ще бъде открит официално Мото-сезон 2018. Мотористите трябваше да дадат старт на сезона преди седмица, но заради лошите атмосферни условия откиването беше отложено за днес. По традиция рокерите се събират пред храм-паметника \"Св. Александър Невски\". Там в 10:00 часа ще се състои официалното откриване, след което ще започне и традиционното им шествие. Днес улиците около площада са с ограничен достъп за автомобили. Рокерите ще се движат по \"Цариградско шосе\", бул. \"Черни връх\", бул. \"България\", а крайната точка е пред Националния исторически музей. Малко преди мотористите да потеглят на шествието си към \"Бояна\" ще бъде отслужен и водосвет за здраве.", "date": "2018.03.31", "title": "С малко закъснение, но днес откриват Мото-сезон 2018"}
{"url": "https://www.bgonair.bg/bulgaria/2018-03-31/motorist-se-blasna-v-parkirana-kola-i-zagina-na-myasto", "text": "39-годишен моторист е загинал на място, след като се е блъснал в паркиран автомобил на булевард \"Мария Луиза\" в Пловдив, информира Агенция \"Фокус\". Сигналът за инцидента е подаден малко след 9:00 часа тази сутрин. Районът е отцепен. От Областната дирекция на МВР припомниха, че днес се открива мото-сезонът, като призовават всички водачи на автомобили и мотори да шофират с повишено внимание и да не предприемат рискови маневри.", "date": "2018.03.31", "title": "Моторист се блъсна в паркирана кола и загина на място"}
{"url": "https://www.bgonair.bg/bulgaria/2018-03-31/mrrb-investira-nad-40-miliona-v-novi-tsentrove-za-vazrastni-hora", "text": "Министерството на регионалното развитие и благоустройството ще инвестира над 41 милиона лева в изграждането на центрове за подпомагане и грижа на възрасти хора в страната.  Финансирането се осигурява от Оперативна програма \"Региони в растеж\" 2014-2020 година по мярката \"Подкрепа за деинституционализация на социалните услуги за възрастни и хора с увреждания\". Това съобщават от сайта на регионалното министерство. Проектът предвижда изграждането, ремонта, обзавеждането и оборудването на общо 68 центъра за грижа за хора с увреждания и 6 дневни центъра за подкрепа на лица с различни форми на деменция и техните семейства в 29 общини.  Основна цел е да се осигури достъп до качествени социални услуги за лица с увреждания и възрастни хора в съответствие с Плана за действие за периода 2018-2021 година за изпълнение на Националната стратегия за дългосрочна грижа. С изпълнението на проектите, ще бъдат създадени по-качествени социални услуги. ", "date": "2018.03.31", "title": "МРРБ инвестира над 40 милиона в нови центрове за възрастни хора"}
{"url": "https://www.bgonair.bg/bulgaria/2018-03-31/zarnoproizvoditeli-nedovolni-ot-proektozakona-za-gorivata", "text": "Земеделци от Асоциацията на зърнопроизводителите и Съюза на земеделските кооперации се събират на извънредна среща в село Арбанаси. В нея ще участва и министърът на земеделието и горите Румен Порожанов. Това съобщава БНР. Причина за заседанието е недоволството в бранша срещу промените в Закона за горивата. Очаква се на срещата да се вземе решение ще има ли национален протест на 3 април. Предвидените в проекта по-строги правила и премахване на така наречените мобилни бензиностанции предизвикаха недоволството на фермерски организации.  В понеделник фермерите и вносителите на проектозакона ще имат поредна среща с премиера Бойко Борисов.", "date": "2018.03.31", "title": "Зърнопроизводители недоволни от проектозакона за горивата"}
{"url": "https://www.bgonair.bg/bulgaria/2018-03-31/momite-tragvat-na-obikolka-lazarovden-e", "text": "\r\n Православната църква отбелязва днес Лазаровден. В народните вярвания християнското възкресение се преплита с възраждането на природата за нов живот.  Лазаровден, който е с подвижна дата и винаги е в предпоследната събота преди Великден. В календара на християнската църква празникът е свързан с възкресението на Лазар, живял в град Витания, близо до Йерусалим. На Лазаровден църквата отбелязва с празнична литургия възкресението на Лазар, както и паметта на свети мъченик Лазар Български, измъчван и убит на 23 април 1802 година. Литургии ще има в храмовете в цялата страна. Според българската народна традиция пък Лазаровден, или \"Лазарица\", \"Лазарова събота\", е денят, в който се ознаменува превръщането на подрастващите момичета в моми за женене. На този ден групи от по шест-седем момичета на възраст от 10 до 16 години, облечени в празнични дрехи или невестински костюми и закичени с венци и китки, обикалят домовете в селото. Като пеят обредни песни за всеки член от семейството, те възхваляват деца, стари, млади, моми, ергени, невести, както и овчари, говедари, коняри. Домакините ги даряват с яйца и пари. Всяка лазарка, задължително носи венче от върбова клонка или брашlян на главата си, което на Цветница трябва да бъде пуснато във вода, а по него се гадае и коя ще бъде следващата булка. Вярва се, че къщата, в която са влезли и пели лазарки, ще бъде честита през цялата година. Лазарките обхождат горите, реките и ливадите. С песен навлизат в нивите и пожелават богата реколта от раззеленилото се жито. Имен ден днес празнуват Лазар, Лазо, Лачо и Лъчезар.", "date": "2018.03.31", "title": "Момите тръгват на обиколка - Лазаровден е!"}
{"url": "https://www.bgonair.bg/bulgaria/2018-03-31/nyama-postradali-no-ne-e-yasna-i-prichinata-za-zapalvaneto-na-vlaka", "text": "\r\n Няма пострадали хора от влака София-Бургас, който се запали снощи на гара Коньово, община Нова Загора. Припомняме, че снощи се запалиха два вагона на бързия влак. Инцидентът е станал малко след 20.00 часа в края на трети вагон. Огънят е обхванал и четвърти вагон. Пътниците са евакуирани от персонала на влака и няма пострадали. В него са пътували около 80 души. От пресцентъра на полицията в Сливен обявиха, че три противопожарни екипа са потушили огъня. Пътниците от запалилия се влак пристигнаха на крайната гара в Бургас с автобуси половин час след полунощ. Там те бяха посрещнати от техни роднини. Движението на влакове по линията вече е възстановено.", "date": "2018.03.31", "title": "Няма пострадали, а пътниците от изгорелия влак вече са в Бургас"}
