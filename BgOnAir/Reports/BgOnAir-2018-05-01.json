{"url": "https://www.bgonair.bg/world/2018-05-01/sadyat-kovchezhnika-na-vatikana-zaradi-seksualen-tormoz", "text": "Секс скандал във Ватикана. Ковчежникът на Римокатолическата църква е обвинен в сексуален тормоз.  76-годишният австралийски кардинал Джордж Пел се изправя пред съда като срещу него са повдигнати обвинения за сексуално малтретиране от преди десетилетия.  Това е най-висшият католически служител, на който се повдигат подобни обвинения. Той обаче категорично ги отхвърля, и твърди, че е невинен.", "date": "2018.05.01", "title": "Съдят ковчежника на Ватикана заради сексуален тормоз"}
{"url": "https://www.bgonair.bg/world/2018-05-01/shah-maray-e-ubitiyat-fotograf-v-atentata-v-kabul-vchera", "text": "Стотици журналисти по цял свят скърбят за загубата на колегата си - фотографът от агенция \"Франс Прес\" - Шах Марай. Той беше убит при втория самоубийствен атентат в Кабул вчера. Атентатът е най-смъртоносният за журналистите от 2001 година насам. При кървавите нападения загинаха 10 представители на медиите. Марай работел за \"Франс прес\" от 1996 година, и е баща на шест деца.", "date": "2018.05.01", "title": "Шах Марай е убитият фотограф в атентата в Кабул вчера"}
{"url": "https://www.bgonair.bg/world/2018-05-01/evakuiraha-nyakolko-selishta-v-gartsiya-zaradi-pozhar-v-zavod", "text": "Голям пожар в завод за индустриални батерии в Северна Гърция. Това наложи и превантивната евакуация на няколко селища около град Ксанти. Пожарът, който гори от около обяд, вече е унищожил сградата, в която са се изработвали батерии за подводници. Горят изключително запалими материали като олово, течности за батерии и пластмаси. Съобщава се и за малки експлозии във вътрешността на сградите на индустриалния комплекс. Гасенето се затруднява и от силните ветрове в района. Властите предупредиха, че въздухът е бил замърсен с изключително вредни вещества като олово и опасен за хората химикали. Един от работниците е приет в болница заради проблеми с дишането. На място са 39 пожарникари с 11 противопожарни коли.", "date": "2018.05.01", "title": "Евакуираха няколко селища в Гърция заради пожар в завод"}
{"url": "https://www.bgonair.bg/reportazhi/2018-05-01/protesti-i-aresti-belyazaha-denya-na-truda-po-tseliya-svyat", "text": "\r\n Стачки, протести и шествия – така беше отбелязан 1 май и по света. 24-часова стачка парализира Гърция, а в Турция десетки са задържани заради участие в непозволен протест. Шествия, песни и протести – така Гърция отбеляза Деня на труда. Вълна от стачки блокира южната ни съседка. Не се движеше градският транспорт. Протестираха и моряците. Фериботите и корабите останаха по пристанищата, а това сериозно се отрази на транспортните връзки с островите. Синдикатът на моряците настоява за увеличаване на заплатите и уреждането на спора с пенсионното осигуряване на своите членове.  В Турция арести белязаха днешния ден. Полицията в Истанбул задържа близо 50 души. Хиляди полицаи се грижеха за сигурността.  \r\nЦентралният площад \"Таксим\" е изцяло блокиран. Властите забраниха достъпа до основната търговска улица в града, която години беше използвана за протестни шествия. Някои обаче пренебрегнаха забраната и се отправиха към площад \"Таксим\", но полицията бързо се намеси.  Хиляди излязоха и във Франция. Освен традиционните шествия, Денят на труда беше и повод за недоволство срещу реформите на президента Еманюел Макрон. Стигна се до сблъсъци между анархисти и полицията. Демонстрантите палиха коли в Париж и обръщаха кофи за боклук, а органите на реда отговориха със сълзотворен газ. Този месец се навършват 50 години от стачките и окупациите в университети и училища във Франция.  В Испания хиляди поискаха по-добри условия за работа.   С многобройни шествия и призиви за по-добри условия на труд 1 май беше отбелязан и в Южна Корея, Хонконг и Тайван.", "date": "2018.05.01", "title": "Протести и арести белязаха Деня на труда по целия свят"}
{"url": "https://www.bgonair.bg/sutreshen-blok/2018-05-01/bogati-vs-bedni-visokite-zaplati-rastat-niskite-ostavat-bez-promyana", "text": "\r\n Около 5 и половина пъти по-висока средна заплата получават компютърните специалисти в България спрямо работещите в хотелите и ресторантите. Това показва докладът на Конфедерацията на независимите синдикати в България (КНСБ) за договарянето на заплатите през 2017 г., по-известен като Докладът за доходите.  По-конкретно, един IT специалист взима средно около 3150 лева, а работещите в туризма получават по 580 лв., показват обявените данни.  \"Огромна част от хората в България живеят в тежки материални лишения. На проблема с неравенството, т.е. разликата между най-богатите и най-бедните в страната ни също трябва да се обърне внимание\", коментира в студиото на  Ваня Григорова от КТ \"Подкрепа\". Според нея най-голямото предизвикателство, което стои пред това тези проблеми да бъдат решени, е липсата на политическа воля. Икономистът Юлиан Войнов е на мнение, че основните причини за разликата в доходите на българите са, по думите му, олигархичният тип икономика у нас, който подтиска развитието на бизнес средата и липсата на инвестиции. \"През последната година страната ни беляза рекорд по ниски инвестиции. А това от своя страна предопределя бавния ръст на българската икономика\", отбеляза той. Сравнено с другите европейски държави, възнагражденията в България изостават номинално между 5 и 10 пъти спрямо старите държави членки и около 1,8-2,2 пъти спрямо новите държави членки. През 2017 г. компенсацията за един отработен час в България е 5,1 евро, при 23,1 евро средно за ЕС. Номиналната разлика е 4,5 пъти. Преди 10 години, през 2007 г., нивата са били съответно 2,3 евро и 19,5 евро, а разликата спрямо старите членки 8,5 пъти, пресмятат синдикатите. \"Ситуацията, изградена в страната ни, се дължи на сериозната регулативна рамка, която съществува в българската бизнес среда и високата корумпираност на българските институции, които пък притискат развитието на предприемачеството. Това води до намаляване на инвестициите и съответно до по-ниско заплащане\", обясни икономистът в студиото на Лора Инджова и Златимир Йочев.", "date": "2018.05.01", "title": "Богати vs. бедни: Високите заплати растат, ниските... без промяна"}
{"url": "https://www.bgonair.bg/world/2018-05-01/tramp-otlozhi-nalaganeto-na-targovski-sanktsii-na-es-do-1-yuni", "text": "Президентът на САЩ Доналд Тръмп реши да удължи решението си за налагане на митнически тарифи за стомана и алуминий върху Европейския съюз до 1 юни, заяви представител на администрацията на Тръмп, цитиран от \"The Wall Street Journal\". Информацията идва само часове преди изключенията за тарифите да изтекат в полунощ за ЕС, Канада, Мексико и други, след което големите вносители щяха да се изправят пред вносни мита от 25 процента за стомана и 10 процента за алуминий. 1-месечното отлагане ще остави изключението в сила. Миналата седмица Брюксел започна да следи вноса на стомана и алуминий в Европа, който се очаква да залее континента след затварянето на американския пазар, припомня  Синдикатите се опасяват, че по-евтините метали ще доведат до масови фалити на производители и уволнения на работници. ЕС заплаши да внесе иск и пред Световната търговска организация срещу американските тарифи, който заплашва с колосални глоби САЩ.  ", "date": "2018.05.01", "title": "Тръмп отложи налагането на търговски санкции на ЕС до 1 юни"}
{"url": "https://www.bgonair.bg/bulgaria/2018-05-01/darzhavata-dava-27-mlrd-lv-za-novi-samoleti-i-btr-i", "text": "Конкурсът за нови изтребители започва отначало след седмица, обяви днес министърът на отбраната Красимир Каракачанов. Според него може да купим до 10 нови машини.  Проектите за нова въздушна и сухопътна техника ще бъдат гласувани на Министерския съвет на 9 май. Военният министър допълни, че проектите са обсъдени с премиера Бойко Борисов.  Новите самолети ще ни стурват 1,5 млрд. лв., а БТР-ите - 1,2 млрд. лв. Вертолетите \"Кугър\" пък ще бъдат превърнати в медицински хеликоптери.", "date": "2018.05.01", "title": "Държавата дава 2,7 млрд. лв. за нови самолети и БТР-и"}
{"url": "https://www.bgonair.bg/world/2018-05-01/valna-ot-stachki-blokira-gartsiya-v-denya-na-truda", "text": "Вълна от стачки блокира Гърция в Деня на труда. Моряците обявиха 24-часова национална стачка. Няма да работят фериботите, което сериозно ще се отрази на транспортните връзки с островите.  Синдикатът на моряците настоява за увеличаване на заплатите и уреждането на спора с пенсионното осигуряване на своите членове.  Сред исканията е още и сключването на колективни договори с цел намаляване на безработицата в сектора.  В днешния празничния ден на 24-часов протест излизат и работещите в градския транспорт на Атина.", "date": "2018.05.01", "title": "Вълна от стачки блокира Гърция в Деня на труда"}
{"url": "https://www.bgonair.bg/world/2018-05-01/ogromen-pozhar-opustoshi-golemi-gorski-nasazhdeniya-v-arizona", "text": "Огромен пожар опустоши близо 8 хиляди акра с горски насаждения в американския щат Аризона. Огънят пламна в петък и продължава да се разраства въпреки усилията на близо 500-те пожарникари, опитващи се да го локализират. Местните власти издадоха предупреждение към хората в района на Финикс, заради гъстите облаци  задушлив дим , които се носят към града. Причините за пожара все още се изясняват.", "date": "2018.05.01", "title": "Огромен пожар опустоши големи горски насаждения в Аризона"}
{"url": "https://www.bgonair.bg/world/2018-05-01/8-dushi-zaginaha-pri-planinski-prehod-v-alpite-sred-tyah-i-balgarka", "text": "Българка загина в Алпите. По време на планински преход загинаха осем души – сред тях е 52- годишната Калина Дамянова. Починал е и съпругът й италианецът Марио Кастильони, който е бил водач на групата. 14 скиори тръгнали по дългия 180 километра и проходим за няколко дни маршрут от френския град Шамони до швейцарския Цермат. Маршрутът е смятан от ски-алпинистите за \"царица\" на зимните преходи, тъй като е изключително труден. Вчера спасителните екипи откриха групата скиори, попаднали в капана на лошото време. Жертвите са италиански, френски и немски граждани. Последва мащабна спасителна акция, в която се включиха 7 хеликоптера. Шестима скиори са спасени.", "date": "2018.05.01", "title": "8 души загинаха при планински преход в Алпите - сред тях и българка"}
{"url": "https://www.bgonair.bg/world/2018-05-01/evropa-sreshtu-plastmasata-zabranyavat-plastmasovite-slamki-i-vilitsi", "text": "Европейската комисия подготвя ново законодателство, което ще доведе до забраната на пластмасовите сламки, прибори, тарелки и дори дръжките за балони. Причината е желанието на Брюксел да увеличи приноса на Европа към запазването на световния океан и плажове, които са силно замърсени с пластмасови отпадъци. Според проект на документа, публикуван от американската медия \"Политико\", Еврокомисията се е спряла на тарелките и сламките, тъй като за тях съществуват широко достъпни алтернативи, изработени от други материали.  Причината ЕС да се реши да подготви общо законодателство е, че ако то се въведе от едни държави, а от други - не, това ще наруши свободната конкуренция и ще изкриви общия европейски пазар, става ясно от проекта на директивата. Документът предвижда въвеждането на глоби за нарушителите, допълнително етикетиране, предупреждаващо за вредата от използването им, както и въвеждането на отделна цена за ползването им, за да се насърчат потребителите да ги заменят с алтернативни. В проекта за директива се иска забрана и на пластмасовите чашки, клечките за уши с пластмасова основа, опаковките на храни и мокрите кърпички. Еврокомисията коментира, че пластмасови продукти, които имат достъпни алтернативи, трябва да бъдат лимитирани, за да се помогне за почистването на природата. По данни на Комисията 80-85% от изхвърляните по европейските плажове боклуци са пластмасови и половината от тях са за еднократна употреба. Съветът на европейските производители на балони и празнични аксесоари обаче смята, че идеята не е добре обмислена и ще застраши здравето на децата, които ще трябва да връзват балоните си и евентуално да се оплетат във връвта, вместо да ги носят на пръчка, пише \"Политико\". Други производители на пластмасови изделия също са недоволни. Ограничаването на пластмасовите изделия за еднократна употреба е част от лансираната в началото на годината от Европейската комисия Стратегия за пластмасите. Тя предвижда и рециклиране на 90 процента от пластмасовите бутилки. Като алтернативи се предвиждат възможността за въвеждане на система за връщане на пластмасовите бутилки срещу възнаграждение за купувачите или покриване на част от разходите за преработка от производителите им. Друга идея е капачките на пластмасовите бутилки да бъдат само на резба, за да не се губят и да замърсяват допълнително, тъй като поради размерите си, са трудни за събиране. Според стратегията за пластмасите ЕС трябва да намали полимерните опаковки наполовина до 2020 г, а до 2030 г - да ги замени изцяло с рециклируеми. Очаква се проектът за забрана на сламките, пластмасовите прибори и дръжките за балони да бъде предложен от Европейската комисия в края на месеца. Снимка: Flickr", "date": "2018.05.01", "title": "Европа срещу пластмасата: Забраняват пластмасовите сламки и вилици"}
{"url": "https://www.bgonair.bg/world/2018-05-01/izrael-obvini-iran-che-tayno-prodalzhava-yadrenata-si-programa", "text": "\r\n Нов етап във враждата между Израел и Иран. Тел Авив обвини Техеран в лъжи относно ядрената си програма. Според израелския премиер Бенямин Нетаняху Ислямската република съхранява информацията за някогашната си програма за разработване на ядрено оръжие, за да я използва в бъдеще.  В подкрепа на думите си Бенямин Нетаняху показа документи, откраднати от израелското разузнаване. Според анализатори презентацията на израелския премиер не е показала нищо ново, което международните експерти да не знаят.  Според амекиранския държавен секретар обаче те доказват, че иранското ядрено споразумение е \"основано на лъжи\".  Доналд Тръмп отдавна се кани да скъса сделката с Техеран и най-вероятно ще го направи още на 12 май.  Днес говорител на британското правителство заяви, че нищо не се е променило и Лондон продължава да подкрепя споразумението.", "date": "2018.05.01", "title": "Израел обвини Иран, че тайно продължава ядрената си програма"}
{"url": "https://www.bgonair.bg/world/2018-05-01/goryashti-nebostargachi-zlokobno-ozariha-sao-paulo", "text": "\r\n Огнен ад се разяри в бразилския град Сао Пауло. Най-малко един човек е загинал, след като горящ небостъргач се срути тази нощ. Трима души са в неизвестност. Пламъците обхванали две съседни сгради, а основите на едната от тях не издържали. 26-етажният блок е бил необитаем, но според местните жители там са се настанявали бездомници.  Свидетели разказват, че са видели хора, викащи за помощ на горните етажи на небостъргача. Други скочили от прозорците, за да избягат от стихията.  170 пожарникари и близо 60 коли все още се борят с пламъците. Властите уверяват, че няма опасност от срутване на второто здание. Въпреки това близките сгради са евакуирани като предпазна мярка.  Причините за пожара се изясняват. Според разследващите той е тръгнал от ниските етажи, след което се е разпространил мълниеносно и е хванал в капан намиращите се по-горе хора. ", "date": "2018.05.01", "title": "Горящи небостъргачи злокобно озариха Сао Пауло"}
{"url": "https://www.bgonair.bg/denqt-on-air/2018-05-01/zakonat-za-chastnata-ohranitelna-deynost-shtyal-da-zatvori-bransha", "text": "\r\n Новият Закон за частната охранителна дейност заплашва да затвори бранша. За това алармира Татяна Иванова, изпълнителен директор на Индустриален клъстер \"Сигурност\". Според нея всички смятат частните охранители за отдел на МВР, а това си отделен икономически сектор. \"Нито едно от предложенията на бранша не беше взето предвид, стана по-зле\", каза в студиото на \"Денят ON AIR\" Иванова, която обясни, че новият Закон за частната охранителна дейност променя така бизнеса, че няма фирма, която да може да изпълни всички изисквания и да работи нормално. \"Всички гледат на нас, като на отдел от МВР. Ние сме частен бизнес. Получава се свръхрегулация. Имаме административни, регулаторни тежести. Броят на лицензите се увеличи\", подчерта Татяна Иванова пред Bulgaria ON AIR. Тя обясни, че браншът на частните охранители иска нов закон, който да е съвременен, устойчив и да не нарушава европейското право, както се получава със сегашния. По думите ѝ настоящата нормативна уредба не може да работи. Татяна Иванова  предупреди също, че са възможни протести и че ще има изкривяване на пазара, защото законът ще въздейства не само върху компаниите от сектора, но и върху много други.", "date": "2018.05.01", "title": "Законът за частната охранителна дейност щял да затвори бранша"}
{"url": "https://www.bgonair.bg/reportazhi/2018-05-01/denyat-na-truda-v-parvomay-e-praznik", "text": "\r\n В село Първомай от много време Денят на труда се почита с тържества и панаир.Там посрещат първи май като имен ден на селото. Празникът обаче с годините се е променил. За труд на първи май на никой не му се говори – набляга се на скарите, търговията и почивката.  Първомай е сред големите села в Благоевградска област. Оранжериите са много, а в тях труда си хвърлят много от местните.  Името на село Първомай винаги се свързва с трудолюбието на местните хора, които преди години от гола поляна създали китно населено място. Днес обаче много от младите хора се отказват от основния поминък – земеделието. ", "date": "2018.05.01", "title": "Денят на труда в Първомай е празник"}
{"url": "https://www.bgonair.bg/denqt-on-air/2018-05-01/balgarite-sme-platili-svobodata-si-s-krav-utochni-rosen-petrov", "text": "\r\n Днес отбелязваме 142 години от избухването на Априлското въстание. По стар стил то избухва на 20 април 1876 г., но днес го отбелязваме на 1 май. \" \", каза в студиото на \" \" журналистът и водещ на предаването \"Операция: История\" Росен Петров. Според него Априлското въстание не е само на Панагюрище, това събитие трябва да е на цялата страна и да се отбелязва с церемонии всяка една година. \" \", обясни Петров пред  . По думите му всички въстаници са осъзнавали, че със своите пушки кремаклийки и черешови топчета няма да бият оръдията на турската армия, но все пак са се вдигнали, защото са искали своя държава. \" \", уточни водещият на \"Операция: История\". Той е категоричен, че международният отзвук след въстанието е бил огромен, а българският народ е платил свободата си с кръв. \" \", отбеляза журналистът.", "date": "2018.05.01", "title": "Българите сме платили свободата си с кръв, уточни Росен Петров"}
{"url": "https://www.bgonair.bg/direktno/2018-05-01/pomnim-li-nayda-mancheva", "text": "\r\n Преди две години се сбогувахме с един от символите на комунизма -тъкачката многомашинничка Найда Манчева, родена в едно недалечно от София село. Именно там изпратихме екипа ни А, какво ще ни разкажат, вижте в следващото видео.", "date": "2018.05.01", "title": "Помним ли Найда Манчева?"}
{"url": "https://www.bgonair.bg/direktno/2018-05-01/da-spasyavash-choveshki-zhivot", "text": "\r\n Доктор Наско Тютюнджиев е един от тримата пластични хирурзи в Русе. Болницата,в която работи покрива три области – Русе, Разград и Силистра. Там се обработват пациенти с изгаряния. Дори и най-тежките. За доктор Тютюнджиев работата в отделението е нещо, което е градил с години.", "date": "2018.05.01", "title": "Да спасяваш човешки живот"}
{"url": "https://www.bgonair.bg/bulgaria/2018-05-01/pravitelstvoto-glasuva-otpuskaneto-na-15-mlrd-lv-za-nov-iztrebitel", "text": "Приключи извънредният брифинг в Министерството на финансите, даден от министъра на финансите Владислав Горанов, вицепремиера Томислав Дончев и министъра на отбраната Красимир Каракачанов. Горанов беше категоричен, че опитът за противопоставяне на институциите няма да донесе политически дивиденти за никого, а това, което се случва в държавата, е положително, въпреки разсъжденията на опозицията по тази тема. На брифинга военният министър Красимир Каракачанов говори за модернизирането на българската авиация. Той заяви, че на по-следващото правителствено заседание ще бъде гласувано отпускането на 1,5 млрд. лв., с които ще бъдат закупени минимум 8 изтребителя. Финансовият министър Владислав Горанов потвърди намеренията на правителството и уточни, че държавният резерв е тема, която кара патриотите да искат да харчат повече. Междувременно Каракачанов покани Корнелия Нинова на следобедна бира в Деня на труда с уточнението, че той и колегите му от коалицията работят всеки ден - дори и в почивен такъв. Така той коментира протестиращите симпатизанти на БСП, който викаха \"оставка\" под прозорците на Министерския съвет.", "date": "2018.05.01", "title": "Правителството гласува отпускането на 1,5 млрд. лв. за нов изтребител"}
{"url": "https://www.bgonair.bg/denqt-on-air/2018-05-01/80-ot-balgarite-poluchavat-pod-srednata-rabotna-zaplata", "text": "\r\n Това каза в студиото на \" \" президентът на КТ \"Подкрепа\" инж. Димитър Манолов. Според него за реална промяна в доходите на българина трябва да работят политиците, но те не го правят. \"Правителствата в повечето случаи мислят едномандатно, разхвърляно и неподредено. Ако се водеше една целенасочена политика по отношение на доходите, нямаше да сме там, където сме в момента. Българите търсят препитание навън\", уточни инж. Манолов. По думите му има работодателски организации, които наричат българина мързелив, непродуктивен и неквалифициран, но когато излезе в чужбина си намира работа веднага. \"1-ви май е празник и ден на работниците, не на политиците. Няма партия, която да не се грижи богатите да стават по-богати. Денят на труда е направен от работници за работници. Повечето добри неща в България за трудещите се не са постигнати с помощта на политици\", обясни още той пред  . Президентът на КТ \"Подкрепа\" е категоричен, че е лесно да се каже какво трябва да се направи за работниците в България, но никой няма да го направи. \"Нещо не е наред, когато човек с минимална работна заплата има такъв данък, какъвто е и на работещ с висока заплата. Категорично трябва да се премахне данъкът върху минималното заплащане\", допълни още Манолов.", "date": "2018.05.01", "title": "80% от българите получават под средната работна заплата"}
{"url": "https://www.bgonair.bg/reportazhi/2018-05-01/tsyala-balgariya-otbelyaza-godishninata-ot-aprilskoto-vastanie", "text": "\r\n България отбелязва 142 години от избухването на Априлското въстание. А в Копривщица традиционно пресъздадоха един от най-героичните моменти в българската история.  Традицията да се прави възстановка на героичните събития от пролетта на 1876-та в Копривщица е от 92 години. В нея се включват около двеста души – и млади, и стари, и не само местните, а всички изпълняват своята роля с голям ентусиазъм.  Председателят на Народното събрание Цвета Караянчева призова заедно да предадем на следващите поколения всичко, което чувстваме и за което милеем на този ден.  Априлското въстание избухва преждевременно на 20-ти април 1876-та година като основната му цел е била да обхване цяла България и да се освободи поробеният български народ от османското иго. Ръководител на бунтовниците в Копривщица е 24-годишният Тодор Каблешков. Той заедно със съратниците си напад конака, за да попречат на започналите предната вечер арести. При престрелката някои от турците успяват да избягат, но дурги падат убити. Веднага след нападението Каблешков изпраща бързо писмо до Панагюрище, което е подписано с кръвта на едно от убитите заптиета. Така известяват, че първата пушка на въстанието вече е гръмнала.  Веднага след героичната възстановка на централният градски площад се изви кръшно българско хоро.", "date": "2018.05.01", "title": "Цяла България отбеляза годишнината от Априлското въстание"}
{"url": "https://www.bgonair.bg/denqt-on-air/2018-05-01/d-r-asen-medzhidiev-lichnite-lekari-imat-osnovatelni-iskaniya", "text": "\r\n Исканията за отпадането на 24 - часовото дежурство и премахването на административните задължения на личните лекари, са основателни. Това обяви председателят на Столичната колегия на Българския лекарски съюз д-р Асен Меджидиев. По думите му писането на всякакви декларации и документи се е увеличило 10 пъти за последните 20 пъти. \"Това е един голям проблем при тях. Тя толкова много се увеличи в последните години, защото много нови наредби се вкараха, много допълнителни документи се издават от тях и в крайна сметка при един преглед общопрактикуващият отделя около 15-18 минути за документация\", обясни д-р Меджидиев в студиото на \"Денят ON AIR\". Той определи и друг голям проблем при личните лекари, а именно обучението на младите им колеги. Д-р Меджидиев обясни, че новата генерация общопрактикуващи трябва да работят при техен по-опитен колега, за да придобият специалност, но личните лекари не могат да си позволят да им плащат заплати. Председателят на Столичната колегия на БЛС, който работи в \"Пирогов\", коментира и влизането на прокуратуратта в различни лечебни заведения, за да разследва как се управляват. По думите му това е добре за всеки директор, за да се види дали добре е изпълнявал функциите си. \"Това е нужно, за да се даде спокойствието\", каза той пред Bulgaria ON AIR, но и попита защо не се търси отговорност от законодателите, които са оставили възможност в нормативната уредба да има шанс за появата на феномена \"Болница в болницата\".", "date": "2018.05.01", "title": "Д-р Асен Меджидиев: Личните лекари имат основателни искания"}
{"url": "https://www.bgonair.bg/bulgaria/2018-05-01/voenna-tehnika-po-patishtata-v-stranata-armiyata-se-gotvi-za-parada-na-6-may", "text": "\r\n На необичайна гледка станаха свидетели шофьорите, пътуващи по магистралите \"Тракия\" и \"Струма\" към София. Военна техника се предвижи днес към летището в Доброславци, откъдето ще се включат в подготовката за парада на 6 май в София.  Военната техника привлече вниманието на шофьорите, а социалните мрежи буквално преляха от снимки на машините. От 3 май над центъра на София ще започнат и тренировъчните полети на авиацията във връзка с военния парад. Снимка: Олег Попов, Bulgaria ON AIR", "date": "2018.05.01", "title": "Военна техника по пътищата в страната! Армията се готви за парада на 6 май"}
{"url": "https://www.bgonair.bg/direktno/2018-05-01/da-izberesh-rodopskoto-selo-hvoyna-pred-milano", "text": "\r\n 24-годишната Кристияна Брънзалова следва архитектура в Миланския политехнически университет. Корените и вдъхновението й обаче я връщат към малкото родопско село Хвойна. Там, тя буквално се спъва в прага на местното училище, на което годините са дали сериозно отражение. Вдъхновена от магичната сграда, младата студентка решава, че ще даде нов живот на училището, събирайки средства за реставрирането му. В амбициозния проект на помощ се включват и местните хора, които Кристияна обича безкрайно много. И въпреки многобройните трудности, тя не се предава, а е категорична, че именно училището, построено от пловдивския архитект Боян Чинков, ще бъде проектът за дипломната й работа. „Била съм на много места, но нито едно от тях не е като Родопите. Усещането там е друго.“ - казва Кристияна. Тази година, 0т 17 до 19-ти август Кристияна и фондация „Даскал Брънзалов“ организират фестивал, чрез който набират средства за опазването на архитектурното наследство в областта Рупчос.", "date": "2018.05.01", "title": "Да избереш родопското село Хвойна пред Милано"}
{"url": "https://www.bgonair.bg/bulgaria/2018-05-01/prirodozashtitnitsi-branyat-sinemorets-ot-zastroyavane-s-protest", "text": "\r\n Природозащитници излязоха на протест срещу застрояването край Синеморец. Хората се обявиха против новия Общ устройствен план на Община Царево, който предстои да бъде приет. Според него се предвижда близо 20% урбанизация на парка. Протестът започна на река Велека, но протестиращите не планират блокада на пътя. \"Притеснението е, че по план Синеморец ще се застрои общо 54%. Притеснени сме за местностите \"Поляните\" и плаж \"Бутамята\". Против сме общинските земи да бъдат застроявани\", обясни Владимир Наумов.  Хората не са против приемането на Общия устройствен план на Царево, но настояват да бъде преразгледан, предаде Стиляна Георгиева. ", "date": "2018.05.01", "title": "Природозащитници бранят Синеморец от застрояване с протест"}
{"url": "https://www.bgonair.bg/bulgaria/2018-05-01/uchenitsi-ot-troyan-dariha-aparatura-na-pirogov", "text": "\r\n Ученици от Троян дариха специализирана техника на \"Пирогов\". Новата апаратура ще даде възможност на малките пациенти да преминават хирургични интервенции с по-малко болка. Парите за специалния апарат са събрани от мартеници, които са изработени лично от децата.  Идеята дошла от Мартин, който преди време бил пациент на най-големия в страната Спешен център. С негова помощ, както и на всичките му приятели от училище, а и не само, започнали да осъществяват идеята си – да направят дарение на болницата, което да помага на болните деца. Подготовката започнала преди месеци, когато учениците направили над 10 хиляди мартеници. С парите от продажбата закупили специален нож за тъкани, от който \"Пирогов\" отдавна се нуждаел.  В кампанията се включила и благотворителна фондация, с помощта на която идеята се разпространила още по-бързо, а дарителите се увеличили. ", "date": "2018.05.01", "title": "Ученици от Троян дариха апаратура на \"Пирогов\""}
{"url": "https://www.bgonair.bg/bulgaria/2018-05-01/za-6-dni-patnite-politsai-ustanoviha-26-hilyadi-narusheniya", "text": "Над 26 хиляди нарушения за 6 дни са установени по време на последната акция за контрол на скоростта на Пътна полиция.  Освен нарушенията за превишена скорост на пътя по време на операцията са установени и редица криминални престъпления. Сред тях са 14 случая на притежание на наркотични вещества, открити са и 5 издирвани лица.", "date": "2018.05.01", "title": "За 6 дни пътните полицаи установиха 26 хиляди нарушения"}
{"url": "https://www.bgonair.bg/reportazhi/2018-05-01/zhiteli-na-blagoevgrad-se-samnyavat-che-am-struma-unishtozhava-razkopki", "text": "\r\n Жителите на Благоевград се събраха край село Покровник, за да проверят появилата се информация, че камиони унищожават археологическите разкопки по трасето на Автомагистрала Струма.  В организирания следобед протест се включиха около 30 души. В последните дни, според хората, има съмнително движение на камиони в участъка. Регионалният министър Николай Нанков увери, че държавата ще направи необходимото по въпроса с археологическите находки край Благоевград. В Благоевград се очаква извънредна сесия по темата за разкопките. Протестиращите искат тя да се проведе на открито, именно край Покровник.", "date": "2018.05.01", "title": "Жители на Благоевград се съмняват, че АМ \"Струма\" унищожава разкопки"}
{"url": "https://www.bgonair.bg/bulgaria/2018-05-01/sagata-v-mladost-prodalzhava-zamestnikat-na-ivancheva-podade-ostavka", "text": "Продължава сагата около Столичния квартал \"Младост\". Владимир Клисуров, който замества Десислава Иванчева, докато тя е в ареста, е подал оставка.  Или поне се е опитал. Това е написал самият той във Facebook профила си.  Клисуров твърди, че иска да се откаже от поста си, но няма кой да му разпише оставката.  \"Вероятно известно време ще трябва да съм нещо като заместник-кмет, заместващ титуляра – всъщност това е пореден щрих от трагикомедията, която тече\", пише още той. Клисуров споделя, че ще са му необходими и трудовоправни съвети.", "date": "2018.05.01", "title": "Сагата в \"Младост\" продължава: Заместникът на Иванчева подава оставка"}
{"url": "https://www.bgonair.bg/bulgaria/2018-05-01/bsp-organizira-protestno-shestvie-sreshtu-bednostta-i-koruptsiyata", "text": "По традиция, в Деня на труда - 1 май - БСП организира митинг, обявен срещу корупцията, мизерията и бедността. Протестното шествие събира в 11 ч. до Паметника на незнайния воин на пл. \"Александър Невски\" и ще тръгне от там в 12 ч. Ще продължи по ул. \"Г.С.Раковски”, бул. „Дондуков” и ще приключи пред пл.\"Независимост\" - до Министерския съвет. Социалистите призовават гражданите да излязат, за да изразят желанието си за достойни доходи и срещу корупцията, която ги ограбва. След края на митинга започва Празник на свободното слово и свободните медии пред Народния театър \"Иван Вазов\".", "date": "2018.05.01", "title": "БСП организира протестно шествие срещу бедността и корупцията"}
{"url": "https://www.bgonair.bg/sutreshen-blok/2018-05-01/chestvame-142-godini-ot-karvavoto-aprilsko-vastanie", "text": "\r\n Навършват се 142 години от Априлското въстание. По стар стил то избухва на 20 април 1876 г., но днес го отбелязваме на 1 май.  Едно от най-значимите събития по време на Освобождението е организирано от Българския революционен централен комитет. Въстанието избухва предсрочно заради предателство и бързо бива потушено, но кървавият развой на събитията показва на Европа и Русия неправдата, пред която българският народ е изправен.  \"Априлското въстание е върха на българската история. Ако го носим в сърцето си, ще станем по-добри и велики българи. Правим всичко възможно да го отпразнуваме подобаващо. Тази години честванията са под патронажа на председателя на НС Цвета Караянчева\", отбеляза кметът на Копривщица Генчо Герданов.  По-късно през деня в града ще се проведе възстановката на априлските събития, в която по думите на Герданов участват над 200 човека. Копривщица е дом на въстаническите чествания от 1926 година, предаде Миглена Георгиева.", "date": "2018.05.01", "title": "Честваме 142 години от кървавото Априлско въстание!"}
{"url": "https://www.bgonair.bg/bulgaria/2018-05-01/rumen-radev-prez-facebook-koruptsiyata-i-klientelizmat-ni-obrichat", "text": "\"Днес, светът отбелязва Международния ден на труда и работническата солидарност. Един от празниците, които сплотяват отвъд националните граници и култури\", заяви президентът Румен Радев във Facebook по повод днешния 1 май. \"Уважението към труда е мерило за обществената справедливост. У нас в много региони и в много професии трудът е недооценен. Затова бих желал да поздравя хората, които отстояват правото на достойни условия на труд и справедливо заплащане\", добавя държавният глава. \"Общество, в което пътят към успеха не минава през труда и съзиданието, а през корупцията и клиентелизма, е обречено на постоянна криза и неудовлетвореност. От нас зависи да ги преодолеем. Затова искам да благодаря на всички онези: бедни и заможни хора на умствения и физическия труд, които с почтеност и усърдие градят и пазят България\", подчерта още Радев.  Честит Първи май, скъпи сънародници!\", заключава Радев, предаде  . ", "date": "2018.05.01", "title": "Румен Радев през Facebook: Корупцията и клиентелизмът ни обричат!"}
{"url": "https://www.bgonair.bg/bulgaria/2018-05-01/bsp-ot-protesta-sreshtu-koruptsiyata-mafiya-ostavka", "text": "\r\n Хиляди социалисти от цялата страна се включиха в протеста срещу корупцията и бедността, който Столетницата организира на днешния 1 май – Международен ден на труда. \n По пътя си към Министерския съвет социалистите скандираха: \"Мафия\" и \"Оставка\"! По данни на организаторите в шествието са се включили около 15 000 души, 70 автобуса от цялата страна са довели симпатизанти на БСП за протеста, оглавяван от лидера на червените Корнелия Нинова. \"Благодаря ви, че имате смелостта днес да се съберем и нашият глас да бъде чут\", обърна се тя към множеството на шествието. То е под наслов: Срещу мизерията и грабежа. Акцент на \"червените\" изказвания ще е нуждата от адекватна политика срещу бедността и корупцията. По обед затворени за движение бяха ул. \"Г. С. Раковски\", бул. \"Александър Дондуков\" и района около храм-паметника \"Александър Невски\".  ", "date": "2018.05.01", "title": "БСП от протеста срещу корупцията: Мафия! Оставка!"}
{"url": "https://www.bgonair.bg/bulgaria/2018-05-01/intenzivni-proverki-za-neplateni-globi-aktsiyata-na-patna-politsiya-prodalzhava", "text": "До 6 май продължава специализираната полицейска операция на пътна полиция с акцент невръчени електронни фишове и неиздължени в срок задължения по Закона за движението по пътищата.  Екипи на \"Пътна полиция\" ще бъдат разположени по пътищата в цялата страна и най-вече по шосетата, водещи към граничните контролно-пропускателни пунктове. Освен на водачите, проверки за невръчени фишове ще се извършват на пътниците, които притежават свидетелства за управление на МПС.", "date": "2018.05.01", "title": "Интензивни проверки за неплатени глоби: Акцията на \"Пътна полиция\" продължава"}
{"url": "https://www.bgonair.bg/sutreshen-blok/2018-05-01/emiliyan-stanev-i-feyletonite-na-aleko-izlizat-ot-uchebnitsite", "text": "\r\n Фейлетоните на Алеко Константинов, както и целият Емилиян Станев ще бъдат изхвърлени от учебниците по български език и литература. Това става ясно от новите учебни програми, които Министерството на образованието и науката публикува за обсъждане. Промените касаят основно 11 и 12 клас. Вместо публицистиката на Щастливеца, в 11 клас ще се изучава неговият \"Бай Ганьо на гости\", а Емилиян Станев изпада като задължителен автор изобщо от образователната програма за средните училища. \"До подобно предложение се е стигнало след множество дискусии, продължили месеци и дори години наред, съвместно с учителите. В учебната програма са включени твърде много неща, докато в същото време други важни ги няма\", коментира в студиото на   бившият министър на образованието и науката проф. Тодор Танев. По думите му, мнението на специалистите е, че фейлетоните не са жанра, намиращ се в центъра на предмета литература. \"Алековите фейлетони може би биха подхождали на един друг предмет, който вече не се изучава в училище - гражданско обучение. Трябва да се има предвид обаче фактът, че опресняването на материала ще откъсне учениците от четенето\", допълни още Танев. Запазва се, както досега, изучаването в последните две години в клас само на български автори. Някои от текстовете са орязани за сметка на нови произведения на съвременни автори като Виктор Пасков и Борис Христов. \"Всяка крайност е груба грешка. Тъй като няма специален предмет, в който да бъдат изучавани, Алековите фейлетони, както и на тези на другите автори, трябва да намерят място в учебната програма\", подчерта журналистът Нора Стоичкова. Пред  тя бе категорична, че има произведения, които колкото и архаично да звучат, не трябва да отпадат от учебния материал.  Писателят Христо Раянов пък отбеляза, че прекаленото генериране на идеи никога не води до нищо добро в дългосрочен план. \"Има творби, които са непреходни и с добра работа от страна на учителите всички ученици ще могат да разберат архаичния език, на който са написани. Надявам се готвените промени в учебната програма да са добре обмислени, защото все пак става въпрос за образование на деца, които трябва да се научат да мислят критично, да подлагат на съмнение всичко, без значение дали им харесва или не. А това може да стане единствено чрез литературата\", посочи той. От Министерството на образованието посочват, че за да няма реакции срещу отпадането на автори и произведения, учителите ще имат право сами да подбират допълнителни текстове. Преподавателите обаче са на мнение, че и сега часовете не стигат за всичко, още повече за допълнителна литература.  Промяната към момента е обект на дискусии в МОН.      ", "date": "2018.05.01", "title": "Емилиян Станев и фейлетоните на Алеко излизат от учебниците?"}
{"url": "https://www.bgonair.bg/bulgaria/2018-05-01/tir-katastrofa-blokira-patya-ruse-byala", "text": "\r\n Тежка катастрофа блокира пътя Русе-Бяла. Ударили са се два ТИР-а – турски и български – тежко е пострадал единият от шофьорите, който е откаран в болница в Русе.  Движението в района е затруднено. Инцидентът е станал в края на село Волово, в участък с много завои. Българският ТИР, натоварен със санитарен фаянс, е пътувал към Петрич, когато странично е бил ударен в ремаркето от турски камион.  По първоначална информация, шофьорът на чуждестранния ТИР е заспал зад волана. Имало е опасност камионът му да се запали, но ситуацията е овладяна на място.  При удара турският шофьор е получил гръдна травма. Причините за инцидента се изясняват. ", "date": "2018.05.01", "title": "ТИР-катастрофа блокира пътя Русе-Бяла"}
{"url": "https://www.bgonair.bg/bulgaria/2018-05-01/s-shestvie-i-trudovo-pravni-konsultatsii-sindikatite-otbelyazaha-denya-na-truda", "text": "\r\n Синдикатите отбелязаха Деня на труда - 1 май с традиционно шествие в столицата.  Стотици се включиха в демонстрацията на КТ \"Подкрепа\", която премина през централната градска част на София. Те настояха за по-достойно заплащане, особено на хората, които извършват нощен труд, предаде репортерът на Bulgaria ON AIR Милена Енчева. А другата синдикална организация КНСБ отбеляза 1 май с трудово-правни консултации за всички хора, които трябва да знаят правата си на работното място. Юристите на Профзъюза казват, че работодателите днес са много по-коректни отколкото преди години. Все още обаче най-големите им прегрешения остават неизплащането на трудови задължения, предсрочното прекратяване на трудовите договори, както и неизплащането на компенсации.", "date": "2018.05.01", "title": "С шествие и трудово-правни консултации синдикатите отбелязаха 1 май"}
{"url": "https://www.bgonair.bg/bulgaria/2018-05-01/dnes-roditeli-obyavyavat-voyna-na-darzhavata", "text": "\r\n \n Точно в 11:00 ч. пред Народното събрание се събраха родители, за да обявят война на държавата и \"да почетат паметта на бъдещето на България\". Това бе част от мотото на протеста им. Според тях, ако държавата продължава по пътя, по който е тръгнала, ще престане да съществува. \"С протеста си и обявяването на \"код черно\" символично погребваме бъдещето на тази страна\", обяви Златина Хаджипанайотова. Тя е вдовица с три деца, които не могат да получат нито наследствена, нито персонална пенсия. Протестиращите настояват държавата да промени приоритетите си. Искат детски добавки за всяка българска майка, адекватно безплатно лечение за всяко българско дете, което се нуждае от такова, държавата да отдели пари за кувьози, а сираците да получават пенсии. Протестиращите родители заявяват, че държавата не трябва да не бъде мащеха на децата си.", "date": "2018.05.01", "title": "Родители обявиха война на държавата!"}
{"url": "https://www.bgonair.bg/bulgaria/2018-05-01/kmetat-na-s-tazha-i-oshte-6-ma-dushi-ostavat-v-aresta", "text": "Спецсъда остави в ареста кмета на с. Тъжа и още 6-ма души. Те бяха задържани при спецакция на ГДБОП. Обвинени са към склоняване на момичета към проституция. Според разследващите кмтът на старозагорското село Тъжа Цвятко Балабуров бил тарторът на бандата, която оплела в мрежите си 20 момичета.  Специализираният съд реши да остави и останалите шестима задържани по случая с аргумента, че няма опасност да се укрият, но могат да извършат друго престъпление. Всеки един от обвиняемите има право да обжалва своята мярка за отклонение и тя да се гледа след седмица от Апелативния специализиран съд.", "date": "2018.05.01", "title": "Кметът на с. Тъжа и още 6-ма души остават в ареста"}
{"url": "https://www.bgonair.bg/bulgaria/2018-05-01/142-godini-ot-aprilskoto-vastanie", "text": "Навършват се 142 години от Априлското въстание. То избухва на 20 април стар стил, което е 1 май нов стил, 1876 година в Копривщица. Организирано е от Българския революционен централен комитет. Въстанието избухва предсрочно заради предателство. Героичната дата ще бъде отбелязана с различни прояви в цялата страна.", "date": "2018.05.01", "title": "142 години от Априлското въстание"}
{"url": "https://www.bgonair.bg/sutreshen-blok/2018-05-01/mayka-u-nas-se-otricha-che-vaksinite-mogat-da-prichinyat-uslozhneniya", "text": "\r\n Искра Хотнишка е родител, която не желае държавата и здравната система да я притиска да ваксинира децата си. Тя е един от тези повече от 4000 души, които са се подписали срещу готвените промени в имунизационния календар и задължителните ваксини. На това здравните власти пък отговарят с финансови санкции. Хотнишка обясни, че е против натиска за ваксиниране, защото децата са с различна имунна система и не трябва да бъдат поставяне под общ знаменател. \"В България масово лекари и здравни власти отричат, че ваксините могат да причинят усложнения\", каза Искра Хотнишка в студиото на \"България сутрин\". Д-р Георги Миндов от Дружеството на софийските общопрактикуващи лекари пък каза, че фактът, че майките смятат, че детето им е увредено от ваксина, не значи, че това наистина е така. Той беше категоричен, че не знае за такъв случай от неговите колеги, а той самият също не е имал подобен в своята дългогодишна практика. \"Ако имаше и най-малкото съмнение за нещо такова ние щяхме да обявим бунт да не слагаме ваксините. Ние сме някаква мафия, която срещу някакви пари, някакви ни притискат от горе, заплашват ни - Няма такова нещо! Това е абсурдно, да увреждам хората за 4.50 лв., които ми плаща НЗОК\", категоричен беше той пред Bulgaria ON AIR. Д-р Миндов обясни също, че при масова неимунизация пада общият имунитет на обществото и следват взривове от болни от предотвратими заболявания. Искра Хотнишка пък беше категорична, че е по-добре държавата да стимулира кърменето, което е по-добрият и естeствен начин за имунизация.", "date": "2018.05.01", "title": "Майка: У нас се отрича, че ваксините могат да причинят усложнения"}
{"url": "https://www.bgonair.bg/sutreshen-blok/2018-05-01/bedstvashtoto-semeystvo-na-teodora-v-braziliya-skoro-se-pribira", "text": "\r\n Добри новини за българката Теодора Маджарова, която страда от онкологично заболяване! Тя и съпругът ѝ Александър ще могат съвсем скоро да тръгнат от Бразилия към Истанбул.  32-годишната жена замина за процедури при медиум, но състоянието ѝ внезапно се влоши. В резултат на това, никоя авиокомпания не пожела да се ангажира с транспортирането ѝ до България.  Истината между алтернативната и конвенционалната медицина ли е и какво представлява интегративната онкология?  \"Информираността е от изключително значение за здравето. Масова ситуация е хората да имат много ниско ниво на информираност. Надеждата в интегративната онкология е голяма. Това е нова парадигма, която цели рязко да подобри процеса на лечение. Хората трябва да се съветват със специалисти, а не случайни хора\", отбеляза д-р Христо Дамянов от Медицински център \"Интегративна медицина\". В \"България сутрин\" медикът посочи, че истината за лечението на рака е между алтернативната и конвенционалната медицина.  Полетът на Теодора към Турция и оттам към България ще бъде на 4 или 5 май, в зависимост от потвърждението на авиокомпанията за получените пари.  \"Теодора е много скромен, тих и добър човек. Още когато откриха диагнозата, тя прецени, че е по-добре да предпази близките си от тежката битка, която ѝ предстоеше. Тя измина много дълъг път. \r\nКогато чух за лечението в Бразилия бях притеснен, но вярвах, че тя е намерила нещо, което може да ѝ помогне. Тя не го е направила без да се информира“, сподели първият ѝ братовчед Дидо Колев. Председателят на фондация \"Неогенезис\" Елена Банова два пъти се сблъсква с рака и успява да надвие коварната болест. \"Това са изкупителните жертви на недостатъците на българската онкология. Наясно съм какво означава алтернативни терапии и никога не бих заложила на тях. Надеждността им е под 1%. Не е възможно интелигентен човек да се подведе по начина, по който семейството на Теодора се е подвело. Имахме подобен случай само преди 5 години\", подчерта тя. Банова изтъкна пред репортера на Bulgaria ON AIR Михаела Карабельова, че алтернативното лечение е химера. Тя категорично дискредитира методологията на д-р Дамянов.  \"Не отиваш в напреднал стадий, за да се излекуваш, а за да стопираш. Винаги търся клинично доказаното\", обясни Банова. \"Коя е Банова и има ли медицинско образование, за да дава лечебни съвети на онкоболните? Хората губят надежда пред тежкото състояние на здравната система. Това, което виждам в момента няма нищо общо с очакванията ми след смяната на режима. Но хората трябва да се консултират със специалисти\", заключи д-р Дамянов. \r\n  ", "date": "2018.05.01", "title": "Бедстващото семейство на Теодора в Бразилия скоро се прибира!"}
{"url": "https://www.bgonair.bg/sutreshen-blok/2018-05-01/lyatoto-prodalzhava-oshte-broeni-dni-zadava-se-zastudyavane", "text": "\r\n Лятното време продължава с високите за сезона температури. Над по-голямата част от страната ще бъде слънчево, но на места ще има купеста облачност. Ако завали, то ще бъде за кратко. Валежите през следващите дни ще бъдат далеч. Това прогнозира климатологът на Bulgaria ON AIR Симеон Матев.  \"В Западна България се очаква да превали в следобедните часове. Източната част на страната е покрита с облаци. Те ще се стопят към средната част на страната. Към събота и неделя временно ще дойде краят на лятното време, което ни огря през април\", посочи той в студиото на \"България сутрин\". ", "date": "2018.05.01", "title": "Лятото продължава още броени дни – задава се застудяване"}
