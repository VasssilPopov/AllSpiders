{"url": "https://www.bgonair.bg/world/2018-12-24/v-turtsiya-razsledvat-dvama-aktyori-za-obida-sreshtu-erdogan", "text": "Властите в Турция разследват двама известни актьори за обида срещу президента Реджеп Ердоган. В телевизионно шоу Метин Акпънар и Мюждат Гезен обиждали държавния глава и призовали към преврат. По-рано, без да ги назовава поименно, Ердоган разкритикува актьорите и заяви, че те са фалшиви актьори и заплаши, че ще си платят.  Досега в Турция повече от 70 000 души са арестувани заради предполагаеми връзки с опита за преврат преди две години.", "date": "2018.12.24", "title": "В Турция разследват двама актьори за обида срещу Ердоган"}
{"url": "https://www.bgonair.bg/denqt-on-air/2018-12-24/nikolay-urumov-ima-novo-pokolenie-koeto-se-zavrashta-u-nas-ima-badeshte-za-balgariya", "text": "\r\n Вярата е движеща, лошо е ако си се обезверил, нямаш вяра и си изтъкан от съмнение и подозрение. Вярата, надеждата и любовта са двигателя на човешкия живот. Иначе е много кратък другият път да отлетиш. Това каза Николай Урумов в навечерието на Рождество Христово в студиото на \"Денят ON AIR\". Според него демокрацията е взела на българите т. нар. \"сляпа вяра\" и е останала реалната вяра. \"Имахме през тези 30 години моменти на сляпа вяра, сляпо вярвахме в много пастири и месии. Всеки един шамар, който сме получавали, ни е давал урок. От една страна сме много мнителни, от друга сме непоправимо вярващи наивници и вярваме на всичко. Изтъкани сме от това противоречие. Именно заради това сме странни, различни и интересни\", сигурен е актьорът. Той обясни, че половината му ден отива в репетиции в Сатиричния театър, а другата част от деня репетира в Народния театър. \"Тези, които са заминали извън България, не са загубили своята идентичност. Те са българи, те искат да бъдат българи, те търсят България. Има едно ново поколение, което се завръща. Аз познавам такива деца, познавам и други, които са съученици и колеги на дъщеря ми, които не искат да заминават навън. Има нещо много различно и много интересно, има бъдеще за България\", допълни актьорът. Той смята, че всички българи в чужбина сънуват България и винаги в сърцата им има една нишка, която ги дърпа към родината. \"Сигурен съм, че ще става все по-хубаво и по-хубаво у нас\", завърши Урумов.", "date": "2018.12.24", "title": "Николай Урумов: Има ново поколение, което се завръща у нас... Има бъдеще за България"}
{"url": "https://www.bgonair.bg/bulgaria/2018-12-24/koledna-ukrasa-izpepeli-kashta-vav-velikotarnovsko", "text": "Цяло семейство във Великотърновско остана без дом за празниците след като пожар изпепели къщата им.  Пламъците са тръгнали от лампички, увити около коледната елха. Огънят е погълнал покрива и стаите.  За щастие и четеримата души, които живеят в къщата, са невредими.  Семейството е намерило подслон за коледните празници.  А от противопожарната служба предупреждават да се внимава при избора на празничното осветление.", "date": "2018.12.24", "title": "Коледна украса изпепели къща във Великотърновско"}
{"url": "https://www.bgonair.bg/world/2018-12-24/raste-broyat-na-zhertvite-na-opustoshitelnoto-tsunami-vrahletyalo-indoneziya", "text": "\r\n Расте броят на жертвите на опустошителното цунами, което връхлетя Индонезия. Най-малко 280 души са загинали, стотици са ранени, а десетки са безследно изчезнали. Властите предупреждават, че в следващите дни още по-смъртоносни вълни могат да ударят индонезийското крайбрежие, тъй като вулканът Анак Кракатау продължава да изригва. Хиляди, които живеят по крайбрежните райони, напуснаха домовете си. Смъртоносното цунами унищожи стотици домове. Стихията припомни спомени от 2004 година, когато 226 000 души загинаха вследствие на мощно цунами, предизвикано от земетресение.", "date": "2018.12.24", "title": "Расте броят на жертвите на опустошителното цунами, връхлетяло Индонезия"}
{"url": "https://www.bgonair.bg/bulgaria/2018-12-24/godinata-on-air-kakvo-ni-zaveshta-dyado-dobri-svetetsat-ot-baylovo", "text": "\r\n Тази година ни напусна Дядо Добре, познат повече като светецът от Байлово. Той завеща всичко, което има, на църквата. Добре Добрев оставя 2 завещания - едното от 2004 година, другото от 2007 г. Първото е записано, че дарява земеделски земи на БПЦ, а във второто пише, че дарява всичките си пари на църквата, като е записано, че всички средства са събрани чрез лични дарения от миряните. Той настоява тези пари да се използват за възстановяване на манастира в село Елешница. В документа пише, че оставя на дъщеря си Богдана да се погрижи за изпълнение на завещанието му.  Манастирът в село Елешница започва да се възстановява с парите, дарени от дядо Добри. Той желае манастирът да стане действащ. Известно е, че в мястото до момента са инвестирани 40 хил. лв.", "date": "2018.12.24", "title": "Годината ON AIR: Какво ни завеща дядо Добри - светецът от Байлово"}
{"url": "https://www.bgonair.bg/bulgaria/2018-12-24/praznichno-glavni-ulitsi-i-bulevardi-v-stolitsata-ostanaha-prazni", "text": "В навечерието на Рождество – по стара традиция, повечето българи оставиха пазара за последния момент. Въпреки това на столичните базари и търговски центрове няма голямо струпване на хора. Тъй като остават няколко часа до Бъдни вечер, някои хора все още пазаруват стоки като кисело зеле за сарми и сушени плодове за ушав. Други пък са закъснели с подаръците и правят последни покупки. Трафикът в София е изключително лек. Във социалните мрежи се появиха десетки клипчета и снимки на празни главни улици и булеварди. Появи се например любопитна снимка на улица \"Витошка\" напълно празна. Материалите предизвикаха отново различни коментари. От МВР съобщиха, че няма натоварени пътни участъци в страната. Все пак на главни артерии има екипи на полицията. Снимка: Facebook група \"Видяно в София\"", "date": "2018.12.24", "title": "Празнично: Главни улици и булеварди в столицата останаха.... празни"}
{"url": "https://www.bgonair.bg/bulgaria/2018-12-24/mazh-e-s-opasnost-za-zhivota-sled-katastrofa-na-patya-kazanlak-stara-zagora", "text": "Въпреки мерките за сигурност нов епизод от войната на пътя и в предпразничните дни.  Вътрешният министър Младен Маринов разпореди проверка по случая с катастрофата с директора на \"Гранична полиция\" Светлан Кичиков.  Той е настанен във ВМА в София, без опасност за живота, с травми по лицето.  Кичиков катастрофира вчера с личния си автомобил, в който е пътувал към София със семейството си.  А през изминалата нощ мъж, около 30-годишен, е с опасност за живота след тежка катастрофа на пътя Казанлък-Стара Загора.  Той се врязал с автомобила си в мантинелата на лек завой до с. Тулово.  Пътният участък Казанлък-Стара Загора е сред най-опасните в страната с много тежки пътни инциденти.", "date": "2018.12.24", "title": "Мъж е с опасност за живота след катастрофа на пътя Казанлък-Стара Загора"}
{"url": "https://www.bgonair.bg/denqt-on-air/2018-12-24/mitropolit-antoniy-tryabva-da-imame-silna-volya-i-vyara", "text": "\r\n Днес отбелязваме един от най-светлите християнски празници - Бъдни вечер. Семейството се събира в очакване на раждането на Божия син - Исус Христос. \"Целият християнски свят очаква Спасителят още веднъж да се роди в сърцата и душите ни. Важно е да обръщаме внимание на малките чудеса, които стига да поискаме достатъчно силно и искрено, могат да се превърнат в реалност\", коментира в студиото на  Западно и Средноевропейският митрополит Антоний. Той допълни още, че в съвременния свят непрестанно сме заобиколени от най-различни изкушения, които замъгляват съзнанието ни. Затова и хората все по-често в отчаянието си прибягват до \"услугите\" на различни баячки, врачки и екстрасенси, които от своя страна пък са отлични психолози и казват това, което човек иска да чуе. \"Хората трябва да имат силна вяра, да не униват пред изпитанията и Бог ще ги подкрепи. Най-важно е да имаме силна воля и дух, дори и да паднем, да се изправим и да продължим напред\", каза още гостът в студиото на Ганиела Ангелова. Митрополит Антоний отбеляза, че трудно е само за онези, които имат слаба воля и вяра. \"В най-трудните си моменти винаги се обръщаме от дълбините на сърцата си към Господ. И стига да сме искрени, той ще ни подаде ръка\", посочи той пред  .  ", "date": "2018.12.24", "title": "Митрополит Антоний: Трябва да имаме силна воля и вяра!"}
{"url": "https://www.bgonair.bg/bulgaria/2018-12-24/direktorat-na-granichna-politsiya-postrada-pri-katastrofa", "text": "Директорът на \"Гранична полиция\" гл. комисар Светлан Кичиков е пострадал при катастрофа. Инцидентът е станал около 14.30 ч. в неделя. Служебният автомобил, с който е пътувал, е сериозно потрошен. Той се е ударил с ТИР.  Катастрофата е станала на автомагистрала \"Тракия\" в района на Пазарджик в посока София. В автомобила е имало още една жена и две деца, които не са пострадали. Инцидентът се разследва.", "date": "2018.12.24", "title": "Директорът на \"Гранична полиция\" пострада при катастрофа"}
{"url": "https://www.bgonair.bg/bulgaria/2018-12-24/badni-vecher-e", "text": "Днес посрещаме Бъдни вечер - един от най-светлите християнски празници. Семейството се събира в очакване на раждането на Божия син - Иисус Христос.  Според библейското предание, на Бъдни вечер започват родилните мъки на Дева Мария. Тази вечер е начало на празненството, възславящо Христовото рождение.  Празничната трапеза включва обреден хляб, а ястията на масата трябва да са нечетен брой - 7, 9 или 11. Сред тях са пълнени чушки с ориз, сърми, боб, леща, варено жито, баница с тиква, ошав.  Според традицията колкото повече са ястията, толкова по-богата ще е годината. Вярва се, че на когото се падне парата от питата, той ще има най-голям късмет през годината.", "date": "2018.12.24", "title": "Бъдни вечер е!"}
{"url": "https://www.bgonair.bg/bulgaria/2018-12-24/prez-praznichnite-dni-sinya-i-zelena-zona-v-sofiya-nyama-da-ima", "text": "Днес и през всички празнични дни зоните за платеното паркиране в София няма да работят. В почивните дни – 24, 25 и 26 декември, както и на 1 януари догодина, в \"синята\" и \"зелената\" зона ще се паркира свободно.  В останалите дни между празниците обаче правилата за паркиране в широкия център на града важат.  В зоните ще се плаща в четвъртък и петък – 27 и 28 декември, както и в понеделник – 31 декември. ", "date": "2018.12.24", "title": "През празничните дни \"синя\" и \"зелена зона\" в София няма да има"}
{"url": "https://www.bgonair.bg/sutreshen-blok/2018-12-24/praznichnata-sedmitsa-zapochva-s-toplo-vreme-s-temperaturi-do-13-gradusa", "text": "\r\n Празничната седмица започва с топло за сезона време. Днес облачността ще се увеличава и след обяд от северозапад ще започнат превалявания от дъжд, които до полунощ ще обхванат цялата страна. Ще духа умерен вятър от запад-югозапад, но по-късно след обяд ще започне да се ориентира от северозапад и ще се усили. С него ще нахлува студен въздух. Това прогнозира в студиото на  синоптикът Симеон Матев.  Максималните температури ще са между 8 и 13 градуса, на места в Предбалката и по-високи.  Вечерта с понижението на температурите, на места във високите полета на Западна България дъждът ще преминава в сняг, но ще спира. Във вторник и сряда валежите ще спрат, но времето ще застудее. Минималните температури ще са между минус 8 и плюс 1 градуса, а максималните между минус 3 и плюс 7 градуса.  В четвъртък и петък времето ще остане без промяна. Валежи не се очакват. Ще има променлива облачност. Максималните температури ще са между 1 и 7 градуса, съобщи още синоптикът на  .", "date": "2018.12.24", "title": "Празничната седмица започва с топло време, температурите - до 13 градуса"}
{"url": "https://www.bgonair.bg/sutreshen-blok/2018-12-24/babite-ot-selo-balkantsi-otrupayte-trapezata-na-badni-vecher-che-da-vi-e-bogata-godinata", "text": "\r\n Днес посрещаме Бъдни вечер - един от най-светлите християнски празници. Семейството се събира в очакване на раждането на Божия син - Иисус Христос.  В китното селце Балканци старите български традиции се съхраняват стриктно. Бабите от пенсионерски клуб още от ранни зори са започнали приготовленията за празника. Празничната трапеза включва обреден хляб, а ястията на масата трябва да са нечетен брой - 7, 9 или 11. Сред тях са пълнени чушки с ориз, сърми, боб, леща, варено жито, баница с тиква, ошав.  Според традицията колкото повече са ястията, толкова по-богата ще е годината. Вярва се, че на когото се падне парата от питата, той ще има най-голям късмет през годината. Бабите са категорични - всичко трябва да се приготви постно - дори и питката. \"Първото парче от питката се отчупва и се слага пред иконата на Богородица в къщата. На трапезата трябва да присъстват нечетен брой ястия. Трябва да има плодове, орехи, питка, баница, боб, сарми и други\", допълват още бабите за Bulgaria ON AIR. С прикадяване се почва вечерята на Бъдни вечер - то се прави за здраве, прикадяват се всички стаи, после се отива при животните, а накрая отиваме край масата. \r\n  ", "date": "2018.12.24", "title": "Бабите от село Балканци: Отрупайте трапезата на Бъдни вечер, че да ви е богата годината"}
{"url": "https://www.bgonair.bg/sutreshen-blok/2018-12-24/tervel-pulev-shte-se-bie-za-nov-poyas-v-nachaloto-na-2019-g", "text": "\r\n Тази година Тервел Пулев продължи убедителното си представяне на професионалния ринг и завоюва Европейска титла в полутежка категория.  12 победи в 12 мача, 11 от тях с нокаут. Продължителността на повечето двубои е не повече от 5 рунда. По-малкият от братята Пулеви далеч не е по-малко мотивиран и техничен на ринга. \"Винаги се стремя всеки следващ път да е по-добре\", сподели пред  Тервел. След победата обаче се заговори, че може да се насочи към по-големи отличия.  ", "date": "2018.12.24", "title": "Тервел Пулев ще се бие за нов пояс в началото на 2019 г."}
{"url": "https://www.bgonair.bg/sutreshen-blok/2018-12-24/angel-dzhambazki-skandalat-s-dabch-beshe-tselenasochen-udar-na-dps", "text": "\r\n Политически скандали, икономически злоупотреби и гейтове, бунтове и оставки... Кои бяха изненадите, успехите и провалите през годината? \"Безспорно неуспех беше скандалът в Държавната агенция за българите в чужбина, тъй като страната ни допусна да стане за смях. За успехи не мисля, че е редно да се говори, тъй като голяма част от българските граждани все още не виждат живота си като задоволителен. Затова е по-добре да се наблегне върху това, което трябва да се прави занапред\", коментира в студиото на   евродепутатът Ангел Джамбазки. Припомняме, че ДАБЧ се забърка в най-големия скандал, откакто започна да раздава удостоверенията за български произход на хората, които кандидатстват за гражданство. Нейният шеф Петър Харалампиев бе арестуван в края на октомври като лидер на организирана престъпна група, занимаваща се с вземане на подкупи и други престъпления. Той бе обвинен за подкуп от 5000 евро и още пет случая, в които е упражнил търговия с влияние срещу сумите от по 350 евро на човек. Според разследващите парите са взимани главно за издаване на удостоверения за български произход на чужденци, които искат да вземат български паспорт. По-късно пък в банкова касета на името на отстранения главен секретар на ДАБЧ Красимир Томов бе открита голяма сума пари в различни валути, чиято обща стойност надхвърля 427 000 лева. Томов също бе задържан за постоянно в ареста заедно с Петър Харалампиев и още двама души от предполагаемата организирана престъпна група. Пред   Ангел Джамбазки бе категоричен, че скандалът с ДАБЧ е бил удар на Движението за права и свободи. \"Те непрестанно се опитват да ерозират общественото доверие. Трябва да е ясно, че ДАБЧ не издава документи и паспорти. Агенцията издава удостоверение, което след това подлежи на проверки от редица институции и ако някой подаде фалшиви документи, то няма как те да останат незабелязани\", отсече евродепутатът.", "date": "2018.12.24", "title": "Ангел Джамбазки: Скандалът с ДАБЧ беше целенасочен удар на ДПС"}
{"url": "https://www.bgonair.bg/sutreshen-blok/2018-12-24/otnovo-zhertvi-na-patya-problemat-bil-che-institutsiite-ne-si-varshat-rabotata", "text": "\r\n Броени дни след като електронните винетки влезнаха в продажба, нов знак на Северната тангента, изискващ стикер за движение, възмути жители на столичния район Нови Искър.  Часове по-късно от Пътната агенция премахнаха маркировката и увериха, че софиянци ще пътуват свободно по околовръстните артерии.  И докато АПИ се занимаваше с отстраняване на грешни пътни знаци, тежка верижна катастрофа край Пазарджик отне живота на петима и рани десетки.  Сред версиите за тежкия инцидент са мъгла и неопесъчен път. Докога ще даваме жертви на пътя и ще се стигне ли до нови оставки в Пътната агенция?  \"Според изследванията, които направихме, стана ясно, че налице са сериозни пропуски не само по отношение на опесъчаването на пътя, а и на грешно поставени пътни знаци\", коментира в студиото на  Емил Марков от Института за пътна безопасност. Бившият шеф на транспортната комисия в 43-ия парламент Настимир Ананиев пък бе категоричен, че жертвите на пътя ще намалеят тогава, когато отговорните институции започнат да си вършат работата. Пред   той бе категоричен, че трябва да има наказателна отговорност. И призова за пълен одит на знаковата уредба в държавата, тъй като жертвите продължават да растат стремглаво.", "date": "2018.12.24", "title": "Отново жертви на пътя, проблемът бил в институциите!"}
{"url": "https://www.bgonair.bg/sutreshen-blok/2018-12-24/bilyana-petrova-zashto-tsatsarov-sledi-lichno-deloto-ima-i-po-golemi-prestapleniya", "text": "\r\n Десислава Иванчева и заместничката ѝ Биляна Петрова напуснаха ареста. Те са обвинени за получаване на подкуп в голям размер от строителния предприемач Александър Ваклин. Двете жени прекараха заедно в килията 8 месеца. Делото премина с многобройни скандали, но все пак накрая тяхното искане да се върнат у дома с мярка \"домашен арест\" бе удовлетворено.  Репортерът на Bulgaria ON AIR Иван Иванов се срещна с Биляна Петрова в нейния дом в утрото на Бъдни вечер. По думите на бившата зам.-кметица на \"Младост\" това е най-прекрасната Бъдни вечер. \"Подготвяме са за делото, защото 8 месеца нямахме възможност да разговаряме нормално с адвокатите. Това не е равен старт, това е малкият човек срещу държавата. В ареста имаше специални съоръжения за подслушване на разговорите с адвокатите. Бяхме 8 месеца в информационно затъмнение. Никога не е имало такъв случай, това е прецедент\", категорична е Петрова. Тя попита защо главният прокурор Сотир Цацаров следи лично делото \"Иванчева\" и е запознат с подробности по случващото се. \"Има много по-големи престъпления, които се случват. Защо тях не държи под личен отчет? Защо не разследва нашите сигнали, които подавахме\", пита още тя. Тя коментира и условията, в които с Десислава Иванчева трябваше да живеят 8 месеца. Тя обясни, че в Сливенския затвор условията са такива, че психиката на човек се срива. \"Ние сме уникален случай, защото за 8 месеца посетихме Сливенския затвор, бяхме и в болницата към Централния софийски затвор. Постоянно си събирахме багажа, но все пак не ни пускаха. В момента даже още част от багажа ми е в Сливенския затвор\", разясни обвиняемата. Петрова смята, че делото ще е на своята финална права след около 2-3 месеца.", "date": "2018.12.24", "title": "Биляна Петрова от вкъщи на Бъдни вечер: Делото \"Иванчева\" е прецедент"}
{"url": "https://www.bgonair.bg/sutreshen-blok/2018-12-24/v-utroto-predi-badni-vecher-skladovete-na-otets-ivan-prazni", "text": "\r\n В утрото преди Бъдни вечер хората, настанени в приюта на отец Иван в Нови Хан, ще посрещнат празниците доста оскъдно. Само преди броени дни стана ясно, че складовете на приютите са изпразнени, а обитателите му са изправени на ръба на оцеляването.  Отец Иван е категоричен: \"Тази година е много по-различна от други, имаме много по-малко дарения и продукти, складовете са изпразнени\". По думите му минали години е имало в пъти повече дарения, с които настанените в Нови Хан успяват да оцелеят до Великден, а даже и до лятото, но тази година нещата не стоят по този начин. \"Доста от продуктите са привършили, но до Великден не може да се изкара. Около 210 души ще посрещнем празниците в дома в Нови Хан, напират още да идват, но е пълно, няма къде да ги приемам\", сигурен е отчето пред Bulgaria ON AIR. Все пак той успокой, че домът няма да остане без ток за коледните и новогодишни празници. \"Подготвили сме се за празниците, днес е последен ден от поста. Днес всичко ще бъде постно, ще правим баница с орехи и тиква. Питка ще има също за всички. Успяваме да радваме хората и децата тук\", завърши отец Иван. \r\n  ", "date": "2018.12.24", "title": "В утрото преди Бъдни вечер: Складовете на отец Иван - празни"}
