{"url": "https://www.bgonair.bg/economy/2018-11-20/otnovo-izbirame-lyubima-aviokompaniya-sas-sky-awards", "text": "APG Bulgaria ще връчи традиционните награди за най-добра авиокомпания, избрана от пътниците. Потребителите могат да гласуват на  , до 29 ноември 2018. Организаторите обещават един от всички гласували да спечели първия си самолетен билет за 2019. Победителите ще станат ясни на официална церемония на 05.12.2018 г. Вотът на пътниците ще определи най-предпочитаните авиокомпании в следните категории: \r\nОрганизатор на Sky Day 2018 е АПГ България. Партньори на събитието са Международната асоциация за въздушен транспорт /IATA/, Асоциацията на българските туроператори и туристически агенти /АБТТА/, APG Airlines, Ръководство на въздушното движение (ДП РВД), Sabre Bulgaria, Асоциацията на почетните консули в България, Агенция Тринитикс, хотел Маринела. С медийната подкрепа на БТА, Bulgaria ON AIR и b2b Magazine. Снимка: APG България.", "date": "2018.11.20", "title": "Отново избираме любима авиокомпания със Sky Awards"}
{"url": "https://www.bgonair.bg/bulgaria/2018-11-20/uchenie-proveri-reaktsiyata-na-institutsiite-pri-samoletna-katastrofa", "text": "Повече от 100 пожарникари, полицаи, медици и доброволци участваха в мащабно учение за реакция при инцидент с пътнически самолет край Стара Загора.  Целта е да се проверят реакциите на всички институции в рамките на единната система за спасяване при случай на самолетна катастрофа. Беше направена демонстрация за реакция при сигнал за много жертви след разбиване на самолет. Учението включваше обезопасяване на самолета от спасителни екипи и изнасяне на пътниците в специални пунктове на БЧК и на Спешна помощ.  Водолази направиха симулация за издирване на части от самолета във водата и за спасяване на оцелели и бедстващи пътници.", "date": "2018.11.20", "title": "Учение провери реакцията на институциите при самолетна катастрофа"}
{"url": "https://www.bgonair.bg/world/2018-11-20/napadatel-s-nozh-naraga-politsay-v-bryuksel-kreshtyal-e-allah-e-velik", "text": "Нападение с нож в центъра на Брюксел. Пострадал е полицай. Откаран е в болница без опасност за живота.  По непотвърдена информация нападателят е крещял \"Аллах е велик\". Разследващите проверяват всички възможни версии, сред които и връзка с екстремистки групировки. Засега обаче не са известни конкретните мотиви на нападателя.  Смята се, че той може и да страда от психическо разстройство.", "date": "2018.11.20", "title": "Нападател с нож наръга полицай в Брюксел, крещял е \"Аллах е велик\""}
{"url": "https://www.bgonair.bg/bulgaria/2018-11-20/tervel-pulev-obleche-voynishkata-uniforma-za-boevete-pri-slivnitsa", "text": "Европейският шампион по бокс в полутежка категория Тервел Пулев, се включи във възстановките на боевете при Сливница.  \"В наши дни, войните се водят по коренно различен начин. Но е хубаво дори съвсем бегло да се доближим до събития от историята, чрез възстановки\", написа боксьорът в социалната мрежа на Instagram, и сподели снимки във войнишката униформа.  Неговите последователи в социалната мрежа приеха радушно ролята му.", "date": "2018.11.20", "title": "Тервел Пулев облече войнишката униформа за боевете при Сливница"}
{"url": "https://www.bgonair.bg/bulgaria/2018-11-20/sled-sayta-na-ns-anarhistite-udariha-i-tozi-na-ministerstvoto-na-ikonomikata", "text": "Хакерите, които преди ден удариха сайта на Народното събрание, сега хакнаха и сайта на Министерството на икономиката.  В специално съобщение, разпространено до медиите тази вечер, те информираха, че в 21:50 ще атакуват сайта на Министерството. В посоченият час сайтът не се отваря. \"Г-н Караниколов, вие не решавате проблеми, вие ги създавате! #an4rchy #АНАРХИСТИТЕ\", пише в съобщението. Снимка: Pixabay", "date": "2018.11.20", "title": "Анархистите хакнаха сайта на Министерството на икономиката"}
{"url": "https://www.bgonair.bg/bulgaria/2018-11-20/prezidentat-postavi-3-usloviya-za-da-se-sreshtne-s-boyko-borisov", "text": "\r\n Президентът Румен Радев, който участва в тържество по повод 105 години от създаването на Съюза на българските писатели в НДК, постави три условия за среща с премиера Бойко Борисов. \r\n  \"Среща ще има когато водената от премиера коалиция разработи ясна и конкретна визия за справяне с корупцията по високите етажи на властта, за прекратяване на катастрофалния срив на инвестициите и за постигане на икономически ръст, който да направи така, че да догоним държавите от Централна и Източна Европа. Нали не очаквате, че ще разговаряме и ще обсъждаме четиригодишната програма на кабинета \"Борисов\" 3, която изведе хората на улиците?\", попита Радев. По повод коментарите от последните дни за трудово му възнаграждение президентът коментира, че не той определя заплатата на държавния глава, а Народното събрание. По думите му народните представители са в пълното си право да я намалят както намерят за добре.  \r\n ", "date": "2018.11.20", "title": "Президентът постави 3 условия, за да се срещне с Бойко Борисов"}
{"url": "https://www.bgonair.bg/bulgaria/2018-11-20/dobrovoltsi-ot-burgas-prizovaha-za-poveche-tolerantnost-kam-peshehodtsite", "text": "\r\n В деня без жертви на пътя на три от най-оживените кръстовища в Бургас се проведоха акции.  Доброволци от две младежки организации раздаваха стикери на водачите с призив да ги залепят на задните си стъкла и по този начин да изразят своята толерантност към пресичащите на пешеходни пътеки.  ", "date": "2018.11.20", "title": "Доброволци от Бургас призоваха за повече толерантност към пешеходците"}
{"url": "https://www.bgonair.bg/world/2018-11-20/vulkanat-fuego-izrigna-okolo-4000-dushi-byaha-evakuirani", "text": "Близо 4 000 души бяха евакуирани заради мощното изригване на вулкана Фуего в Гватемала. Кратерът е засипал околностите с огромно количество пепел и лава. Властите създадоха зона за сигурност в радиус от няколко километра заради очаквани нови и по-мощни изригвания. При изригване на същия вулкан през юни загинаха 194 души, а още стотици други бяха обявени за изчезнали. Това е петото изригване на Фуего – един от най-активните вулкани в Централна Америка, от началото на годината.", "date": "2018.11.20", "title": "Вулканът Фуего изригна: Около 4000 души бяха евакуирани"}
{"url": "https://www.bgonair.bg/world/2018-11-20/italiya-naredi-zadarzhaneto-na-humanitarniya-korab-izpolzvan-ot-lekari-bez-granitsi", "text": "Италия нареди задържането на хуманитарния кораб Акуариус. Причината е предполагаемо незаконно изхвърляне на опасни отпадъци в Средиземно море.  Според разследването плавателният съд, който е използван от хуманитарната организация \"Лекари без граници\" за превозване намигранти от Африка в Европа, е пренесъл 24 тона опасни отпадъци.  Банковите сметки на \"Лекари без граници\" в Италия са запорирани. От организацията обаче заявиха, че всички нейни операции в пристанищата винаги са били извършвани според стандартните процедури.", "date": "2018.11.20", "title": "Италия нареди задържането на хуманитарния кораб, използван от \"Лекари без граници\""}
{"url": "https://www.bgonair.bg/world/2018-11-20/opasnost-ot-navodneniya-v-12-ispanski-provintsii", "text": "Опасност от наводнения в 12 испански провинции заради поройните дъждове. Най-тежко е положението в автономната област Валенсия. В две нейни провинции - Аликанте и Валенсия, кодът за опасно време бе повишен до най-високия - \"червен\".  Придошлите след обилните валежи води предизвикаха истински хаос на Канарските и Балеарските острови. Заради високите вълни на остров Тенерифе, се наложи евакуацията на живеещите в крайбрежните зони.  В неделя река Лабрада в автономната област Галисия излезе от коритото си и стана причина за смъртта на 83-годишна жена.", "date": "2018.11.20", "title": "Опасност от наводнения в 12 испански провинции"}
{"url": "https://www.bgonair.bg/world/2018-11-20/prah-pri-prahta-pepel-pri-pepelta-kak-nyakoi-imeniya-v-kaliforniya-se-okazaha-nepokatnati", "text": "Прах при прахта, пепел при пепелта... Равносметката от най-опустошителните пожари в историята на Калифорния е: 80 загинали и над 280 души в неизвестност. Повече от 10 500 домове са изравнени със земята. Хиляди семейства ще трябва да съберат всичко, което им е останало в двете си ръце и да изградят живота си отново – да преодолеят загубата на близки, да загърбят дома си, защото него вече го няма. Да построят нов – другаде. 10 500 къщи изравнени със земята. 80 души – слети с пепелта Някои, обаче, имат друга съдба. Някои ще се върнат в именията си – величествено издигащи се над останките, над опустошителната картина. Непокътнати. Защото някои не само имат късмет, а имат и пари. Докато хиляди пожарникари се опитваха да гасят жестоките пламъци, за да спасят домовете на хиляди хора, някои огнеборци изпълняват не национален, а частен ангажимент – наети са от знаменитости да пазят собствените им имения от огъня. Така например Ким Кардашиян и Кание Уест решават да наемат частен екип пожарникари, за да съхранят скъпия си имот в Хидън хилс в Лос Анджелис. И те далеч не са единствените. Непокътнати от пламъците изглеждат и домовете на Шер, Бритни Спиърс, Кортни Кардашиян, чиито имения сякаш са били буквално заобиколени от огнената стихия в Калифорния. Чудо или просто добър разход на средства? Богатите, богатите – те да са живи! Знаменитостите изразиха своите съболезнования към загиналите и останаха съпричастни към хората, загубили домовете си в пламъците. В Twitter и Instagram звездите изпратиха безброй послания в подкрепа на пострадалите. Вероятно докато пият кафето си сред пепелта на същите тези домове, които ги заобикалят. Естествено, това не е съвсем така. Заповедта за евакуация все още е в сила и в района не се допускат хора. Въпреки това лошият вкус в устата след подобно (лицемерно, ако щете) изказване остава. Не за друго – просто изглежда някак нагло да си съпричастен с пострадалите при пожара, а междувременно да ангажираш цял пожарникарски екип само и единствено за себе си. Един за теб, един за Кание, за Шер, за Бритни.... Пожарите да ги гаси друг. Джесика Симпсън също не пропусна да парадира със своята \"подкрепа\" в социалните мрежи: \"Моля се за всички в Калифорния, които бяха засегнати от тези ужасни пожари...\" (Всички, освен мен, нали...) Междувременно къщите на Майли Сайръс и Джерард Бътлър пък бяха напълно изпепелени, а много знаменитости решиха да дарят огромна сума пари, за да се възстановят последиците от пожарите.  Междувременно на места екипите продължават да се борят с пожара. Прогнозата за времето предвижда появата на вятър, а това ще доведе и до известни затруднения. Както стана ясно – над 280 души са в неизвестност. Цифрата падна, след като първоначално беше обявено, че над 1000 са хората, които са обявени за изчезнали. Издирвателните операции продължават и към момента, на места вали дъжд, а това със сигурност ще доведе до проблеми, тъй като пепелта се превръща в гъста кал, а под нея може да са погребани тела.", "date": "2018.11.20", "title": "Прах при прахта, пепел при пепелта... Как някои имения в Калифорния се оказаха непокътнати?"}
{"url": "https://www.bgonair.bg/world/2018-11-20/zaginal-i-shestima-raneni-pri-derayliraneto-na-vlak-kray-barselona", "text": "Един човек загина, а шестима са в болница, след като пътнически влак дерайлира край Барселона. Причината за инцидента е паднало на релсите свлачище.  Испания продължава да е в плен на лошото време. Заради поройните дъждове опасност от наводнения е издадена за 12 провинции.  Най-тежко е положението в автономната област Валенсия. В провинциите Аликанте и Валенсия кодът за опасно време е повишен до най-високия - \"червен\". Придошлите след обилните валежи води предизвикаха истински хаос и на Канарските и Балеарските острови.", "date": "2018.11.20", "title": "Заради свлачище: Влак дерайлира край Барселона, един човек загина"}
{"url": "https://www.bgonair.bg/world/2018-11-20/arestuvaha-trima-mazhe-v-melbarn-podgotvyali-atentat-v-grada", "text": "Полицията в Мелбърн задържа трима мъже по подзрения, че подготвяли терористичен акт във втория по големина австралийски град.  Заподозрените са австралийски граждани на възраст между 21 и 30 години. Те са се опитвали да се снабдят с полуавтоматично оръжие, за да извършат атаката, която според властите е била неизбежна.  Ако бъдат признати за виновни, мъжете може да получат доживотни присъди.", "date": "2018.11.20", "title": "Арестуваха трима мъже в Мелбърн, подготвяли атентат в града"}
{"url": "https://www.bgonair.bg/world/2018-11-20/32-godishen-latinoamerikanets-ubi-lekar-farmatsevt-i-politsay-pri-strelba-v-chikago", "text": "\r\n Стрелба в болница \"Мърси\" в Чикаго. Четирима души, сред които и стрелецът загинаха. Двама са тежко ранени. Нападателят, идентифициран като 32-годишния Хуан Лопез, е бил убит при престрелка с полицията. Той нахлул в болничното заведение, търсейки жена, с която имал връзка. Според полицията мотивите за трагедията са на личностна основа и не става дума за тероризъм. Кметът на Чикаго Рам Еманюел заяви, че жертвите са две жени – лекар и фармацевт и притекъл се на помощ полицай – баща на три деца. Здравното заведение е било евакуирано и няма пострадали пациенти, уточниха местните власти.", "date": "2018.11.20", "title": "32-годишен латиноамериканец уби лекар, фармацевт и полицай при стрелба в Чикаго"}
{"url": "https://www.bgonair.bg/world/2018-11-20/beliyat-dom-vazstanovi-akreditatsiyata-na-izgoneniya-zhurnalist-ot-cnn", "text": "Белият дом възстанови акредитацията на журналиста от CNN Джим Акоста. Той се завърна в президентската резиденция, където отразява работата на държавния глава, след като преди две седмици влезе в остър словесен спор с Доналд Тръмп. Акредитацията на Акоста бе върната, след като CNN заведе съдебен иск за нарушаване не само на личните права на своя служител, но и на Първата поправка, която защитава свободата на словото. Федералният съд във Вашингтон постанови достъпът на журналиста до Белия дом да бъде възстановен, а от своя страна администрацията на Тръмп въведе нови правила за пресконференциите. Всеки журналист, присъстващ на президентските брифинги, ще има право да му зададе само по един въпрос.", "date": "2018.11.20", "title": "Белият дом възстанови акредитацията на изгонения журналист от CNN"}
{"url": "https://www.bgonair.bg/bulgaria/2018-11-20/maykite-na-detsa-s-uvrezhdaniya-prodalzhavat-s-protestite", "text": "Въпреки оставката на вицепремиера Валери Симеонов протестът на майките на деца с увреждания пред Министерския съвет продължава и днес.  Те са категорични, че ще останат под прозорците на властта докато депутатите не гласуват оставката на Симеонов. Ще продължи и протестът на палатките, както в София, така е в страната, до окончателното приемане на второ четене на законите, засягащи хората с увреждания, във вида, в който са съгласувани с тях. Самият Валери Симеонов пък не присъства днес на заседанието на Националния съвет за тристранно сътрудничество, съобщи репортер на  . Meждувременно стана ясно, че социалните партньори са подкрепили законопроекта за социалните услуги, които се очаква да бъдат напълно безплатни, а общините ще имат ангажимент към прилагането им.  Meждувременно стана ясно, че законът за социалните услуги продължава пътя си към Министерския съвет и парламента. Той е част от пакета социални закони, за приемането на които протестиращите майки на деца с увреждания настояват, заедно със Закона за хората с увреждания и Закона за личната помощ. Законопроектът беше подкрепен от КНСБ, КРИБ, БТПП и Съюза за стопанска инициатива. КТ \"Подкрепа\" и АИКБ се въздържаха да го подкрепят, а от БСК бяха \"против\". Законопроектът за социалните услуги предвижда държавата да гарантира минимален пакет от социални услуги, заложени в национална карта на социалните услуги, които се финансират от държавния бюджет. С проекта се въвежда разделение на социалните услуги на общодостъпни и специализирани. Ще има общодостъпни безплатни услуги, които са насочени към всички, а не единствено към хора от уязвимите групи. Безплатните услуги са свързани предимно с информиране, консултиране и подкрепа на родители по въпросите на ранното детско развитие и отглеждане на деца, ранна интервенция за увреждане и помощ в кризисна ситуация.", "date": "2018.11.20", "title": "Майките на деца с увреждания продължават с протестите"}
{"url": "https://www.bgonair.bg/bulgaria/2018-11-20/sadat-reshi-severin-shte-bade-nastanen-v-zatvornicheska-psihiatriya", "text": "\r\n Северин Красимиров, обвинен за изнасилването и за убийството на 30- годишната журналистка Виктория Маринова ще бъде настанен в затворническата психиатрия за срок от 30 дни. Това реши днес Окръжният съд в Русе. Очаква се след този срок да стане ясно дали мъжът, обвинен за убийство и изнасилване, е вменяем и може да носи наказателна отговорност. Пред съда той заяви, че когато му причернее пред очите, става избухлив и не си спомня какво прави.  Събраните по досъдебното производство данни сочат, че Северин е имал психични проблеми от дете. В затвора в Ловеч ще му бъде направи комплексна психиатрична експертиза. Очаква се до 4 месеца обвинителният акт за убийството да бъде внесен в съда.", "date": "2018.11.20", "title": "Съдът реши: Северин ще бъде настанен в затворническа психиатрия"}
{"url": "https://www.bgonair.bg/bulgaria/2018-11-20/mariya-nikolova-zaema-myastoto-na-valeri-simeonov-kato-vitsepremier", "text": "\r\n Началникът на кабинета на вицепремиера в оставка Валери Симеонов - Марияна Николова, ще заеме неговото място в кабинета. Това става ясно от програмата на Народното събрание за утрешното заседание. Промените в кабинета ще бъдат гласувани като първа точка, а името на Николова е посочено там. Николова е адвокат по професия. От 2015 г. до 2017 г. е ръководител на отдел „Договорно-правен и правна защита“ . Преподавател е по структура на администрацията и административен процес в Института по публична администрация към МС. \r\nБлизо шест часа продължиха срещите днес в Министерския съвет за бъдещето на управлението на страната. В крайна сметка от малката коалиция не съобщиха официално дали има взето решение кой ще замени като вицепремиер подалия оставка лидер на НФСБ. От кабинета на Симеонов съобщиха, че днес изявления няма да има, а пресконференцията ще е в сряда преди заседанието на МС.", "date": "2018.11.20", "title": "Мария Николова заема мястото на Валери Симеонов като вицепремиер"}
{"url": "https://www.bgonair.bg/bulgaria/2018-11-20/karlovtsi-otnovo-na-protest-blokiraha-glavniya-pat-sofiya-burgas", "text": "\r\n Нов протест блокира за близо два часа главния път София-Бургас в района на Карлово тази вечер.  Проливният дъжд не спря стотици граждани да пресичат пешеходната пътека на шосето в знак на несъгласие с цените на горивата.  Те бяха охранявани от полицейски екипи. За разлика от снощи, протестът тази вечер беше с издадено надлежно разрешително от общината.  По-късно карловци направиха автомобилно шествие до съседния град Сопот. Те зареждаха колите си на бензиностанциите с жълти стотинки. Според тях цените на горивата са изкуствено завишени.", "date": "2018.11.20", "title": "Карловци отново на протест: Блокираха главния път София-Бургас"}
{"url": "https://www.bgonair.bg/bulgaria/2018-11-20/predlozhenieto-na-menda-stoyanova-za-obezshteteniyata-otpadna", "text": "\r\n Депутатите от бюджетната комисия приеха на второ четене промените в закона за застраховане. Така обезщетенията за най-близкия кръг роднини на загинали в катастрофи няма да имат лимит от 20000 лв. Именно това беше първоначалното предложение на председателя на комисията Менда Стоянова. Лимит от 5000 лева ще има за по-далечния кръг от роднини на загиналите в пътнотранспортни произшествия.  До 6 месеца Комисията за финансов надзор трябва да разработи методика, по която да се оценяват неимуществените щети за пострадалите близки.  Така цената на задължителната гражданска отговорност ще остане на нивата си от последните месеци. Специалистите обаче предупреждават, че тези мерки са временни.", "date": "2018.11.20", "title": "Предложението на Менда Стоянова за обезщетенията отпадна"}
{"url": "https://www.bgonair.bg/bulgaria/2018-11-20/valcho-arabadzhiev-ostava-v-aresta-vapreki-molbata-za-po-leka-myarka", "text": "\r\n Вълчо Арабаджиев остава в ареста въпреки молбата на защитата му за по-лека мярка за неотклонение. Медицинска експертиза доказа, че заболяванията му могат да бъдат лекувани в болницата към затвора.  Обстоен преглед е доказал, че болките в гърба на Вълчо Арабаджиев на този етап не заплашват живота му.  Ако той напусне килията, най-вероятно ще отпътува при родителите си, които все още се укриват, и до този момент не е ясно къде се намират. В мотивите си съдът посочи още, че опасността от извършване на ново престъпление е голяма.  В последните си думи пред съда, Арабаджиев напомни, че от 12-годишен живее и учи в чужбина. Не знаел всички подробности около бизнеса на родителите си, и нямало как да предполага откъде са парите.", "date": "2018.11.20", "title": "Вълчо Арабаджиев остава в ареста въпреки молбата за по-лека мярка"}
{"url": "https://www.bgonair.bg/denqt-on-air/2018-11-20/detsko-zdrave-pirogov-spetsialisti-patuvat-i-preglezhdat-detsa-bezplatno", "text": "\r\n Националната програма \"Детско здраве - Пирогов\" ще се проведе за шеста поредна година. Специалисти пътуват по градовете и преглеждат малки деца безплатно. \"За последната година сме прегледали около 2000 деца. Последно бяхме в Кюстендил и за един ден прегледахме 450. Става въпрос за високоспециализирани профилактични прегледи. Идеята е да помогнем на местните педиатри и общопрактикуващи лекари\", обясни началникът на УНГ отделението на \"Пирогов\" д-р Асен Меджидиев в студиото на \" \". Той сподели, че цел на кампанията е да се изградят и кол центъри, които местните лекари да използват, за да са в постоянна връзка с пътуващите специалисти и да може да се реагира при тежки и спешни случаи. Детски картини в подкрепа на програмата ще бъдат представени на търг на 23 ноември, като целта е да се съберат средства. Инциативата се организира  от Мисис България Ана Иванова и пиар експерта Патриция Кирилова. Ана Иванова коментира пред  , че здравеопазването в другите държави няма нищо общо с нашето. Д-р Асен Меджидиев обясни, че прегледите са профилактични и се гледат гръбначни изкривявания, аномалии в тазобедрените стави и стъпалата, намалението на слуха - неща, с които специалистите могат да се справят много по-добре, ако са хванати в ранна детска възраст.", "date": "2018.11.20", "title": "\"Детско здраве - Пирогов\": Специалисти пътуват и преглеждат деца безплатно"}
{"url": "https://www.bgonair.bg/bulgaria/2018-11-20/domat-i-kantorata-na-advokatkata-iren-savova-osamnaha-oblepeni-s-neyni-nekrolozi", "text": "\r\n Домът и кантората на известния столичен адвокат Ирен Савова осъмнаха облепени с нейните некролози. Ирен Савова е адвокат по няколко знакови дела - защитник е на обвинената в корупция Десислава Иванчева, като е и представител на държавата по делото за т.нар. царски  неделя съседите ѝ се обаждат, че в блока им в центъра на София има разлепени нейни некролози. Близо до дома ѝ се намира и адвокатската ѝ кантора.  \"Рано сутринта някой е залепил некролог и са пуснати отдолу под вратата. Намерени са от чистачката в 6:30. Това е психопат, просто такова нещо не може да направи нормален човек според мен, вероятно търси някакво отмъщение или е заплаха\", сподели управителят на блока Петко Геров. В разлепените некролози, пише че адвокатът винаги ще носи вина от делата и заклинанията, които е правила, както и че всичко в живота се връща като бумеранг.  \"От една страна, това е един вид заплаха, защото някой ми казва аз знам къде живееш, знам къде работиш, знам какъв ти е пътят, траекторията. И другото - да приемем, че някой напълно луд човек, който по някакъв начин е останал засегнат по дело, по което е бил противна страна и на психическа основа е отключил яростта си и е направил подобно нещо\", обясни адвокатката. Савова вече сигнализирала за случая на телефон 112, както и на полицията, но се оплака от бездействие на институциите. От столичната полиция обясниха, че случилото се не е престъпление според Наказателния кодекс, както и че при тях няма постъпил сигнал от страна на засегнатите лица.", "date": "2018.11.20", "title": "Домът и кантората на адвокатката Ирен Савова бяха облепени с нейни некролози"}
{"url": "https://www.bgonair.bg/denqt-on-air/2018-11-20/kamen-vodenicharov-bitkata-s-politicheskiya-elit-u-nas-e-izmoritelna", "text": "\r\n Гражданско недоволство срещу ниския стандарт на живот и управлението на държавата. Протестите срещу цените на горивата и за по-висок стандарт на живот у нас продължават. В редица градове на България отново имаше демонстрации, бяха блокирани възлови булеварди.  \"За съжаление пропуснахме редица възможности да реформираме нашата прекрасна страна. Зацикляме в едни и същи сфери по няколко пъти през няколко години. Останалите народи от Източна Европа като че ли успяха да намерят баланса, нещо, което при нас обаче не се наблюдава\", коментира в студиото на  актьорът Камен Воденичаров. По думите му отговорни за случващото се са всички граждани, тъй като именно те са тези, които трябва да изискват каквито и да било промени от политиците. \"Друг е въпросът обаче, че народните представители се фокусират върху далаверите, кражбите и т.н. А хората са обезверени. Населението ни се топи. Много наши сънародници се пръснаха по целия свят и никой не е в състояние да ги упрекне, защото те потърсиха реализация и бъдеще за себе си и децата си. Битката с тази политическа класа в държавата ни е много изморителна\", каза още Камен Воденичаров в студиото на Ганиела Ангелова. Междувременно стана ясно, че началникът на кабинета на вицепремиера в оставка Валери Симеонов - Марияна Николова, ще заеме неговото място. Тя е адвокат по професия. От 2015 г. до 2017 г. е ръководител на отдел \"Договорно-правен и правна защита\". Преподавател е по структура на администрацията и административен процес в Института по публична администрация към МС.  ", "date": "2018.11.20", "title": "Камен Воденичаров: Битката с политическия елит у нас е изморителна"}
{"url": "https://www.bgonair.bg/denqt-on-air/2018-11-20/koy-shte-nasledi-simeonov-i-kakvo-veshtae-badeshteto-za-vlastta", "text": "\r\n Срещата на \"Обединените патриоти\" и премиера Бойко Борисов трябваше да стигне до заключение кой ще поеме ролята на Валери Симеонов, след неговата оставка. Уви, до подобно решение не се стигна. Или поне не беше официално обявено. Шефът на кабинета на НФСБ Марияна Николова е спрягана за новия вицепремиер. Това става ясно от програмата на Народното събрание за утрешното заседание. \"Липсата на политическа визия кой да поеме вицепремиерския пост е изключително политическо късогледство. Политическата йерархия изисква най-малкото човекът, който ще замести Валери Симеонов, да бъде политически равностоен. Лидерът на партията не може да се замени с шефа на кабинета му. Това, че Николова познава работата на Симеонов, не означава, че тя може да управлява системата, която ще ѝ бъде поверена. Взаимоотношенията между \"Патриотите\" няма да се повлияят. Не изключвам скандали в малката коалиция в близкото бъдеще“, отбеляза политологът Георги Киряков.  Той допълни, че ако скандалите в ОП продължават да тежат на властта и обществото, то нещата ще продължават да циклят на едно и също място. \"Напрежението пречи на взимането на важни решения. Зорлем карат хората с тези скандали да се политизират. Има усещане за предсрочни избори. Вече почти не се говори за пълен мандат. Новият хоризонт са предсрочните избори\", посочи той в \"Денят ON AIR\".  Уви, според политолога Атанас Стефанов Марияна Николова е бързо решение, което в крайна сметка е удачно. \"Николова е все пак човек, който е запознат с работата на Валери Симеонов. Ако се търси човек за запълване на вакуума, от това е добър вариант. Замяната на Симеонов с неполитическо лице е добра идея, за да спадне политическото напрежение след изказванията му. Станахме свидетели в много случаи на експертни назначения. \"Обединените патриоти\" успяват да създават големи скандали, произлизащи от самите тях. Обществото се нагнетява когато властта се занимава със своите проблеми, а не с проблемите на народа\", подчерта той пред Bulgaria ON AIR.   \"Винаги след разговор с премиера, \"Обединените патриоти\" се стабилизират. Те нямат много изгода от това да продължават със скандали. Понякога причината е много елементарна – политическото его. Свръхпроизводството на безсмислени скандали не произвежда тежест в общественото мнение\", коментира още Стефанов.  Темата на разговора премина и към ролята на президента Румен Радев в непрестанните скандали и протести, които тресат страната. По думите на Киряков задачата на президента е трудна, тъй като той хем иска да вземе позиция за проблемите на хората, хем не иска да се цапа с всекидневните скандали. \"Участието в скандалите няма да донесат на Радев никакви политически дивиденти. За съжаление българският избирател и хората, които активно се занимават с политика, виждат Радев като опозиция. Но той няма такива права\", каза той. Атанас Стефанов изтъква, че протестите из цялата страна не увличат. \"Няма голяма протестна вълна или поне не наблюдаваме подобно нещо засега. Вероятно до 2 седмици обществото ще се укроти. С идването на декемврийските празници напрежението ще затихне. Но януари и февруари са опасните месеци за властта\", заключи политологът. ", "date": "2018.11.20", "title": "Кой ще наследи Симеонов и какво вещае бъдещето за властта?"}
