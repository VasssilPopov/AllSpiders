{"url": "https://www.bgonair.bg/operatsiya-istoriya/2018-04-15/graf-drakula-balgarinn", "text": "\r\n \"Известният Влад Цепеш - Дракула, воеводата на Влашко, е българин\"- заяви в предаването \"Операция:История“ проф. Божидар Димитров. \"Всичките му документи са писани на български език“, продължи историкът и поясни, че до 17 век официалната документация в голяма част от днешна Румъния се е водила на книжовен български език\".   Коментирайки голямата победата на цар Калоян над рицарите на император Балдуин Фландърски край Одрин на 14 април 1205 г., Божидар Димитров посочи, че по този начин Калоян спасява източното православие от силно негативно настроената срещу него Латинска империя.    Говорейки за българското възраждане директорът на Института за исторически изследвания на БАН доц. Даниел Вачков посочи, че“ въпреки стопанския напредък, въпреки къщите на няколко ката, българинът не е действал сметкаджийски и е имал куража да въстане срещу османското владичество“.   Историкът и специалист по османистика Валентин Митов акцентира на тежкото положение на българите по време на 5-вековното робство и особено на ''кръвния данък'' за съставяне на еничарския корпус.    Журналистът Мила Вачева разказа увлекателната история за това как е демонтирана, изгубена и после отново намерена огромната петолъчка на бившия партиен дом в София. Според нейните проучвания  Партийният дом е имал две петолъчки, като едната е доставена през 1985 година и е имитирала напълно Кремълската звезда, а за направата освен рубин, са използвани и два килограма злато.    ", "date": "2018.04.15", "title": "Граф Дракула - българин, разкри \"Операция: История\""}
{"url": "https://www.bgonair.bg/world/2018-04-15/protest-v-makedoniya-sreshtu-dogovora-za-dobrosasedstvo-s-balgariya", "text": "Протест в Македония срещу Договора за добросъседство с България и запазване конституционното име на Република Македония.  Гражданска инициатива \"Македония над всичко\" е организатор на третия протест, в който се включиха и жители на Охрид.  Скопският телевизионен канал \"Телма\" предава, че протестиращите настояват да отпадне насилствено приетият, по думите им, Договор за добросъседство с България, както и освобождаване на всички задържани и осъдени заради събитията в парламента от април миналата година.  ", "date": "2018.04.15", "title": "Протест в Македония срещу Договора за добросъседство с България"}
{"url": "https://www.bgonair.bg/world/2018-04-15/papa-frantsisk-otpravi-priziv-za-vazstanovyavane-na-mira-v-siriya", "text": "Призив за възстановяване на мира в Сирия отправи и Папа Франциск. В седмичното си обръщение от площад \"Свети Петър\" той заяви, че е дълбоко обезпокоен от сегашната обстановка в света и факта, че международната общност не се възползва от своите ресурси за спиране на кръвопролитията в Сирия и други размирни региони.", "date": "2018.04.15", "title": "Папа Франциск отправи призив за възстановяване на мира в Сирия"}
{"url": "https://www.bgonair.bg/world/2018-04-15/zad-kulisite-martina-gancheva-ni-sreshta-s-margaritis-shinas", "text": "\r\n Син на вече пенсионирани държавни служители от Солун. С корен в Халкидики и сърце в Брюксел. Страстен фен на футбола и на реставрираната къща на дядо си в Гърция. Какво още не знаем за Маргаритис Схинас, главният говорител на Европейската комисия? Той има особена харизма. И е перфектният оратор. В работата си като говорител на Европейската комисия Маргаритис Схинас ежедневно и умело жонглира с думите под обстрела на неудобните журналистически въпроси.  Започва да мечтае за кариера в Брюксел още на 17-годишна възраст. Докато гледа подписването на Договора за присъединяване на Гърция към Европейската икономическа общност.  А как гледа на работата си днес!  Напоследък журналистите често питат Схинас за Brexit. Пред  говорителят на Европейската комисия очерта интересен сценарий.  \"Лично аз смятам, че някъде там, във Великобритания, днес живее младо момче или момиче, на двайсет и няколко години, което след 20-25 години ще стане премиер и тогава неговото или нейното поколение отново ще поиска да се върне в Европейския съюз\", сподели Схинас. Отвъд работата си и сянката на Жан-Клод Юнкер, Схинас е женен за испанка, има двама сина и обича да отмаря със семейството си на Халкидики. Въпреки че е грък, сънародниците му журналисти в Брюксел рядко си позволяват да го настъпват по кокалчетата.", "date": "2018.04.15", "title": "Зад кулисите: Мартина Ганчева ни среща с Маргаритис Схинас"}
{"url": "https://www.bgonair.bg/world/2018-04-15/desetki-hilyadi-ungartsi-izlyazoha-na-protest-sreshtu-orban-i-fides", "text": "Десетки хиляди унгарци излязоха на протест срещу премиерът Виктор Орбан в Будапеща.  Демонстрантите настояха за нови избори, след като миналата седмица Орбан беше преизбран за поста на министър-председател. Те заявиха, че мнозинството на неговата дясна партия ФИДЕС и съюзникът им Християндемократическата партия е неприемливо. Те спечелиха 134 от общо 199 депутатски места.  Протестното шествие премина покрай сградите на операта и парламента, а участниците скандираха \"Нови избори\" и \"Ние сме мнозинството\".  Това е най-голямата опозиционна демонстрация в страната от години насам. По неофициални данни на организаторите, в демонстрацията са участвали близо 100 хил. души.", "date": "2018.04.15", "title": "Десетки хиляди унгарци излязоха на протест срещу Орбан и ФИДЕС"}
{"url": "https://www.bgonair.bg/world/2018-04-15/moshtna-eksploziya-v-iranski-trenirovachen-tsentar-v-alepo", "text": "Мощна експлозия е чута късно снощи в район под контрола на сирийското правителство южно от Алепо, съобщи Сирийският център за наблюдение на човешките права, цитиран от Ройтерс. Причината е неизвестна, както и евентуалната мишена. В района са разположени ирански сили, както и сили на афганистанската проиранска шиитска милиция Ливаа Фатимиюн, подкрепящи режима в Дамаск, отбелязва Франс прес. Ръководителят на базирания във Великобритания център Рами Абдел Рахман заяви за ДПА, че още не е ясно дали става дума за случаен взрив в склад за оръжие или за въздушен удар. Най-малко 20 души са загинали при взрив в Алепо, предава TACC по информация на телевизионния канал CNN Turk, цитиран от  Преди експлозията в небето са забелязани самолети с неизвестна засега принадлежност.  Информация за причините за взрива, както и официална информация за инцидента засега няма.", "date": "2018.04.15", "title": "Мощна експлозия в ирански тренировъчен център в Алепо"}
{"url": "https://www.bgonair.bg/world/2018-04-15/shte-ima-li-novi-udari-v-siriya", "text": "\r\n Днес представители на Германия, Франция, Великобритания и Съединените щати ще се срещнат в Лондон, за да обсъдят следващите си ходове след бомбардировката в Сирия.  А в студиото на предаването \"Брюксел 1\" бившият ни посланик в САЩ Елена Поптодорова и журналистът Нина Спасова коментираха, че ударите срещу Сирия са само първата стъпка и военните действия в региона ще продължат.", "date": "2018.04.15", "title": "Ще има ли нови удари в Сирия?"}
{"url": "https://www.bgonair.bg/bulgaria/2018-04-15/slab-trus-e-registriran-kray-sliven", "text": "Слаб трус е регистриран в близост до с. Панаретовци край Сливен снощи. Земетресението е с магнитуд 2.7 по скалата на Рихтер и е с дълбочина 4.5 км. Няма нанесени материални щети.", "date": "2018.04.15", "title": "Слаб трус е регистриран край Сливен"}
{"url": "https://www.bgonair.bg/world/2018-04-15/sasht-velikobritaniya-i-frantsiya-sreshtu-siriya-kakvi-orazhiya-izpolzvaha", "text": "\r\n Несъмнено ударите срещу Сирия са най-мащабната до този момент атака срещу режима на сирийския президент от началото на гражданската война в страната преди седем години. Какви оръжия използваха Съединените щати и техните съюзници и как се защити Сирия?  САЩ атакуваха Сирия със 103 крилати ракети \"Томахоук\". Една ракета тежи тон и половина и е дълга над шест метра. Обхватът им е между 1200 и 2500 километра, а скоростта почти 900 километра в час, имат възможност да носят експлозив с маса до 450 килограма, включително и ядрена бойна глава.  Те са на въоръжение в Съединените щати от началото на 90-те години. Използват се заради възможността им да нанасят удари без да е необходим пилот. Най-често се изстрелват от кораби.  \r\nЕдна ракета \"Томахоук\" струва на Вашингтон над 830 хиляди долара - за 103 ракети САЩ са платили повече 85 милиона долара. В превод името на ракетата означава томахавка.  Великобритания използва изтребителите \"Tornado\", които бяха въоръжени с ракети \"Storm Shadow\". Ракетите са пригодени за изстрелване от въздуха и могат да нося бойни глави с маса до 400 килограма и да прелетят на разстояние над 400 километра.  Това означава, че френските изтребители не се е наложило да прекосяват сирийското въздушно пространство, за да извършат бомбардировката. Франция пък заложи на едни от най-новите си фрегати на военноморските сили, като всеки кораб разполага с по 16 крилати ракети. Обхвата на този тип бойно средство се държи в тайна, но различни уебсайтове, свързани с военната индустрията, определят обсег на над 1000 километра.  Засега Франция не уточнява колко ракети са използвани при мисията в Сирия.  Руските военни казаха, че сирийската противоракетна отбрана, която е съветско производство, е свалила 71 от 103 крилати ракети, изстреляни от САЩ и техните съюзници.  Ракетната зенитна система със среден обсег С-300 Фаворит може да поразява цели на разстояние до 200 километра, може да се използва срещу балистични и аеродинамични цели. Тези системи са на въоръжение в много страни, включително Китай, Беларус и Казахстан.", "date": "2018.04.15", "title": "САЩ, Великобритания и Франция срещу Сирия: Какви оръжия използваха?"}
{"url": "https://www.bgonair.bg/world/2018-04-15/nova-svetovna-voyna-v-siriya-po-poleka-neka-si-poemem-vazduh", "text": "Нова световна война? По-полека, нека си поемем въздух, призовава Клеменс Вергин в обширния си анализ в германския \"Ди Велт\", цитира \"Дойче веле\". В началото Вергин пише за все по-разпространените страхове, че ескалацията на конфликта в Сирия може да доведе до нова световна война. В тази връзка авторът цитира предупреждението на Тръмп в Туитър и коментара на руския посланик в Либия, че неговата страна може да атакува американски позиции. \"В момента е най-добре всички да поемат дълбоко въздух, включително политическите актьори\", препоръчва Клеменс Вергин. Защото всъщност ситуацията изобщо не е сравнима с Кубинската криза. Вече от дни е ясно, че ще има наказателни удари, след като сирийските сили използваха отровен газ срещу собственото си население. Още преди година Тръмп нареди да бъдат извършени такива удари, след като силите на Асад атакуваха с отровен газ град Хан Шейхун. А руснаците, подобно на Тръмп, правят сега именно онова, което най-добре умеят: да се бият в гърдите. Москва добре знае колко са чувствителни европейците и как начаса изпадат в паника, когато руският мечок задрънка с оръжие. Заплашителните гримаси са част от дневния ред на Москва, те целят да стреснат всички и да им припомнят, че страната може и да е икономически съсипана, но във военно отношение все още играе в първа лига, най-малкото що се отнася до ядрените оръжия. Русия вече не е градивна сила, но иска поне да остане блокираща сила и да опази своя клиент Асад от последствията заради нападенията с отровен газ, прикривани от самата Москва. Заплахата, отправена от един по-скоро второстепенен дипломат - руския посланик в Либия, междувременно беше чувствително омаловажена от Кремъл. Сега се казва, че Русия ще отвърне на удара единствено ако бъдат атакувани руски позиции или руски войници. Тръмп също омаловажи своя войнствен туит и влезе в един по-миролюбив тон по отношение на Москва\", пише Вергин. По-нататък авторът коментира разпространените сравнения между сегашната ситуация в Сирия и Кубинската криза от 1960-те години: \"Сирия изобщо не може да се сравнява по значимост с Куба от онова време. През 1960-те години СССР разположи в Куба установки за ядрени оръжия - директно край бреговете на САЩ. По този начин за САЩ възникна директна заплаха, и то от един противник, който беше много по-опасен от сегашна Русия. Тогава САЩ поставиха своите ядрени сили в предпоследна степен на бойна готовност, която важи непосредствено преди избухването на ядрена война. Докато конфликтът в Сирия е просто задочна война, в която никой, включително и Путин, няма да рискува ескалация до ядрена война. Заплашителните гримаси на Русия трябва да бъдат разобличени като блъф. Москва вече от години се опитва да се състезава в много по-висока от реалната си категория. И досега имаше успех, защото на Запада му липсва волята да се противопостави по-решително срещу руските агресии. Навремето германският канцлер Хелмут Шмит беше определил СССР като \"Горна Волта, но с ядрени ракети\". Същото важи и за днешна Русия, която се опитва да изиграе слабите си карти по най-умния възможен начин. Защото в действителност руската икономика е по-слаба дори от италианската, а страната е много уязвима от западните санкции. Както европейците, така и Обама и Тръмп реагираха през последните години неадекватно по отношение на Москва - като имаме предвид сериозните руски агресии. (…) Това не донесе нищо особено. Напротив, сякаш насърчи Москва да разширява периметъра на своите атаки, провокации и заплахи. Русия изцяло се е върнала към матрицата на Студената война, макар че използва много по-модерни средства - показва го водената от нея пропагандна война в интернет. Ето защо вече е време Западът също да си припомни някои ходове от времето на Студената война. На първо място това означава да запази спокойствие и да не се оставя заплахите от Москва да го натикват в миша дупка. Изкуството на Студената война се състоеше в балансиране, а Западът спечели тази война, защото при необходимост демонстрираше нужната твърдост и готовност за рискове, но без да води нещата към истинска ескалация. Подобна твърдост е необходима и сега\", заключава авторът на \"Ди Велт\".", "date": "2018.04.15", "title": "Нова световна война в Сирия? По-полека, нека си поемем въздух!"}
{"url": "https://www.bgonair.bg/world/2018-04-15/veshtestvoto-s-koeto-e-otroven-skripal-bilo-proizvezhdano-v-reditsa-darzhavi", "text": "Химическото вещество, използвано при покушението срещу Сергей Скрипал, е произвеждано от редица държави, сред които Съединените щати и Великобритания. Това заяви руският министър на външните работи Сергей Лавров, като се позова на резултати от химическа лаборатория в Швейцария.  Той допълни, че информацията е била пренебрегната от Организацията за забрана на химическите оръжия.  Покушението срещу бившия руски шпионин предизвика ескалация на напрежението между Русия и редица западни държави през последните седмици. Kонфликтът доведе до експулсирането на стотици дипломати и от двете страни.", "date": "2018.04.15", "title": "Веществото, с което е отровен Скрипал било произвеждано в редица държави"}
{"url": "https://www.bgonair.bg/bulgaria/2018-04-15/vrah-shipka-ili-sv-nikola-poredna-podpiska-za-vrashtane-na-istoricheskoto-mu-ime", "text": "\r\n Променят името на връх Шипка. Инициативата за връщането на старото име на върха Свети Никола, отново се възражда. Промяната обаче може да стане само с указ на президента. Досега е имало две подписки за връщане на историческото име на върха, но те са били неуспешни. Повод за искането за връщането на старото име дава книгата на историка проф. д-р Петко Петков, където той документално изследва върховете Свети Никола и Шипка. Повече от година събирал исторически сведения.  Името на върха Свети Никола е сменяно два пъти. Досега са правени две подписки до президентите Първанов и Плевнелиев, за връщане старото име, но неуспешни. В своето слово на 3 март, президентът Румен Радев не нерече върха Шипка, а спомена Свети Никола. А хората в гр. Шипка, все още помнят и наричат върха Свети Никола. Някои от тях са против смяната му. Проф. Петков счита обаче, че не бива да губим историческата памет за върха.  Очаква се скоро да бъде направена поредната, трета подписка за връщане старото му име.", "date": "2018.04.15", "title": "Връх Шипка или Св. Никола? Поредна подписка за връщане на историческото име"}
{"url": "https://www.bgonair.bg/bulgaria/2018-04-15/shtastliva-razvrazka-presian-ot-veliko-tarnovo-veche-ima-nov-dom", "text": "\r\n Щастлива развръзка в живота на Анета Янева и 15-годишният Пресиан от Велико Търново. Години наред жената всеки ден изминаваше по четири километра пеша, бутайки до училище инвалидната количка на момчето, което се бори с тежката диагноза мускулна дистрофия. Днес те вече имат нов дом, а трогнат от историята им собственик на строителна фирма ремонтира безвъзмедно жилището им. Анета Янева години наред живее с двете си деца в малка стая в покрайнините на Велико Търново без елементарни битови условия. Синът ѝ, 15-годишният Пресиан е прикован към инвалидна количка. Момчето обаче не губи надежда. Мечтае да стане фризьор, за може един ден да помага на майка си.  За да помогне на сина си да осъществи мечтата си, майка му Анета всеки ден извървява километри пеша, за да го заведе до класната стая.  Малко след Коледа идва и дългочаканата новина - семейството може да се настани в общинско жилище, в което учителите всеки ден да посещават Пресиан.  А строителният предприемач от Велико Търново Милен Ангелов решава безвъзмездно да направи ремонт на новия им дом.  Две седмици по-късно Ани и двете ѝ деца се радват на новото си жилище и казват, че отново вярват в доброто. Надяват се и повече хора да последват примера на Милен Ангелов.", "date": "2018.04.15", "title": "Щастлива развръзка: Пресиан от Велико Търново има нов дом!"}
{"url": "https://www.bgonair.bg/bulgaria/2018-04-15/tezhko-ostava-sastoyanieto-na-postradalite-pri-katastrofata-s-bus-na-trakiya", "text": "\r\n Tежко остава състоянието на част от пострадалите след катастрофата с микробус на АМ \"Тракия\". В болницата в Ямбол вчера следобяд бяха закарани петима души. Двама от тях – жена и младо момче са в критично състояние.  Момчето е с травма на главата и гърчове. Към момента той е настанен в реанимация с тежък мозъчен оток. Животът му все още е в опасност.  Жената е с травматичен шок и квадрипареза. Малко след постъпването ѝ в лечебното заведение в Ямбол е била транспортирана по спешност в отделението по неврохирургия в болницата в Бургас.  Другите трима, приети в болницата в Ямбол са в стабилно състояние.  Причините за катастрофата все още не са ясни.", "date": "2018.04.15", "title": "Тежко остава състоянието на пострадалите при катастрофата с бус на \"Тракия\""}
{"url": "https://www.bgonair.bg/bulgaria/2018-04-15/shofyorat-na-preobarnaliya-se-avtobus-na-trakiya-ne-pretsenil-manevrata-si", "text": "\r\n Шофьорът на автобуса, който се преобърна на автомагистрала \"Тракия\", е можел да реагира по-различен начин на ситуацията, смята автоинструкторът Йонко Иванов.  \"Явно се е уплашил, когато е видял, че нещо се случва и спасителната маневра, която е предприел се е оказала недостатъчно добре преценена. Със системите за сигурност, които са вградени в новите автобуси, няма начин лека кола да причини подобно преобръщане\", коментира той за инцидента, при който загинаха шестима души.", "date": "2018.04.15", "title": "Шофьорът на преобърналия се автобус на \"Тракия\" не преценил маневрата си"}
{"url": "https://www.bgonair.bg/bulgaria/2018-04-15/sastezatelen-avtomobil-se-vryaza-v-publikata-na-rali-v-shumen", "text": "Състезателен автомобил се вряза в публиката по време на планинското рали \"Мемориал Валерий Великов\" в Шумен. В третия, последен манш на състезанието, пилотът Николай Георгиев е изпуснал управлението на състезателното BMW и е помел зрителите край трасето. На място в района на местността \"Стария град\" са изпратени няколко линейки. По първоначални данни инцидентът е станал около 15.00 ч. в района на \"Стъклото\". Няма информация за загинали. Петима пострадали са приети в Спешното отделение в Шумен за преглед. Трима са с охлузни рани, а двама с фрактури. ", "date": "2018.04.15", "title": "Състезателен автомобил се вряза в публиката на рали в Шумен"}
{"url": "https://www.bgonair.bg/bulgaria/2018-04-15/emblematichnata-kashta-na-spirka-vishneva-veche-e-pochti-vazstanovena", "text": "Добра новина за столичани. Емблематичната къща на спирка \"Вишнева\" вече е почти възстановена. Следите от пожара са изцяло заличени, покривът и стените са ремонтирани, остава да бъдат извършени някои довършителни работи вътре и по парапетите, намиращи се до перона. Спирката изгоря преди 10 месеца. Тогава основната версия за инцидента бе умишлен палеж.  Тя е изключително емблематична за София, тъй като е построена през 40-те години на миналия век. Била е ловна хижа на Цар Борис III.  Преди да изгори спирката беше склад. Очаква се скоро да стане културен център и музей.  Процедурите по възстановяването се забавиха, тъй като трябваше да бъде намерена фирма, която да притежава лиценз за ремонтиране на паметници на културата.  По неофициална информация ремонтът ѝ струва около 50 хил. лева.", "date": "2018.04.15", "title": "Емблематичната къща на спирка \"Вишнева\" вече е почти възстановена"}
{"url": "https://www.bgonair.bg/bulgaria/2018-04-15/ranenite-pri-katastrofata-kray-vakarel-stabilizirani-i-kontaktni", "text": "Няма съществена промяна в състоянието на най-тежко пострадалите при жестоката катастрофа на АМ \"Тракия\", край Вакарел, където на място загинаха 6 души, а 23 бяха ранени.  Най-сериозно пострадалите са настанени в Окръжна болница. Всички те са обезболени, стабилизирани и контактни.  Най-тежко пострадалата жена е на апаратна вентилация. 13-годишното момче, пострадало при инцидента, остава в детската реанимация на \"Пирогов\" и през днешния ден. То е в стабилно състояние, а направените контролни изследвния показват, че белият му дроб вече е разгънат и притокът на кислород към организма е възстановен.  Майката на момчето вече е изписана от травматологията, където беше приета заради наранявания по ръката.  Другата жена, настанена в \"Пирогов\" продължава да е в хирургията без непосредсвена опасност за живота към момента. Снимка: Олег Попов (Bulgaria ON AIR)", "date": "2018.04.15", "title": "Ранените при катастрофата край Вакарел - стабилизирани и контактни"}
{"url": "https://www.bgonair.bg/bulgaria/2018-04-15/ochakva-ni-slancheva-nedelya-sledobyad-obache-shte-se-zaoblachi", "text": "Днес ще преобладава предимно слънчево време, но в следобедните часове ще се образува значителна облачност. По Черноморието и Горнотракийската низина ще се образуват мъгли, които до обяд ще се разсеят, съобщи дежурният синоптик от НИМХ за \"Фокус\". Ще духа слаб до умерен вятър от изток-югоизток. Миминалните температури ще са от 7 до 12 градуса, а максималните между 23 и 28 градуса. По Черноморието остава мъгливо, но след обяд мъглата ще се разсейва, прогнозират синоптиците. Временно вятърът ще се ориентира от север-северозапад, но след обяд ще отслабне. Темпратурата ще е между 10 и 12 градуса, толкова е и на водата. В планините облачността ще е значителна, предимено висока. Ще духа слаб, до умерен вятър от юг-югоизток. Максималната температура на 1200 метра - около 18 градуса, на 2000 - 10. В понеделник сутринта ще се обрзува значителна висока облачност, като през деня е възможно да превали в западните части. Температурите ще се понижат. Във вторник и сряда над много райони ще се развива купеста и купесто-дъждовна облачност и на повече места ще има превалявания, не са изключени и гръмотевици. В сряда температурите ще се върнат до обичайното. Снимка: Pixabay", "date": "2018.04.15", "title": "Очаква ни слънчева неделя, следобяд обаче ще се заоблачи"}
