{"url": "https://www.bgonair.bg/world/2018-11-04/nova-kaledoniya-glasuva-na-referendum-nezavisimostta-si-ot-frantsiya", "text": "Референдум за независимост във френската отвъдморска територия Нова Каледония. Секциите на островите вече затвориха, а резултатите се очакват по-късно днес.  По първоначални данни избирателната активност е била по-висока от обичайното – почти 74%. Според социолозите повечето местни жители са \"против\" отделянето от Франция.  Архипелагът в Тихия океан, на изток от Австралия, е под контрола на Париж от средата на 19 век. След конфликти между коренните жители и френското население през 80-те години, през 1998 година двете страни сключват мирен договор. В него се залага и провеждането на референдум за независимост.  В случай на отрицателен вот, до 2022 година могат да бъдат проведени още две всенародни допитвания. Париж обяви, че ще признае резулта от референдума, какъвто и да е той.", "date": "2018.11.04", "title": "Нова Каледония гласува на референдум независимостта си от Франция"}
{"url": "https://www.bgonair.bg/world/2018-11-04/intsident-s-naduvaema-parzalka-v-angliya-vkara-8-detsa-v-bolnitsa", "text": "Инцидент с надуваема пързалка в Англия. 8 деца са приети в болница с потенциално тежки наранявания, след като паднали от високото най-малко 6 метра съоръжение.  Инцидентът станал снощи на панаир в югоизточния град Уокинг, на 40 километра от Лондон.  Според свидетели в един момент по пързалката са се катерили твърде много деца, което е причинило нейното деформиране и накланяне. Родители разказват, че на място не е имало служител, който да контролира броя на играещите деца. Пострадалите са откарани с хеликоптер и линейки в близките болници.  Предвидените за вечерта фойерверки са били отменени, а събралите се близо 12 хиляди души – евакуирани. Властите разследват причините за инцидента.", "date": "2018.11.04", "title": "Инцидент с надуваема пързалка в Англия вкара 8 деца в болница"}
{"url": "https://www.bgonair.bg/brjuksel-1/2018-11-04/evrodeputat-belgrad-tryabva-da-ne-se-namesva-v-izbora-za-saveti-na-maltsinstvata", "text": "  \"Има сигнали за намеса на Белград в избора на съвета на малцинствата в Сърбия\", заяви в предаването \"Брюксел 1\" с Милена Милотинова евродепутатът Андрей Ковачев, член на председателството на ЕП. Малко повече от половин милион граждани на Сърбия, представители на 22 малцинствени общности, избират днес свои представители в Националните си съвети. Досега съветът на българското национално малцинство се представляваше от листата, водена от кмета на Босилеград Владимир Захариев, който стана известен у нас с изгонването на български лекари от Босилеград миналата година, които бяха дошли доброволно и безплатно да прегледат нуждаещите се.  \"След сигналите за намеса на властите в Белград очаквам, че Захариев с неговата листа ще бъдат преизбрани и статуквото, което никак не е добро за българското малцинство в Босилеград и Цариброд, ще бъде запазено,\" констатира евродепутът. Той коментира и оттеглянето на Меркел от партийния пост. \"Германия е моторът на ЕС и оттеглянето ѝ не трябва да отслаби нито страната, нито ЕС,\" каза Ковачев. ", "date": "2018.11.04", "title": "Евродепутат: Белград трябва да не се намесва в избора за съвети на малцинствата"}
{"url": "https://www.bgonair.bg/world/2018-11-04/rasovoto-razdelenie-i-omraza-chast-ot-predizbornata-kampaniya-v-sasht", "text": "\r\n Расово разделение и насаждане на омраза – това са част от тактиките в предизборната кампания за предстоящия междинен вот в Съединените щати. Във вторник американците ще избират свои представители както в Конгреса, така и в местните власти.  Прогнозите сочат, че републиканците може да изгубят мнозинството си в долната камара - камарата на представителите. Според анализатори именно поради тази причина много кандидати прибягват до крайни послания. Макар самият той да не е кандидат, предизборен клип на Доналд Тръмп беше определен като най-расистката политическа реклама в Щатите за последните години. Във видеото мигрантите от Централна Америка са представени като престъпници и убийци, пуснати в страната от демократите.  Примерът - Луис Бракамонтес, нелегален имигрант от Мексико, осъден за убийството на американски полицаи. Клипът възмути дори някои съпартийци на президента. Един от най-сериозните му критици в партията – Джеф Флейк, го определи като “отвратителен”. Според анализаторите все по-агресивната реторика, използвана в предизборните кампании, има връзка с влиянието на Доналд Тръмп върху политическия живот в страната.", "date": "2018.11.04", "title": "Расовото разделение и омраза... част от предизборната кампания в САЩ"}
{"url": "https://www.bgonair.bg/world/2018-11-04/futbolistite-na-lestar-zaminavat-za-tayland-za-da-pochetat-sobstvenika-si", "text": " [related_articles] В Тайланд започна погребението на собственика на английския футболен клуб \"Лестър“. Милиардерът Вишай Сривадханапрабха загина в катастрофа с хеликоптер в английския град малко след края на мача миналата събота. Церемониите вчера започнаха с будистки ритуал, за който тайландският крал е благословил вода и е заел специална урна. Те ще продължат седем дни.  Освен близки и приятели на бизнесмена, в кралския храм в Банкок се събраха и хора от футболните среди и високопоставени тайландски политици. След края на вчерашния си мач в Англия, целият отбор на \"Лестър“ замина за Тайланд, за да отдаде почит на обичния си собственик.", "date": "2018.11.04", "title": "Футболистите на \"Лестър\" заминават за Тайланд, за да почетат собственика си"}
{"url": "https://www.bgonair.bg/world/2018-11-04/osadiha-balgarski-grafitar-izrisuval-vlak-v-italiya", "text": "Графитъри със световна слава в обезобразяването на влакове и вагони и с хиляди последователи в социалните мрежи получиха осъдителни присъди, 5 години след деянията си. Българин е сред трима осъдени в Италия за обезобразяването на влакове и вагони с графити. Въпреки че графитърите са със световна слава, властите в Италия не са били възхитени от творбите им и тримата са получили присъди пет години след деянията си. Според в. \"Ил Джорно\" съдът в Милано е осъдил трима знакови автори на графити - Борис, Утах и Етер, които обикалят света и изрисуват влакове и вагони с графитите си. Без да се притесняват ни най-малко, даже напротив, вандалите артисти след това качват клиповете, документиращи творчеството им, в социалните мрежи. Става дума за Борис Бельовски, живеещ в Париж, и за американската двойка Даниел Дремнър (36 г.) и Джим Клей Харпър (33 г.), които се крият зад познатите за мнозина псевдоними Утах и Етер. Американците са двойка, която мнозина сравняват с Бони и Клайд сред графитърите. Те самите пишат за себе си, че са получили \"световно признание за вандализма и изкуството си\", тъй като творбите им можело да бъдат видени по влакове и стени на 6 континента. Утах, Етер и Борис правят големия си вандалски удар в Италия през 2013 г., пише \"24 часа\". Тогава в края на юни тримата атакуват с графитите си най-малко 4 влака от метрото в Милано. И тримата сега са осъдени условно на 1 година и 3 месеца затвор, а на 1 година условно е осъден италианският “ятак” на тримата – графитър, който се подвизава под псевдонима Авидо. Обвиненията към четиримата са за обезобразяване и замърсяване на чужда собственост. Четиримата ще трябва да обезщетят транспортната служба на Милано - ATM, северноиталианските железници “Тренорд” и кметството на Милано с поне 7100 евро, а така също и да поемат съдебните разноски от 1200 евро. И други нанесени щети обаче предстои да бъдат изчислени и да им бъдат вписани в сметките за плащане. Повече новини четете на  .", "date": "2018.11.04", "title": "Осъдиха български графитър, изрисувал влак в Италия"}
{"url": "https://www.bgonair.bg/world/2018-11-04/bregovete-na-gartsiya-otnovo-byaha-raztarseni-tozi-pat-ot-49-po-rihter", "text": "Земетресение с магнитуд 4,9 беше усетено тази сутрин в Йонийско море край бреговете на Гърция, предаде ТАСС, като цитира информация на Европейско-средиземноморския сеизмологичен център. Епицентърът на труса се е намирал на 284 км западно от Атина, на дълбочина от 10 км, съобщава  .  Трусът е усетен малко след 5:30 часа тази сутрин.  Няма данни за жертви и разрушения и не е обявявано предупреждение за опасност от цунами.", "date": "2018.11.04", "title": "Бреговете на Гърция отново бяха разтърсени - този път от 4,9 по Рихтер"}
{"url": "https://www.bgonair.bg/world/2018-11-04/iskri-prehvarchaha-mezhdu-tramp-i-produtsentite-na-igra-na-tronove", "text": "Доналд Тръмп успя да разгневи продуцентите на хитовия сериал \"Игра на тронове“. В свой туит американският президент открадна култова реплика от сагата. \"Зимата идва“ – както е заглавието на първия епизод от сериала, беше превърнато в \"Санкциите идват“. Надпис, с който Тръмп ознаменува повторното налагане на американските санкции срещу Иран. При това държавният глава е използвал и шрифта на \"Игра на тронове“. От телевизионната компания \"HBO\" веднага отговориха на колажа с въпрос: \"Как се нарича злоупотреба с търговска марка на езика на фантастичните племена?“.", "date": "2018.11.04", "title": "Искри прехвърчаха между Тръмп и продуцентите на \"Игра на тронове\""}
{"url": "https://www.bgonair.bg/world/2018-11-04/indiya-plashta-na-rusiya-543-mlrd-dolara-v-rubli-za-porachanite-c-400", "text": "Индия ще заплати на Русия поръчаните зенитно-ракетните комплекси С-400 „Триумф” на стойност 5,43 млрд. долара в рубли. Това съобщи вицепрезидентът на Русия Юрий Борисов, цитиран от Интерфакс. „Индия ще купи рубли и ще се разплаща в рубли. Предвид факта, че курсът на рублата се колебае, в договора са взети предвид съответните рискове”, уточни заместник-председателят на правителството, направляващ отбранително-промишления комплекс. Сумата на договора, подписан в началото на октомври, се оценява за 5,43 милиарда долара. Индия ще получи пет полка ЗРК и ще стане третият купувач на тези системи за ПВО след Китай и Турция. На свой ред Турция, според вицепрезидента на Русия, е получила правото да направи допълнителни поръчки към основното споразумение с Русия за доставката на С-400. \"Мнозина искат да си купят нашите комплекси С-400. В частност Турция има възможността да поръча допълнителни доставки\", каза Юрий Борисов. Той допълни, че компанията \"Алмаз Антей”, която произвежда системите, е изградила нови заводи в Киров и в Нижни Новгород за новите поръчки. Руско-турското споразумение за доставката на четирите дивизиона ЗРК С-400 е подписано през 2017. Договорът се оценява на 2,5 милиарда долара, като според експерти сделката е една от причините за засилването на напрежението между Турция и САЩ. Аналогична ситуация възниква между Пекин и Вашингтон след обявяването на намерението на КНР да придобие руски комплекси за ПВО, заяви Юрий Борисов, но допълни, че е \"убеден, че американските санкции няма да повлияят на сделките\". Повече четете на  .", "date": "2018.11.04", "title": "Индия плаща на Русия 5,43 млрд. долара в рубли за поръчаните C-400"}
{"url": "https://www.bgonair.bg/world/2018-11-04/adat-v-italiya-prodalzhava-otkriha-9-trupa-v-navodnena-kashta-v-sitsiliya", "text": "Спасители в Сицилия откриха труповете на 9 души в наводнена къща в Сицилия след силни дъждове в региона, предаде ДПА, като цитира съобщение на местните власти в Twitter. В жилището в Кастелдача, недалеч от сицилианската столица Палермо, са били открити майка, баща, техни родители и деца. Според местните медии жертвите са били от две семейства, информира  . В град Викари беше открито тялото на още един човек, съобщава агенция АНСА. През последната седмица в Италия проливните дъждове, бури, урагани, свличания на земни маси и ураганни ветрове причиниха смъртта на десетки души. Спасители в различни региони на Италия ликвидират последиците от пороите, предизвикали наводнения, свлачища и падане на дървета. Поради разкаляни и повредени пътища редица села и градчета в Северна Италия и по Лигурийското крайбрежие остават отрязани от света. Нарушен е и трафикът по някои регионални жп линии. Според оценки щетите достигат стотици милиони евро. В северната автономна област Трентино-Алто Адидже ветровете са повалили цели горски масиви в Доломитовите Алпи. По молба на губернаторите на най-силно пострадалите области - Лигурия, Венето и Фриули-Венеция Джулия, правителството обмисля да замрази събирането на данъци и вноски по заеми от населението в засегнатите територии.", "date": "2018.11.04", "title": "Адът в Италия продължава: Откриха 9 трупа в наводнена къща в Сицилия"}
