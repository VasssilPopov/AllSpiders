{"url": "https://www.bgonair.bg/world/2018-09-25/sasht-i-yuzhna-koreya-aktualiziraha-targovsko-sporazumenie-za-svobodna-targoviya", "text": "Президентите на САЩ и на Южна Корея Доналд Тръмп и Мун Дже Ин подписаха актуализация на търговско споразумение за свободна търговия между двете страни.  Това се случи в Ню Йорк по време на Общото събрание на ООН. Очаква се документът да даде нови възможности за износ на американски стоки в Сеул.  При срещата с южнокорейския си колега Доналд Тръмп обеща да се срещне със севернокорейския лидер Ким Чен Ун и то доста скоро. Тръмп похвали огромния напредък, който според него е постигнат по въпроса за закриването на севернокорейската ядрена програма.  Историческата първа среща между Тръмп и Ким се проведе на 12 юни в Сингапур. Дотогава двамата не се бяха срещали.", "date": "2018.09.25", "title": "САЩ и Южна Корея актуализираха споразумение за свободна търговия"}
{"url": "https://www.bgonair.bg/economy/2018-09-25/zaradi-poskapvaneto-na-hlyaba-ot-vmro-iskat-tavan-na-nadtsenkite-na-osnovnite-hrani", "text": "Заради очакваното поскъпване на хляба с 15% от ВМРО искат да се фиксира печалбата на търговци и производители на основните хранителни продукти. Лидерът на партията и министър на отбраната Красимир Каракачанов обясни, че предложенията на експертите на политическата формация са предложили да бъде изготвена социална кошница с основни хранителни продукти,  чийто цени да бъдат следени от държавата. Тя трябва да включва храни от първа необходимост като хляб, кисело мляко, прясно мляко, краве сирене, краве масло, кашкавал тип \"Витоша\", пилешко и свинско месо, 10 бр. яйца, брашно и олио от български производители. Идеята е този пакет от храни да имат ясно разписани ставки за печалба на производител и търговец – мярка, която ще гарантира балансирани крайни цени, обясни Каракачанов в социалната мрежа Facebook. \"От дългите дебати по медиите останах силно учуден, че, например, производителите на хляб имат печалба от 5 ст., а търговците достигат до 30 ст. за един брой. С оглед на този дисбаланс, който производителите твърдят, че съществува и в другите сектори, ние - Патриотите от ВМРО, предлагаме да се постигне договорка за максимална ставка на печалба на определени хранителни стоки. Маржът за търговците да не може да бъде по-висок от този на производителите\", допълва той. Според него по този начин ще се спре безразборното повишаване на цените от търговците и като краен ефект ще се понижат цените на храните в тази социална кошница. От ВМРО смятат, че ценообразуването трябва да се контролира от Комисията за защита на потребителите. До средата на 2006 г. в сила беше старият Закон за защита на потребителите и за правилата за търговия, в който разпоредбите на  чл. 59 ал. 3 даваха възможност на Министерски съвет по изключение да определя задължителни правила за образуване и прилагане на цените на някои стоки и услуги, припомня Каракачанов. В сега действащия ЗЗП обаче тази точка не фигурира така че той се нагърбва със задачата да инициира разговори с представители на всички сектори на хранителния бранш, синдикатите и коалиционните ни партньори с цел постигането на консенсус по този така важен за хората проблем. Според него подобни бързи действия ще донесат по-голяма социална сигурност и ще облекчат семейния бюджет на домакинствата.", "date": "2018.09.25", "title": "Заради поскъпването на хляба - от ВМРО искат таван на надценките на основните храни"}
{"url": "https://www.bgonair.bg/sutreshen-blok/2018-09-25/seriozno-prisastvie-i-lektori-ochakvat-vsichki-koito-shte-prisastvat-na-diskusiyata-predpriemachi-na-badeshteto", "text": "\r\n Какви са предприемачите на бъдещето и как осигуряват капитал за бизнес начинанията си – тези и още интересни теми ще бъдат във фокуса на дискусията на Клуб Investor.bg - \"Предприемачи на бъдещето\" – на 27 септември, от 15 часа, в Capital Fort.  Сред акцентите на дискусията ще бъде насочен към възможностите за финансиране на бизнес проекти. Ще се обърне внимание и на предприемачите на бъдещето и сферите, в които избират да се реализират. Сред участниците в дискусиите на \"Предприемачи на бъдещето\" ще бъде и евродепутатът Ева Майдел, която пък ще фокусира вниманието върху повишаването на уменията, използването на иновации и технологиите, подкрепа за предприемачеството и инвестициите в Европа. В студиото на   тя посочи, че една от предпоставките да станеш предприемач, а един ден и успешен такъв, е поемането на риск и възможността да имаш добри идеи, в които да рискуваш. \"Смятам, че има още много голям потенциал за българското предприемачество и повече хора да реализират своите идеи\", категорична беше Майдел. Евродепутатът разказа още, че голяма част от бизнеса у нас използва технологиите, но те имат място и в по традиционни индустрии.  Катрин Иванова, която е мениджър събития в INVESTOR MEDIA GROUP, разказа пред  , че във форума \"Предприемачи на бъдещето\" ще участват компании от най-различни сфери, а темите, които ще бъдат дискутирани, са стратегически. ", "date": "2018.09.25", "title": "Какви са предприемачите на бъдещето и как осигуряват капитал за бизнес начинанията си?"}
{"url": "https://www.bgonair.bg/economy/2018-09-25/kevr-obsazhda-skok-na-tsenata-na-prirodniya-gaz-s-14-ot-1-vi-oktomvri", "text": "\r\n \n Цената на природния газ се очаква да се увеличи с почти 14% от първи октомври, за крайните потребители скокът ще е най-много с 8 на сто.  На днешното си заседание Комисията за енергийно и водно регулиране обсъди доклада на \"Булгаргаз\", в който се иска увеличението за последното тримесечие на тази година. \"Цената на услугата се формира не само от самата цена на природен газ, но и от задължително заплащане на достъп, пренос, разпределение и снабдяване. По този начин всеки, който ще плаща за доставен природен газ, ще плаща с 8% повече, а не с 13.89%\", каза шефът на КЕВР доц. Иван Иванов, информира  . Председателят на енергийния регулатор увери, че за крайните потребители на природен газ увеличението няма да бъде с повече от 8 на сто, а цената на електрическата енергия няма да бъде променяна. Планираното поскъпване обаче ще се отрази и на сметките за парно и топла вода, които ще бъдат между 3 и 9% по-високи от следващия месец. Окончателното решение за цената на природния газ регулаторът ще вземе в петък.", "date": "2018.09.25", "title": "КЕВР обсъжда скок на цената на природния газ с 14% от 1 октомври"}
{"url": "https://www.bgonair.bg/world/2018-09-25/bivsh-frenski-premier-obmislya-da-se-kandidatira-za-kmet-na-barselona", "text": "Бивш премиер на Франция може да стане кмет на Барселона. Манюел Валс беше начело на френския кабинет по времето на президента-социалист Франсоа Оланд.  Днес обаче се очаква той да обяви кандидатурата си за местните избори в Испания.  Валс има френско и испанско гражданство, тъй като е роден и израснал в Барселона.  В момента той е депутат във френския парламент от партията на настоящия президент Еманюел Макрон, но според мнозина рядко заема мястото си в пленарната зала.  Анализаторите определят кандидатурата му за кметството в Барселона като политическо бягство след провала си в родината.  В Каталуня мненията са разделени, но поради характера на пропорционалния вот шансовете на Валс да стане кмет са напълно реални.", "date": "2018.09.25", "title": "Бивш френски премиер обмисля да се кандидатира за кмет на Барселона"}
{"url": "https://www.bgonair.bg/world/2018-09-25/80-pozharnikari-i-nyakolko-samoleta-gasyat-pozhar-v-italiya", "text": "Близо 700 души бяха евакуирани от северозападното градче Калчи заради пламнали гори в района. 80 пожарникари и няколко самолета се включиха в потушаването на огъня, който е бил на десет километра от Пиза. Огънят не е овладян и до момента заради достигащите до 80 километра в час пориви на вятъра. Засега няма информация за жертви и пострадали. Унищожени са обаче близо 600 хектара гори. Училищата в съседните селища остават затворени като предпазна мярка. Според властите пожарът е запален умишлено.", "date": "2018.09.25", "title": "80 пожарникари и няколко самолета гасят пожар в Италия"}
{"url": "https://www.bgonair.bg/bulgaria/2018-09-25/sasedski-spor-v-slatina-koy-unishtozhava-darveta", "text": "\r\n Съседски спор за това унищожават ли се дървета в столичния квартал \"Слатина\".  Жители на района твърдят, че собственик на заведение е прорязал стъблата на дърветата пред сградата си.  Те са подали сигнали в Столичната община и полицията.  Според общината, глоба на собственика не може да бъде наложена, защото няма как да се докаже, че го е направил. На свой ред той отрича.  Ако се установи, че е виновен, може да бъде санкциониран с по хиляда лева за дърво.", "date": "2018.09.25", "title": "Съседски спор в \"Слатина\": Кой унищожава дървета"}
{"url": "https://www.bgonair.bg/reportazhi/2018-09-25/smetkite-za-voda-da-se-delyat-na-vsichki-v-bloka-po-ravno-predlagat-ot-mrrb", "text": "\r\n Все повече жалби има срещу надписването на сметките за вода на основание „общо потребление“. За първите три месеца на тази година са постъпили 313 жалби , 142 от които по отношение на съответния разход. Освен собствената си сметка за потребление, гражданите плащат и допълнителен разход „общо потребление“. Той се натрупва от технически неизправности на водомерите, необитавани имоти, течове, кражби и други.  От регионалното министерство предлагат по равно разпределение на разходите за общото потребление на вода в етажната собственост. Това се отнася само за жилища, при които всички потребители имат инсталирани индивидуални водомери, с метеорологична годност. От министерството обаче не получиха подкрепа от потребители.  \"Това не е редно. Ако в един имот живее 1 човек, а в същия имот над него или под него 10 човека, то няма как да се случи да се разпределя тази вода. То става 1 към 10\", сподели пред Bulgaria ON AIR Асен Асенов - заместник-председател на Асоциацията за регулиране на отношенията в етажната собственост  Предлагат още  и дистанционно отчитане на водата. \r\n\"Дистанционното отчитане ще позволи да се осигурява отчитане на водомерите ежемесечно, без да е наложително потребителите да са физически в дома си\" обясни Малина Крумова – зам-министър на МРРБ. Според омбудсманът Мая Манолова тази промяна в наредбата няма да реши проблемите на гражданите с ВИК дружествата. Призовават гражданите също да дадат предложения за промяна във ВИК наредбата.", "date": "2018.09.25", "title": "Сметките за вода да се делят на всички в блока по равно, предлагат от МРРБ"}
{"url": "https://www.bgonair.bg/bulgaria/2018-09-25/chez-obmislya-da-sezira-ek-zaradi-spiraneto-na-sdelkata-s-inerkom", "text": "От централата на ЧЕЗ се заканват да подадат жалба пред Европейската комисия срещу решението на КЗК да спре сделката с \"Инерком\". Това коментира говорителят на ЧЕЗ в Прага.  И добави \"политизирането на сделката и действията на държавните институции били сериозна заплаха за нашия инвестиционен интерес. Анализираме дали тези действия на българската държава в отговор на намерението ни да продадем българските си активи не нарушават принципите за защита на инвестициите, обект на арбитражно дело.\"", "date": "2018.09.25", "title": "ЧЕЗ обмисля да сезира ЕК заради спирането на сделката с \"Инерком\""}
{"url": "https://www.bgonair.bg/world/2018-09-25/borisov-ot-nyu-york-balgariya-e-mnogo-tsenena-v-borbata-sreshtu-kontrabandata-na-tsigari", "text": "\r\n България е много ценена в Съединените щати, а в борбата срещу контрабандата на цигари страната ни е в първите места по задържани трафиканти. Това заяви премиерът Бойко Борисов пред журналисти по време на Общото събрание на ООН в Ню Йорк. По думите му той е против легализация на каквато и да е дрога. Бойко Борисов изтъкна още, че когато идва в Съединените щати винаги среща приятели.  ", "date": "2018.09.25", "title": "Борисов от Ню Йорк: България е много ценена в Съединените щати!"}
{"url": "https://www.bgonair.bg/denqt-on-air/2018-09-25/vrazkata-mezhdu-polititsi-i-grazhdani-e-prekasnata-tvardyat-eksperti", "text": "\r\n \"Липсата на доверие в българската политическа система е всъщност цялостна липса на усещане, че нещо може да бъде променено. Българинът като цяло не счита, че нещо зависи от него. Обръщането на тази нагласа би довело до някаква системна промяна в България, но никой не се опитва да я обърне\", заяви политологът Христо Панчугов в \"Денят ON AIR\" Така той коментира данните на социологическата агенция \"Афис\", които показаха, че правителството преживява най-критичния си период от началото на мандата и нараства делът на избирателите, които насочват погледа си към варианта \"предсрочни избори\". Журналистът Юлий Москов коментира, че у обществото в България съществува мисленето \"ние\" - народа и \"те\"- политиците, защото между двете звена няма никаква връзка.  Политологът Христо Панчугов също се съгласи, че има прекъсната връзка между граждани и политици. Според него обаче това не може да продължи дълго. По неговите думи невъзможността на българските институции да наложат какъвто и да е ред, в която и да е сфера на българското общество, е в основата на проблемите. \"Ако има спецакция по един въпрос, значи той не се разглежда ежедневно\" допълни журналистът Юлий Москов. \"Некомпетентност, липса на въображение, липса на политически смисъл, политически шантаж и политически сделки са в основата на това, което наблюдаваме в момента. Търпимостта на българското общество е крайно време да се изчерпа\" категоричен бе политологът.  ", "date": "2018.09.25", "title": "Връзката между политици и граждани е прекъсната, твърдят експерти"}
{"url": "https://www.bgonair.bg/reportazhi/2018-09-25/protestirashti-lovtsi-blokiraha-dunav-most", "text": "\r\n Ловци блокираха Дунав мост в знак на протест. Те не са съгласни с идеята на земеделското министерство да се забрани груповия лов на дива свиня по поречието на р. Дунав.  Протестиращите затвориха за около 30 минути движението към граничния пункт, което доведе до образуването на колони от автомобили. В протеста се включиха ловци от Русе, Кубрат, Свищов, Добрич и Тутракан. Те не приемат ограниченията, защото според тях това ще има обратен ефект в борбата с африканската чума по свинете. Ловците определят варианта за индивидуален лов като неефективен и трудно осъществим. \"Който поне малко е запознат, знае, че няма никаква възможност да бъде намален броят на свинете, ако няма гонки и ако няма групов лов с кучета. Аз смятам категорично, че сега е моментът да се разреши ловът и максимално да се отстрелват прасетата, за да бъде намалена популацията\", сподели пред   Галин Григоров - областният управител на Русе, който подкрепи протестиращите. Бъдещата заповед ще засегне около 220 ловни дружинки по цялото поречие на Дунав. Ако тя стане факт, ловците ще продължат с протести в София.", "date": "2018.09.25", "title": "Протестиращи ловци блокираха Дунав мост"}
{"url": "https://www.bgonair.bg/world/2018-09-25/premierat-na-shvetsiya-hvarlya-ostavka-sled-neuspeshen-vot-na-doverie", "text": "Премиерът на Швеция Стефан Льовен загуби днес парламентарен вот на доверие и ще трябва да подаде оставка, предаде Reuters, цитиран от  . Парламентарните избори на 9 септември не излъчиха ясен победител, като левоцентристкият блок на Льовен спечели 144 депутатски места - с едно повече от десноцентристкия Алианс.  Така след 4 години със Стефан Льовен начело, Швеция остава без водеща политическа сила и не е ясно кой ще оформи следващото правителство. Антиимигрантската партия \"Шведски демократи\", която има 62-ма депутати, също гласува за отстраняване на премиера, но не е известно дали ще подкрепи евентуално правителство на Алианса. Анализатори смятат, че председателят на Риксдага (парламента) ще възложи на Улф Кристершон, лидер на Умерената коалиционна партия, да състави ново правителство. Алиансът обаче няма мнозинство и ще има нужда от подкрепата или на \"Шведските демократи\" или на някоя от левоцентристките формации. Снимка: Pixabay", "date": "2018.09.25", "title": "Премиерът на Швеция хвърля оставка след неуспешен вот на доверие"}
{"url": "https://www.bgonair.bg/world/2018-09-25/parvi-snyag-zavalya-v-sasedna-rumaniya", "text": "Зимата у нас се очертава мека, но първи сняг заваля в съседна Румъния. Бяла покривка се натрупа по високите части на страната. Температурите паднаха под нулата. Преди това побеля и в Исландия, Норвегия и северните райони на Великобритания.", "date": "2018.09.25", "title": "Първи сняг заваля в съседна Румъния"}
{"url": "https://www.bgonair.bg/world/2018-09-25/tineydzhar-otselya-sled-49-dni-v-tihiya-okean", "text": "Индонезийски тийнейджър оцеля след 49 дни в Тихия океан. 19 - годишният младеж беше спасен от панамски кораб. Той прекарал повече от месец в открити води на малка рибарска платформа, наподобяваща сал. Спасителният екип го открил на 125 километра от бреговете на Индонезия. За да оцелее момчето се прехранвало с риба и си филтрирал през дрехите морска вода за пиене. За него се погрижил лекарски екип. Той е в добро състояние.", "date": "2018.09.25", "title": "Тийнейджър оцеля след 49 дни в Тихия океан"}
{"url": "https://www.bgonair.bg/denqt-on-air/2018-09-25/vuzf-v-partnyorstvo-s-act-a-vie-testvahte-li-se", "text": "\r\n Какво представляват тестовете и програмите за професионално обучение ACТ? И до колко са познати на обществото ни? Нека първо поставим въпросните тестове в перспектива - АСТ са конкуренти на SAT, които са по-добре познати в страната ни. Разликата, според думите на бившия вицепрезидент на ACT Джаклин Крейн, е в това, че продуктите на ACT са по-големи и обхващат кариерното развитие. \"Тези тестове служат за кандидатстване в университети, но ACT предлага и кандидатстване за работа. Работодателите искат кандидатите да са готови. А ACT казва на работодателите, че въпросният кадър притежава нужните качества, за да започне работа. Тестът е от 3 части, с въпроси от общо 12 области. Всичко се провежда в сигурна и безопасна среда\", обясни тя в \"Денят ON AIR\".   Днес Висшето училище по застраховане и финанси (ВУЗФ) сключи партньорство с ACT. В резултат на това университетът ще бъде официален център за тестовете.  \"Милиони хора са преминали през  ACT от десетилетия насам. Организацията има над 400 работници с докторска степен, които постоянно правят изследвания. ВУЗФ ще може да предлага изпитите с нашата програма. Студентите им също ще могат да преминат през изпита. Тестът представлява четене с разбиране, анализ на сложни текстове, математика и графическа грамотност под формата на интерпретиране на данни. Комуникациите и критичното мислене също са важна част\", отбеляза Крейн пред Bulgaria ON AIR.   Джаклин Крейн поясни още, че след полагането на тези тестове, компании като \"Google\" имат възможност да наемат директно тези, с високи резултати. По този начин българите могат да работят за чуждестранни компании и все пак да останат в държавата си, продължи още гостът.", "date": "2018.09.25", "title": "ВУЗФ в партньорство с ACT: А Вие тествахте ли се?"}
{"url": "https://www.bgonair.bg/sutreshen-blok/2018-09-25/istorichesko-rakostiskane-mezhdu-borisov-i-tramp-kakvo-si-kazaha-dvamata-lideri", "text": "\r\n Първото ръкостискане на българския премиер Бойко Борисов и президента на САЩ Доналд Тръмп е факт, а моментът бе увековечен със снимки и видео. Това се случи на 73-тата сесия на Общото събрание на ООН в Ню Йорк, където Борисов ръководи българската делегация. Премиерът изнесе и реч, свързана с основната тема на общия дебат - \"ООН за всички хора: Глобално лидерство и споделени отговорности за мирни, равнопоставени и устойчиви общества\". Какви са обаче по-дълбоките измерения на най-високия дипломатически форум? Според бившия посланик на България в САЩ Елена Поптодорова спорът, който се разрази у нас между президент и премиер за това кой да отиде в Ню Йорк за форума, е по-скоро вътрешнополитически проблем и не е станал известен на международната сцена. \"За тези събрания на ООН може да бъде изпратен и държавен глава, и премиер, и външен министър. Това е процедурната страна на въпроса, по-важно е какво ще прозвучи от тази трибуна\", категорична е Поптодорова в \"България сутрин\". По думите ѝ Тръмп няма да се откаже от любимата си тема - за важността на суверенитета на една държава, а напълно е възможно президентът на САЩ пак да скандализира с някоя своя реч. Мнението на международния анализатор проф. Владимир Чуков е, че Общото събрание на ООН е по-скоро територия за държавен глава или външен министър. \"Караниците между премиера и президента са вътрешнополитически проблеми. Борисов, появявайки се в Ню Йорк, прави нов анонс. Президентът и премиерът трябва да си преценят сферите на влияние\", допълни той пред Bulgaria ON AIR.  ", "date": "2018.09.25", "title": "Историческо ръкостискане между Борисов и Тръмп: Какво си казаха двамата лидери?"}
{"url": "https://www.bgonair.bg/kriminalno/2018-09-25/8-dushi-sa-arestuvani-sled-masov-boy-v-loveshko-selo", "text": "Бой с камъни и стъклени шишета в ловешко село доведе до ареста на 8 души, съобщиха от  Сбиването станало снощи между близо 30 души. Участниците в боя били обитатели на две къщи в ловешкото село Баховица. Започнали да се бият с камъни и стъклени бутилки, а на място веднага са изпратени патрули на районното управление в Ловеч. Задържани са 8 души и е образувано досъдебно производство. Не е ясно каква е причината за започване на масовия бой, пише \"24 часа\". Задържан е и още един мъж в Троян, който буйствал и нападнал полицейски служител. 22-годишният хулиган бил във видимо нетрезво състояние. Отказал да изпълни полицейско разпореждане, отправил заплахи и обиди към органите на реда. Скъсал пагоните и наранил ръцете на един от полицаите. \r\n ", "date": "2018.09.25", "title": "8 души са арестувани след масов бой в ловешко село"}
{"url": "https://www.bgonair.bg/bulgaria/2018-09-25/protest-sreshtu-zastroyavaneto-v-stolichniya-kvartal-mladost", "text": "Протест срещу застрояването в столичния квартал \"Младост\". Демонстрацията ще се проведе от 19 до 21 часа пред метростанция \"Александър Малинов\".  Организаторите изискват от Столичната община да извърши проверки на всички процедури, по които са възстановени или продадени имоти в границите на \"Младост\".  Те настояват и за незабавно спиране на строителните дейности в парка до голям магазин в \"Младост 3\".", "date": "2018.09.25", "title": "Протест срещу застрояването в столичния квартал \"Младост\""}
{"url": "https://www.bgonair.bg/bulgaria/2018-09-25/silniyat-vyatar-otnese-izolatsiya-na-uchilishte-v-montana", "text": "Силният вятър, нанесъл поражения в цялата страна, постепенно утихва. Той обаче остави хиляди домакинства без ток, събори покриви, прекърши и дървета. Част от изолацията на училище в Монтана пък е отнесена. Около 70 квадратни метра от външната изолацията на Финансово-стопанската гимназия са паднали. От училището обясниха, че сградата е санирана преди 10 години. Имат застраховка и с нея ще бъде възстановена отнесената изолация. Пожарната служба в региона е реагирала на 39 сигнала за паднали дървета, клони, билбордове и пожари причинени от скъсани жици. Няма бедстващи и пострадали хора, както и населени места без ток.", "date": "2018.09.25", "title": "Силният вятър отнесе изолация на училище в Монтана"}
{"url": "https://www.bgonair.bg/bulgaria/2018-09-25/vsichki-chakat-premierat-da-se-zavarne-za-da-obsadyat-glavniya-sekretar-na-mvr", "text": "\r\n Все още не е обсъждано конкретно име за главен секретар на МВР. Темата ще бъде обсъдена след като премиерът Борисов се завърне в страната.  Това заяви министърът на вътрешните работи Младен Маринов в Пазарджик, където откри новата сграда на Областната дирекция на МВР.  По думите му, в момента заместник-главният секретар изпълнява длъжността и Министерството работи с пълна сила.", "date": "2018.09.25", "title": "Всички чакат премиерът да се завърне, за да обсъдят главния секретар на МВР"}
{"url": "https://www.bgonair.bg/denqt-on-air/2018-09-25/muzikautor-nastoyava-za-promyana-v-zakona-za-legalnoto-kopirane-na-sadarzhanie-ot-internet", "text": "\r\n \"Музикаутор\" иска да бъде създаден действащ механизъм за компенсации на авторите от частното копиране на техни произведения. Това може да се осъществи чрез промяна на действащия в момента чл. 26 от Закона за авторското право.  , каза в студиото на   изпълнителният директор на \"Музикаутур\" Иван Димитров. От \"Музикаутор\" посочват като проблемна точка в сега действащия закон облагането на информационните носители, но не и на записващата и копирна техника, което прави практически невъзможно събирането на възнаграждения за отпечатани произведения. , допълни още Иван Димитров. Пред  той обясни, че България е една от малкото държави, която, въпреки че е въвела световната практика за частното копиране, не го прилага изобщо. В резултат на това хиляди български и чужди автори са лишени от справедливо възнаграждение. ", "date": "2018.09.25", "title": "\"Музикаутор\" настоява за промяна в закона за легалното копиране на съдържание от интернет"}
{"url": "https://www.bgonair.bg/bulgaria/2018-09-25/samneniya-za-umishlen-palezh-na-zhp-liniyata-karlovo-banya", "text": "Съмнения за умишлен палеж възникнаха около пожара, който се разрази по-рано вчера през деня на жп линията между Карлово и Баня. Според местните власти неизвестен извършител е подпалил огнища през 200-300 метра. След часове борба с пламъците, овладяха пожара на жп линията. Не са горели земеделси земи, а само храсти и треви около релсите, предаде репортер на Bulgaria ON AIR. Заради пламъците на релсите за кратко остана блокиран и пътнически влак, който след престой се върна на гарата в Карлово.  Наложило се пътническият влак да спре и дори да тръгне на заден ход заради високите пламъци.  Рано тази сутрин стихията е била овладяна от пожарникарите и лесничеите. И от двете страни на релсите има коларски пътища. Това е една от причините да се предполага, че има умишлен палеж. Малко по-късно се е разгоряло и ново огнище край жп линиите между град Баня и село Ведраре. Припомняме, че разследването около големия пожар край Карлово, който се разрази миналия месец, продължава. До къщите на село Бегунци тази нощ също горя пожар. Изгорели са земеделски култури и лозя. Само бързата намеса на пожарникарите предотвратява разрастването на стихията. Вятърът остава силен и има опасност да възпламени някое от тлеещите огнища.    ", "date": "2018.09.25", "title": "Умишлен палеж на жп линията Карлово - Баня?"}
{"url": "https://www.bgonair.bg/bulgaria/2018-09-25/nay-chestiyat-problem-v-menyuto-na-balgarina-pestitsidite", "text": "\r\nСледи от пестициди са най-честият проблем в менюто на българина. За това съобщава Европейската комисия в годишен доклад за работата на системата й за ранно предупреждение за безопасност на храните и фуражите. Според доклада българските власти са осведомили Брюксел за 109 случая на опасни храни. 77 пъти е ставало дума за следи от пестициди, 15 за микотоксини и в 10 случая за опасни добавки и оцветители, пише  . Пестицидите изглеждат основно български проблем с най-високо съотношение в целия ЕС. След нас е само Италия, където пестицидите саа трети по важност риск при храните. Като резултат плодовете и зеленчуците са най-често сигнализирания вид храна от българските власти към европейските партньори през миналата година. По брой задействания на системата за предупреждение за плодове и зеленчуци България е инициатор на най-много предупреждения в целия ЕС - 84. Следват 14 сигнала, задействани за опасни ядки и семена. В 55 случая на пестициди, нотифицирани от България, става дума за внос на сладки чушки от Турция. Като цяло ЕС страда най-вече от салмонела от пилешко (най-често прясно) и от високите нива на живака при рибата меч. Следват афлатоксините, откривани в ядките и фипронилът в яйцата - най-големият единичен скандал през миналата година. \r\nЗавишени нива на фипронил в яйцата, произлизащ от почистване на птицеферми със забранени вещества в Белгия и Холандия, обхвана цяла Европа, включително и България, където бе открит заразен внос на яйчен прах. Салмонелата е най-често докладваният патоген в храната в ЕС (207 случая и 473 от внос). Месото и месните продукти, както и яйцата, преобладават като повод за тревога. Листерията, откривана основно в пушени риби и сирене, eшерихия коли - в морски продукти и нововирус в стридите, са също често срещани болестотворни бактерии в храните. Тежките метали са намирани основно в риба от Испания. Италия е нотифицирала най-много случаи с високо съдържание на живак в риба меч, съобщава докладът. Други тежки метали, които се намират в рибните продукти са живак и кадмий. \r\nАлергените, най-често са съобщавани в мляко, глутен, соя и ядки, откривани предимно в зърнени и тестени продукти. За първа година рисковете от вносни храни са по-големи от тези от европейските. Бразилия, Турция и Китай са страните, от които са внесени най-голяма част от продуктите, които след това са сигнализирани като опасни. Следват ги Индия и САЩ. От 3832 случая, докладвани през системата за ранно предупреждение на ЕС, 942 са представлявали сериозен здравен риск за хората, 1588 са внос, спрян на границата като опасен.", "date": "2018.09.25", "title": "Най-честият проблем в менюто на българина - пестицидите"}
{"url": "https://www.bgonair.bg/bulgaria/2018-09-25/zhiteli-aktivisti-na-mladost-otnovo-izlyazoha-na-protest-sreshti-betona", "text": "\r\n \n Жители от столичния квартал \"Младост\" отново излязоха на протест срещу презастрояването на района. Протестът е организиран във Facebook и започна в 19:00 часа. Исканията на протестиращите са да се спре със застрояването на \"Младост\".  Според тях след ареста на Десислава Иванчева, незаконните строежи не са премахнати. Техните опасения включват и изчезването на зелените площи. Според демонстрантите никой не разследва незаконните постройки. Протестът е заявен да продължи до 21:30 часа, предаде Петьо Атанасов. ", "date": "2018.09.25", "title": "Жители-активисти на \"Младост\" отново излязоха на протест срещи бетона"}
{"url": "https://www.bgonair.bg/bulgaria/2018-09-25/iskra-ot-el-provodnik-veroyatno-e-dovela-do-pozhara-v-tets-sliven", "text": "\r\n Искра от електрически проводник, която е подпалила бали със слама, е вероятната причина за големия пожар в ТЕЦ \"Сливен\". Огънят вече е овладян и локализиран, но запалилата се слама ще гори поне още няколко дни. Два пожара са горели снощи в града. Единият е този в ТЕЦ \"Сливен\", а другият в завод \"Динамо\".  Работниците от ТЕЦ \"Сливен\", които рано сутринта отивали на работа, наблюдавали с тревога пламъците. Пожарът е лумнал около седем часа вечерта, а силният вятър снощи допълнително го е разпалил.  Запалилите се с бали със слама, складирани в двора на топлоцентралата се използват за био гориво.  Комисар Демирев има първоначална версия за причините за огнения ад. \"Поради силния вятър електрическите проводници правят искри и някаква такава искра е прехвръкнала и е запалила сеното\", отбеляза той. Няма задимяване над града, тъй като Сливен е разположен в обратна на вятъра посока, коментираха от пожарната. Няма опасност за населението, тъй като ТЕЦ \"Сливен\" се намира в промишлената зона в града.", "date": "2018.09.25", "title": "Искра от ел. проводник вероятно е довела до пожара в ТЕЦ \"Сливен\""}
{"url": "https://www.bgonair.bg/bulgaria/2018-09-25/predvizhdat-zatvor-i-za-proizvoditelite-na-falshiv-alkohol-i-tsigari", "text": "\r\n \n След зрелищната акция и ареста на собственика на \"СИС индустрийс\", \"Винпром - Карнобат\" и \"Топаз мел\" Миню Стайков за участие в организирана престъпна група за продажба на акцизни стоки без бандерол, властите се сетиха, че има пропуски в Наказателния кодекс и производителите на фалшив алкохол и цигари реално не са преследвани от закона. Текстовете в НК в момента не предвиждат затвор до една или до три години, ако престъплението е извършено повторно, за всеки който продава или държи на склад акцизни стоки без бандерол. За производителите обаче няма нито дума. Това обаче щяло да се промени. \"Поставили сме срок до края на следващата седмица промените в Наказателния кодекс да бъдат на вниманието на народните представители\", увери  министърът на правосъдието Цецка Цачева във връзка с контрола на производството на акцизни стоки и необходимите в тази връзка промени в акцизното законодателство. Тя допълни, че още днес експертна група в Министерство на правосъдието заедно с представители на прокуратурата и на Министерството на финансите ще изработят промени в чл. 234 на НК, който предвижда наказателна отговорност за лица, които продават или държат на склад акцизни стоки без бандерол, но не и за лицата, които произвеждат такива. Според финансовия министър Владислав Горанов парламентът трябва максимално бързо да започне разглеждането на законодателните промени, които да преодолеят празнотите в НК във връзка с незаконното производство на акцизни стоки. Главният прокурор Сотир Цацаров също коментира темата: \"За мен тези пропуски в законодателството не са констатирани сега. Сега имаме възможност да сме чути. За мен това не е нещо ново. Въпросът е идеите, намеренията и волята да са облечени в подходяща законодателна техника\". Според него процентът на условните присъди не може да бъде мерило за наказателното производство, въпреки че 63% от присъдите по данъчни престъпления са именно условни. \"Законът е предвидил възможността за неосъждани лица да се постановя условно осъждане. Това е нещо обичайно. Не ми се иска да тълкувам въпроса защо в закона има условно осъждане. Това осъждане е въпрос на правна техника и това има своето значение\", обясни Цацаров.", "date": "2018.09.25", "title": "Предвиждат затвор и за производителите на фалшив алкохол и цигари"}
