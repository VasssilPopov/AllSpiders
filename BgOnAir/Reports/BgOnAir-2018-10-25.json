{"url": "https://www.bgonair.bg/economy/2018-10-25/analizatori-prognozirat-svetovna-finansova-kriza-prez-2020-g", "text": "Все повече анализатори правят прогнози за следващата световна финансова криза. Според американската инвестиционна банка \"Джей Пи Морган Чейс“ тя ще настъпи през 2020 година.  Основните ѝ характеристики ще бъдат спад на цените на акциите с около 20% в Съединените щати и с близо 50% в развиващите се държави. Техните валути пък ще се обезценят с около 15%.  Цените на газта, петрола и металите, използвани в индустрията, ще се сринат с между 30 и 35%. Според банковите стратези така очертаващата се криза ще е по-лека от тази през 2008-ма година.  Проблемът идва от засилващата се непредсказуемост на финансовите пазари. А една от причините е все по-горямото участие на компютрите в глобалната търговия.  ", "date": "2018.10.25", "title": "Анализатори прогнозират световна финансова криза през 2020 г."}
{"url": "https://www.bgonair.bg/world/2018-10-25/tri-industrialni-sgradi-v-istanbul-byaha-unishtozheni-ot-pozhar", "text": "Силен пожар се разрази и в Истанбул, унищожавайки три индустриални сгради. Огънят е избухнал в склад за палети и бързо е обхванал съседните фабрики за алуминий и текстил. Няма данни за пострадали. Близо 200 огнеборци се бориха със стихията. Турските медии съобщиха, че пожарът е овладян", "date": "2018.10.25", "title": "Три индустриални сгради в Истанбул бяха унищожени от пожар"}
{"url": "https://www.bgonair.bg/reportazhi/2018-10-25/feldsherka-ot-strazhitsa-izrodi-bliznatsi-v-lineyka-na-pat-za-bolnitsata-za-poreden-pat", "text": "\r\n Фелдшерка от Стражица изроди близнаци в линейка на път за болницата късно снощи. Илияна Петрова успяла сама да се справи с реанимирането на едното бебе. В момента и двете близначки и майка им са в стабилно състояние и вече се възстановяват след екстремното раждане. Историята разказват кореспондентите ни от Велико Търново. В сряда вечерта в спешният медицински център в Стражица постъпил сигнал за родилка, която трябвало да бъде спешно транспортирана до болницата в Горна Оряховица. На средата на пътя обаче раждането започнало, и се наложило фелдшерът Илияна Петрова сама да изроди бебето.  Родилката е настанена в родилното отделение на болницата в Горна Оряховица и вече се възстановява. Двете близначки обаче са транспортирани в неонатологията на Великотърновската болница, тъй като са недоносени. Настанени са в кувьози при топлинен комфорт и подаване на кислород.  За фелдшер Петрова това е четвъртият случай, в който се налага да изражда бебета в екстремна обстановка, само от началото на 2018 година. ", "date": "2018.10.25", "title": "Фелдшерка от Стражица изроди близнаци в линейка на път за болницата - за пореден път"}
{"url": "https://www.bgonair.bg/denqt-on-air/2018-10-25/d-r-katsarov-vazhno-e-za-kakvo-se-davat-parite-v-nzok-a-ne-kontrolat-po-harcheneto-im", "text": "\r\n Фондът за лечение на деца и Комисията за лечение в чужбина да се закрият, а дейността им да се поеме от Здравната каса, а с 490 милиона лева ще се увеличат парите на касата за следващата година. Промените са включени в новия бюджет на НЗОК. Д-р Стойчо Кацаров, председател на Центъра за защита правата в здравеопазването коментира в студиото на  , че във фонда за лечение на деца е имало много скандали, а последната промяна е просто технически въпрос и дори според него не може да се нарече реформа, защото не е важно коя администрация ще издаде формуляра за лечението на нуждаещите се деца. \"Важно е правилата, по които се издават. Те не се променят в случая. Правилата кой има право да получи лечение са същите, единствено ще има един директор с 8 души персонал по-малко. Това е разликата\", категоричен беше д-р Кацаров пред  . Председателят на Центъра за защита правата в здравеопазването каза също, че не може да се каже сега дали децата ще бъдат по-добре или по-лошо обслужвани. Д-р Стойчо Кацаров коментира и повечето отпуснати пари за НЗОК в следващия бюджет и сподели своето мнение, че това не значи, че трябва да очакваме някаква промяна. \"Организацията на здравната система остава същата, идеите за реформи на този етап са на ниво идеи. Няма големи основание да очакваме радикална промяна\", категоричен беше той. По думите на д-р Кацаров проблемите в здравеопазването не са въпрос на контрол на работата, а е въпрос на преценка за какво да се дават парите и по колко, и за какво имат нужда хората.", "date": "2018.10.25", "title": "Д-р Кацаров: Важно е за какво се дават парите в НЗОК, а не контролът по харченето им"}
{"url": "https://www.bgonair.bg/bulgaria/2018-10-25/tezhka-katastrofa-zatvori-dvizhenieto-na-prohoda-na-republikata", "text": "Тежка катастрофа затвори движението на Прохода на Републиката малко преди 20 часа. Според първоначалните данни, челен удар е възникнал между товарен и лек автомобил, а в катастрофиралите превозни средства са се ударили друг камион и микробус.  Съобщава се за един загинал, други двама са леко пострадали. Трафикът в двете посоки е временно ограничен. Леките автомобили се пренасочват през прохода \"Шипка“. Товарните изчакват на място.", "date": "2018.10.25", "title": "Тежка катастрофа затвори движението на Прохода на Републиката"}
{"url": "https://www.bgonair.bg/economy/2018-10-25/byudzhet-2019-po-visoka-minimalna-zaplata-no-i-po-golemi-udrazhki", "text": "\r\n Днес финансовия министър Владислав Горанов представи проекта за Бюджета за 2019 година пред социалните партньори, чиито параметри бяха обявени още в началото на седмицата.  Накратко: по-високи доходи, но и по-големи удръжки за работещите. От първи януари минималната работна заплата се увеличава от 510 лева, на 560. Според документа се предвижда увеличение на заплатите в бюджетния сектор с 10%, което ще се изчислява на база на оценките и постиженията на всеки един служител. Предвижда се и увеличение на учителските заплати с 20 на сто. Максималният осигурителен доход обаче също се вдига – от 2600 на 3000 хиляди лева от първи януари. Шест месеца по-късно ще нарасне и максималният размер на пенсията и таванът ще стане 1200 лева. От тогава се очаква да се увеличат и всички пенсии, средно с 5,7%. Предвижда се минималните пенсии да станат приблизително 220 лева, като понастоящем минималната пенсия е 207 лева.  Докато чакат пенсиите им да се увеличат, възрастните хора се надяват на допълнителни средства поне за предстоящите празници.  Междувременно днес в парламента опозицията представи идеите си за традиционния алтернативен бюджет. Червените този път са планирали правителството да има право да харчи само един процент от бюджетния излишък. А всичко останало да се разпределя от парламента, чрез актуализация на бюджета. Утре предстои голямото обсъждане на бюджета за догодина. За сега синдикатите са доволни от него, но бизнесът категорично застана срещу идеята минималния осигурителен праг да бъде 3000 лв. \r\n  ", "date": "2018.10.25", "title": "Бюджет 2019: По-висока минимална заплата, но и по-големи удръжки"}
{"url": "https://www.bgonair.bg/science/2018-10-25/a1-startira-treti-sobstven-sporten-kanal-max-sport-3", "text": "\r\n A1 даде начало на своя трети собствен спортен канал, който стартира излъчване на 23 октомври. По MAX Sport 3 феновете ще имат възможност да гледат най-интересното от УЕФА Шампионска лига и италианската Серия А, както и избрани тенис турнири, голф, плажен футбол, моторните шампионати Speedway и Supercars и още много други. Стартът на канала е част от стратегията на А1 да осигури най-доброто спортно съдържание на българския пазар. Още в първия ден от своето съществуване MAX Sport 3 ще предложи на зрителите двата най-интересни двубоя от УЕФА Шампионска лига във вторник – от 19:55 часа АЕК ще бъде домакин на Байерн Мюнхен, а от 22:00 часа е голямото дерби на кръга между Манчестър Юнайтед и Ювентус. MAX Sport 3 става част от телевизионния пакет MAX Sport Plus, който до момента включваше MAX Sport 1, MAX Sport 2 и EDGEsport. Цената на пакета остава непроменена – 3,99 лева на месец с 2-годишен абонамент. MAX Sport Plus може да се заяви в магазините на А1, на *88 и 088 123, през приложението Моят А1 и на a1.bg. MAX Sport 3 е поредната крачка към разрастването на каналите MAX Sport. От този сезон те излъчват футболните двубои от УЕФА Шампионска лига, италианската Серия А и испанската La Liga. Спортните канали на А1 излъчват над 8 000 часа съдържание на живо годишно. В програмата им попадат едни от най-гледаните спортни събития в света: тенис турнирите от сериите ATP Masters 1000, ATP 500 и ATP 250, волейболната Лига на нациите, най-големия шампионат за смесени бойни изкуства в света UFC, баскетболните Евролига и Еврокупа, лекоатлетическата Диaмантена лига, Световния шампионат по мотоциклетизъм, стартовете от NASCAR, най-интересните срещи от NHL и още много други спортове, придружени от експертни анализи и коментари.", "date": "2018.10.25", "title": "A1 стартира трети собствен спортен канал - MAX Sport 3"}
{"url": "https://www.bgonair.bg/denqt-on-air/2018-10-25/bsp-shte-tarsi-podkrepa-ot-obshtestvoto-i-partii-za-vavezhdaneto-na-progresivniya-danak", "text": "\r\n Днес финансовия министър Владислав Горанов представи проекта за Бюджета за 2019 година пред социалните партньори, чиито параметри бяха обявени още в началото на седмицата. По-високи доходи, но и по-големи удръжки за работещите - така може да се опише той. От 1 януари минималната работна заплата се увеличава от 510 лева, на 560 лв. Междувременно днес в парламента опозицията представи идеите си за традиционния алтернативен бюджет. Червените този път са планирали правителството да има право да харчи само един процент от бюджетния излишък. А всичко останало да се разпределя от парламента, чрез актуализация на бюджета. Народният представител от БСП Валентин Ламбев обяви в студиото на  , че социалистите искат и налагането на прогресивното подоходно облагане, защото по данни от БНБ 8 хиляди души у нас са получили милиарди, а бедните са все повече и все по-бедни. \"Това означава по-голям ресурс за обществени нужди, защото скалата, която предлагаме е доста плавна и не толкова стръмна като в държави със силна социална политика\", аргументира се Ламбев пред  . Той уточни, че въпросната скала, която от БСП предлагат в алтернативния си бюджет, няма да намали общите приходи в държавната хазна. \"Единствено ще преразпредели доход от тези, които получават над 4000 лв. на месечна основа. Те са около 80 хиляди души\", допълни още Валентин Ламбев и увери, че при останалите хора няма да има промяна при облагането. Социалистът обясни още, че те първа предстоят разговори с партиите за търсене на подкрепа на тези предложения, но по думите му е по-важно и обществото да бъде убедено в ползата от прогресивното подоходно облагане.", "date": "2018.10.25", "title": "БСП ще търси подкрепа от обществото и партии за въвеждането на прогресивния данък"}
{"url": "https://www.bgonair.bg/reportazhi/2018-10-25/promeni-v-npk-predvizhdat-zadarzhanite-da-nyamat-pravo-na-telefonen-razgovor", "text": "\r\n Разследващите органи ще имат право да не уведомяват близки на задържан от полицията в продължение на 48 часа. В момента всеки задържан може да се свърже с близките си, с адвокат и с работодател веднага, след като му е повдигнато обвинение. Промените в Наказателно-процесуалния кодекс бяха одобрени от депутатите в Народното събрание на първо четене.  С новите промени прокуратурата ще има правото да отказва на задържания обаждане, ако това може да застраши разследването или да доведе до опасност за живота и здравето на трето лице. Дори при арест на дете родителите му може да не бъдат уведомени, с изключение на Агенцията за закрила на детето. Колкото до правата на задържания - той може единствено да обжалва решението на прокурора, а съдия да се произнесе при закрито заседание. За сметка на това се разширява кръгът на хората, на които задържания може да се обади.", "date": "2018.10.25", "title": "Промени в НПК предвиждат задържаните да нямат право на телефонен разговор"}
{"url": "https://www.bgonair.bg/economy/2018-10-25/sofiya-e-parva-v-evropa-po-rast-na-naemite-na-ofisi-sochi-prouchvane", "text": "София е на първо място в Европа по покачване на наемите на офис площи през третото тримесечие на 2018 г., показват данните на консултантската компания Cushman & Wakefield, чийто стратегически партньор за България е Forton. През последните три месеца българската столица отбелязва 7.1% ръст на наемните цени спрямо предходното тримесечие в най-високия сегмент на пазара – клас А сгради с централно местоположение. За площи в такива проекти вече се преговаря на нива от 15 евро/кв. м при 14 евро/кв. м преди, показват данните на Cushman & Wakefield Forton. На годишна база поскъпването на първокласните наеми в центъра на София е малко над 11%. За висок клас офис сгради на комуникативни локации извън центъра търсените наеми също отбелязаха лек ръст – от 13,5 на 14 евро/кв. м. Офис пазарите в Европа като цяло имаха силно трето тримесечие с ръст на наемните цени от 0,7% спрямо предходните три месеца и 2,5% на годишна база.  Това е осмо поред тримесечие на покачване на наемите, отбелязват от Cushman & Wakefield. В Централна и Източна Европа средното поскъпване спрямо предходната година е 2.6%. По данни на компанията по-високи нива се наблюдават на 12 от общо 47 пазара на континента. Двигатели на ръста са Германия и някои регионални центрове във Великобритания като Бристол, Единбург и Нюкасъл.  Офис пазарът в Европа отбелязва най-висок ръст на наемите в сравнение с останалите два сегмента – търговски и индустриални имоти. На годишна база покачването при логистичните площи е 1,8%, докато при търговските улици дори има лек спад от 0,5% в сравнение със същия период на 2017 г. В София наемните нива на първокласни складови площи остават без промяна – 4 евро/кв. м. Сходна е картината на търговските улици, където наемните нива на магазин от 100 кв. м се запазват около 50 евро/кв. м. \r\nЧететe повече на  . \r\nСнимка: Pixabay", "date": "2018.10.25", "title": "София е първа в Европа по ръст на наемите на офиси, сочи проучване"}
{"url": "https://www.bgonair.bg/reportazhi/2018-10-25/pritesnitelno-mnozhestvo-marki-sol-sadarzhat-golyamo-kolichestvo-mikroplastmasi", "text": "\r\n Според данни на Европейската комисия всяка година в Европа се изхвърлят 26 милиона тона пластмаса. По-голяма част от нея попада в природата и океаните. Странно или не – пластмаса се среща дори и в солта, която консумираме всеки ден. Това показаха данните на \"Greenpeace\" от проучване на различни марки сол.  Над 90% от изследваните марки сол, предлагани в 21 страни, съдържат микропластмаси. Според резултатите замърсяването с пластмаса е най-високо в морската сол. За щастие България заема предпоследното място в класацията.  \"В нашата сол, която е българско производство, има 12 микропластмасови частици на килограм, което е малко. В индонезийската има 13 хиляди\" обясни Деница Петрова от \"Грийнпийс България\". Все още обаче не е ясно какви са последиците за здравето на човек и поради тази причина няма точно изградени норми за съдържание на такива пластмаси в храните и във водите.  В същото време Европарламентът излезе с решение – забранява пластмасата за еднократна употреба.  Важно за България е , че ще се наложат цели за 90% разделно събиране на пластмасови бутилки. За да влезе в сила това решение обаче, всяка страна-членка трябва да ги гласува и въведе в законодателството си.", "date": "2018.10.25", "title": "Притеснително: Множество марки сол съдържат голямо количество микропластмаси"}
{"url": "https://www.bgonair.bg/economy/2018-10-25/finansoviyat-ministar-predstavya-zakonoproekta-za-byudzhet-2019", "text": "Финансовият министър представя Бюджет 2019. Очаква се Владислав Горанов да разясни подробности около сметката на държавата за следващата година. Приоритет номер едно е увеличаване на заплатите, както в държавния сектор, така и в частния. Минималната работна заплата ще нарасне от 510 лева до 560 лева от 1 януари. Таванът на пенсиите ще достигне до 1200 лв. от юли, също тогава ще има увеличение на всичко останали пенсии с 5,7%. Заложените пари за отбрана през 2019 г. все повече се доближават до изискването да бъдат 2% от БВП и ще възлизат на 1,8 млрд. лева. Пари обаче за нови самолети така и не са предвидени. За социалната сфера ще бъдат отделени с 40,4 млн. лева повече за отопление и още 150 млн. за хората с увреждания. През следваща година средното увеличение на заплатите в бюджетния сектор ще бъде с 10%.", "date": "2018.10.25", "title": "Финансовият министър представя законопроекта за Бюджет 2019"}
{"url": "https://www.bgonair.bg/sutreshen-blok/2018-10-25/rumantsite-po-bogati-ot-sasedite-si-koga-shte-gi-stignem", "text": "\r\n За първи път в историята, Румъния е по-богата от съседите си. Това показва доклад за световното богатство на швейцарската банка Credit Suisse. Oбщoтo богатство нa Румъния през 2018 година възлиза на 317 млpд. дoлapa, което значи, че благосъстоянието на възрастен в Румъния се оценява на малко над 42 хиляди долара. За сравнение – в Унгария тази цифра е с хиляда долара по-малко. Богатството на един българин на база брутен вътрешен продукт се равнява на 30 хиляди долара, а при сърбите числото е 19 хиляди. Според журналиста Владимир Береану румънците в момента са много щастливи, че са минали унгарците по богатство. \"Румънците тръгнаха от по-ниска база от нашата. Този растеж се дължи на чуждестранни инвестиции, защото успяха да се преборят с корупцията. Накараха държавните служители да не взимат пари под масата. В момента има страхотна борба на социалдемократите срещу правосъдната система, за да се разреши корупцията\", коментира още журналистът в \"България сутрин. Икономистът Юлиан Войнов твърди, че Румъния се развива с много бързи темпове и е нормално това да се отрази върху богатството на хората. \"Целият този растеж се дължи на фискални държавни стимули - намаляване на ДДС, намаляване на данъка върху доходите на физически лица, намалено бе и социалното облагане, в същото време бяха увеличени държавните заплати. Румънското правителство подкрепи закупуването на първо жилище с допълнително кредитиране. Има сериозни причини да мислим, че стабилността в Румъния е устойчива\", допълни икономистът пред Bulgaria ON AIR.", "date": "2018.10.25", "title": "Румънците - по-богати от съседите си... Кога ще ги стигнем?"}
{"url": "https://www.bgonair.bg/world/2018-10-25/uraganat-uila-udari-meksiko-s-vetrove-ot-180-kmch", "text": "Проливни дъждове и високи приливни вълни предизвикаха тежки наводнения в курортните градчета по тихоокеанското крайбрежие на Мексико.  Ураганът \"Уила\" донесе със себе си буреносни ветрове със скорост от близо 180 км/ч. Към момента не се съобщава за жертви или пострадали.  Градчетата на пътя на стихията бяха превантивно евакуирани преди няколко дни. Стихията се премества към вътрешността на страната и силата ѝ отслабва.  По пътя си обаче \"Уила\" остави пътека от разрушения – повалени дървета, отнесени покриви и скъсани далекопроводни жици.", "date": "2018.10.25", "title": "Ураганът \"Уила\" удари Мексико с ветрове от 180 км/ч"}
{"url": "https://www.bgonair.bg/world/2018-10-25/otkriha-kolet-bomba-v-restoranta-na-robart-de-niro", "text": "\r\n Пореден колет бомба е засечен в Съединените щати. Този път целта е била нюйоркският ресторант на актьора Робърт де Ниро – виден противник на Доналд Тръмп.  Това е общо осмото взривно устройство, изпратено през последните дни до хора, свързани с Демократическата партия или критици на настоящия президент. Сред получателите бяха бившият държавен секретар Хилари Клинтън, президентът Барак Обама и сградата, където се помещава телевизия \"Си Ен Ен“. Нито една от самоделните бомби не е избухнала.  ФБР разследва случаите, които се разглеждат като вътрешен тероризъм. Според властите подателят на всички колети е един и същ. Доналд Тръмп осъди остро неговите действия и обеща виновният да бъде заловен и наказан. Той призова нацията към единство, но в същото време обвини медиите за разделението в обществото.", "date": "2018.10.25", "title": "Откриха колет бомба в ресторанта на Робърт де Ниро"}
{"url": "https://www.bgonair.bg/world/2018-10-25/kralitsa-elizabet-ii-ochakva-novo-partnyorstvo-s-evropa-sled-brexit", "text": "Британската кралица за първи път коментира Brexit. Това стана по време на прием в Бъкингамския дворец в чест на визитата на краля на Холандия Вилем-Александър и съпругата му кралица Максима.  Британският монарх заяви, че Лондон очаква ново партньорство с Брюксел след излизането на Великобритания от рамките на ЕС.  Пред гостите си Елизабет II произнесе реч, в която отбеляза специалните отношения между Великобритания и Холандия и изрази увереност, че те няма да бъдат повлияни от Brexit.  От своя страна крал Вилем-Александър заяви, че напускането на Лондон го огорчава, но това не бива да се приема като сбогуване.", "date": "2018.10.25", "title": "Кралица Елизабет II очаква ново партньорство с Европа след Brexit"}
{"url": "https://www.bgonair.bg/world/2018-10-25/madrid-zabrani-elektricheskite-skuteri-po-trotoarite", "text": "Официално – Мадрид забрани движението на електрически скутери по тротоарите. Целта е да се повиши безопасността на пешеходците и да се намали замърсяването на въздуха.  Мадрид е на водещо място сред европейските столици по този показател. През последната година броят на електрическите скутери в града значително се повиши.  С новата мярка обаче ще възникне и нов проблем. Електрическите превозни средства ще станат участници в движението, което и без това е особено натоварено.", "date": "2018.10.25", "title": "Мадрид забрани електрическите скутери по тротоарите"}
{"url": "https://www.bgonair.bg/world/2018-10-25/samolet-katsna-avariyno-v-bukuresht-zaradi-bombena-zaplaha", "text": "Самолет на \"Wizz Air\" кацна аварийно в Букурещ заради бомбена заплаха. Тя е подадена по телефона от жена на летището в Грузия, откъдето е излетяла машината. Дестинацията на полета е била Полша. Всички 173-ма пасажери са евакуирани, а самолетът е спрял на отдалечен отсек от летището. Там са изпратени специални екипи на румънските спецслужби.", "date": "2018.10.25", "title": "Самолет кацна аварийно в Букурещ заради бомбена заплаха"}
{"url": "https://www.bgonair.bg/world/2018-10-25/sauditska-arabiya-prizna-che-ubiystvoto-na-dzhamal-hashogi-e-bilo-planirano", "text": "\r\n Саудитска Арабия призна за първи път, че убийството на журналиста Джамал Хашoги е било планирано. Заявлението е на главния прокурор на страната, който получил нова информация от разследващите. През последните дни в Истанбул действа съвместен екип от турски и саудитски следователи. Днес се очаква директорът на ЦРУ Джина Хаспел да представи на Доналд Тръмп информация за разследването.  През последните дни тя беше в Турция заедно с американски експерти, за да се запознае с доказателствата по случая. Според \"Вашингтон поуст“ там шефката на ЦРУ е изслушала аудиоматериала, на който се предполага, че е записано убийството на журналиста.", "date": "2018.10.25", "title": "Саудитска Арабия призна, че убийството на Джамал Хашоги е било планирано"}
{"url": "https://www.bgonair.bg/bulgaria/2018-10-25/mvr-organizira-ohrana-na-pametnika-na-savetskata-armiya", "text": "МВР организира сериозна охрана на паметника на Съветската армия в София. Това заяви вътрешният министър Младен Маринов в писмен отговор на въпрос, зададен от Христо Проданов и Георги Свиленски от БСП, по време на парламентарния контрол. Ще бъде назначен автопатрул за района, а при възможност ще има и пешеходен такъв. Поставено е и денонощно видеонаблюдение. В същото време от МВР редовно обясняват невъзможността да се борят по-добре с битовата престъпност, с недостига на полицейски служители.  Паметникът на Съветската армия няколко пъти става обект на посегателства. Миналата година бешв оцветен в жълто, а няколко месеца по-рано върху него беше изписано \"БКП са терористи\". \r\n  \r\nМосква всеки път реагира остро на тези случаи и призова властите в София да вземат повече мерки за сигурност.", "date": "2018.10.25", "title": "МВР организира охрана на паметника на Съветската армия"}
{"url": "https://www.bgonair.bg/bulgaria/2018-10-25/snyag-prehvrakna-na-mnogo-mesta-v-planinite-tazi-nosht", "text": "Сняг преваля на много места в планините тази нощ. Най-голяма покривка натрупа над централна Стара планина, Витоша и Рила. Идващото затопляне от утре обаче ще я разтопи. Първи сняг падна и на прохода Шипка. През цялата нощ няколко машини почистваха прохода. Заради ниските температури и бурния вятър на места се образуваха заледявания. От АПИ предупреждават - не тръгвайте към високопланинските проходи без зимни гуми. И за днес остават предупрежденията за силен вятър в 14 области у нас - основно в Северозападна и Централна България. В сила е жълт код. Днес температурите в страната варират до 10-12 градуса. Ще бъде слънчево, но ветровито.", "date": "2018.10.25", "title": "Сняг прехвръкна на много места в планините тази нощ"}
{"url": "https://www.bgonair.bg/denqt-on-air/2018-10-25/patriot-tryabva-da-se-zamislim-dali-nyakoi-politicheski-sili-ne-iskat-da-yahnat-protesta", "text": "\r\n Пакетът закони за хората с увреждания е вече в парламента. Общественото напрежение обаче не стихва. Майките на деца с увреждания продължават с протестите и днес. \"Това, че майките не приемат извинението на Симеонов и това, че правителството на ГЕРБ и \"Обединени патриоти\" предвиди още при съставянето на бюджета 150 млн. лева в разходната част  за тези нови промени в социалното законодателство, може би трябва да се замислим дали някои политически сили не искат да яхнат протеста\", коментира в \" \" депутатът от ОП д-р Калин Поповски. Той посочи, че дори законите да бяха приети по-рано, те налагат актуализация в бюджета, така че промените щяха да се усетят от гражданите едва идната година. По неговите думи ескалацията на напрежението е излишна и не би трябвало вече да е така, след като Валери Симеонов се е извинил, и са отпуснати средства за законите. \"Няма смисъл от това напрежение, трябва да се мисли разумно, реално, и то в ситуация, която тези закони са вече финансирани\", категоричен беше д-р Поповски. Той коментира и предстоящите промени в здравеопазването. Фондът за лечение на деца вече ще бъде ръководен от Здравната каса. \"Предимствата тук са, че ако се надхвърли предвидената сума, ние гласуваме и един резерв. Ако тези пари се изхарчат, може да се използва и да не остане нито едно дете без финансиране на съответното заболяване\", обясни депутатът пред  . По неговите думи в страната има твърде много болници и трябва да се направят промени. Според него, за да не се закриват общински болници, трябва да се освободят средства от свръххоспитализацията като бройка и да се увеличи пътеката за долекуване в тези здравни заведения. .", "date": "2018.10.25", "title": "Патриот: Трябва да се замислим дали някои политически сили не искат да яхнат протеста"}
{"url": "https://www.bgonair.bg/world/2018-10-25/tazi-godina-v-rusiya-sa-bili-predotvrateni-15-atentata-zayavi-vladimir-putin", "text": "Руският президент Владимир Путин заяви, че през тази година в Русия са били предотвратени 15 атентата, съобщиха Dnes.bg. \"През деветте изминали месеца на тази година служителите на Федералната служба за сигурност са успели да предотвратят 26 свързани с тероризъм престъпления, сред които и 15 терористични акта\", обясни Путин на церемония по присъждането на воински звания и чинове на висши офицери и прокурори. Руският държавен глава подчерта че, зад тези показатели стоят спасени човешки животи. ", "date": "2018.10.25", "title": "Тази година в Русия са били предотвратени 15 атентата, заяви  Владимир Путин"}
{"url": "https://www.bgonair.bg/bulgaria/2018-10-25/den-4-na-protest-maykite-sa-kategorichni-che-shte-preminat-kam-grazhdansko-nepodchinenie", "text": "\r\n Четвърти ден майките на деца с увреждания протестират в \"карето на властта\" с искане за оставка на Валери Симеонов. Те не приемат вчерашното му извинение, заради думите, че са \"кресливи жени с уж болни деца\" и настовят - да излезе от властта. Причината да не приемат извинението е, че го смятат за неискрено.  Протестиращите вече са започнали да се събират и заявиха, че при всички случаи ще преминат към гражданско неподчинение. \"Това е начинът. Видяхме, че с мирни протести нищо няма да постигнем. А след гаврата на г-н Симеонов, просто нямаме избор\", заяви пред Bulgaria ON AIR една от протестиращите майки. Протестиращите майки блокираха централния столичен булевард \"Княгиня Мария Луиза\". Те бяха категорични, че ще продължат с протестите, докато Симеонов не си подаде оставката.", "date": "2018.10.25", "title": "Протестиращите майки блокираха движението на бул. \"Мария Луиза\""}
{"url": "https://www.bgonair.bg/world/2018-10-25/nato-zapochva-nay-golyamoto-uchenie-v-svoyata-istoriya", "text": "НАТО започва най-голямото учение в своята история. В него участват 50 хиляди военни с 10 хиляди бойни и спомагателни машини, 250 вертолета и самолета и 60 кораба. В маневрите се включва и американски самолетоносач. Учението ще продължи до 7 ноември. А България изпраща 41 свои военни. Целта на военните игри е да покажат, че силите на НАТО са готови за действия в Европа срещу вражеско нападение. И макар врагът да не е официално идентифициран - мястото и мащабът на маневрите сочат ясно на изток", "date": "2018.10.25", "title": "НАТО започва най-голямото учение в своята история"}
{"url": "https://www.bgonair.bg/bulgaria/2018-10-25/burniyat-vyatar-predizvika-avariya-v-kardzhaliysko-nad-40-sela-sa-bez-tok", "text": "Бурният вятър с пориви от 100 километра в час вече нанесе поражения в Кърджалийско. Над 40 села в областта останаха без ток тази нощ, очаква се електроподаването да бъде възстановено до края на деня. На много места в планините тази нощ преваля сняг. Най-голяма покривка натрупа над централна Стара планина, Витоша и Рила.  Първи сняг падна и на прохода Шипка. През цялата нощ няколко машини почистваха мястото. Заради ниските температури и бурния вятър на места се образуваха заледявания. От АПИ предупреждават - да не се пътува към високопланинските проходи без зимни гуми.", "date": "2018.10.25", "title": "Бурният вятър предизвика авария в Кърджалийско - над 40 села са без ток"}
{"url": "https://www.bgonair.bg/world/2018-10-25/ogromen-pozhar-bushuva-v-gasta-borova-gora-v-sitoniya", "text": "Огромен пожар бушува в гъста борова гора в Ситония. С огъня се борят 35 пожарникари с 16 пожарни коли.  На помощ са изпратени и самолети за борба с пожарите. Пламъците се разгарят допълнително от сушата в района, както и от силните ветрове и от труднопроходимия терен.", "date": "2018.10.25", "title": "Огромен пожар бушува в гъста борова гора в Ситония"}
{"url": "https://www.bgonair.bg/bulgaria/2018-10-25/dvegodishno-pochina-sled-intsident-s-kon-v-sliven", "text": "Двегодишно дете е починало след инцидент в местността \"Гочева мелница\", съобщиха от ОДМВР-Сливен. Сигналът за случая е получен вчера по обяд в дежурната част на РУ-Сливен от ЦСМП. Служителите на реда установили, че детето е починало след инцидент с движещ се на кон ездач - 21-годишният Х.Н. от Сливен, който е задържан за 24 часа. По случая е образувано досъдебно производство, съобщава  .", "date": "2018.10.25", "title": "Двегодишно почина след инцидент с кон в Сливен"}
{"url": "https://www.bgonair.bg/bulgaria/2018-10-25/otkritata-v-sofiya-bomba-beshe-vzrivena-na-poligona-v-slivnitsa", "text": "\r\n На полигона в Сливница беше взривена 200 килограмовата бомба, която беше открита в центъра на София до Военната академия. Точно в 11.10 часа боеприпасът беше взривен с 2,5 кг. тротил. След първичния взрив е последвал вторичен – от самата авиобомба. Вчера хората, които живеят в района на Военната академия, бяха евакуирани. Учебните знанията в близките Испанска гимназия и детска градина бяха прекратени. Бомбата от Втората световна война беше намерена при изкопни дейности на метрото и изтеглена след пет часа от военните. Минути след 19:00 часа движението по булевард \"Евлоги и Христо Георгиеви\" беше възстановено, а на хората беше разрешено да се върнат по домовете.", "date": "2018.10.25", "title": "Откритата в София бомба беше взривена на полигона в Сливница"}
{"url": "https://www.bgonair.bg/bulgaria/2018-10-25/popravki-v-nk-predvizhdat-do-5-godini-zatvor-za-psihicheski-tormoz", "text": "\r\n До 5 години затвор за психически тормоз в условия на домашно насилие. Това предвиждат поправки в Наказателния кодекс, внесени от председателя на парламента Цвета Караянчева и още депутати от мнозинството. Караянчева обясни, че през последните години няколко случая с фатален край категорично показват, че подобни мерки са абсолютно наложителни. ГЕРБ разчитат на широка подкрепа в парламента, след която в закона най-накрая ще има наказание за психически тормоз и преследване. В мерките са записани и по-строги условия за спазване на вече издадени ограничителни заповеди.", "date": "2018.10.25", "title": "Поправки в НК предвиждат до 5 години затвор за психически тормоз"}
{"url": "https://www.bgonair.bg/world/2018-10-25/pratkite-s-vzrivni-ustroystva-raztrevozhiha-tramp-prezidentat-prizova-sasht-kam-edinstvo", "text": "\r\n Президентът на САЩ Доналд Тръмп призова страната към единство след серията пратки с взривни устройства до CNN и видни представители на Демократическата партия.  На митинг в Уисконсин държавният глава обаче не пропусна да размаха обвинително пръст и към медиите.  Президентът ги призова \"да спрат безкрайната враждебност\" и обеща подателят на колетите-бомби да бъде хванат и наказан.  ФБР пое случая, който се разглежда като вътрешен тероризъм.  Изпращачът на колетите-бомби, открити пред домовете на видни политици и общественици, е един.", "date": "2018.10.25", "title": "Пратките с взривни устройства разтревожиха Тръмп: Президентът призова САЩ към единство"}
{"url": "https://www.bgonair.bg/bulgaria/2018-10-25/simeonov-integrator-1-v-darzhavata-zasega-vazmozhnost-a-ne-realnost", "text": "\r\n Вицепремиерът Валери Симеонов да оглави Националният съвет за интеграция на хората с увреждания е възможност, която е предвидена в специалния закон за хората с увреждания.  Всъщност в текстовете не се посочва конкретно име. Там е записано, че органът се оглавява от ресорния вицепремиер. По стечение на обстоятелствата в момента това е Валери Симеонов.  Майките на деца с увреждания протестират срещу него вече четвърти ден. Към момента против идеята Симеонов да застане начело на този съвет са ДПС, БСП и \"Атака\". Трите партии виждат решението на въпроса по различен начин.  ДПС искат промяна на текстовете, а БСП и \"Атака\" виждат проблем по-скоро с конкретния човек. От ГЕРБ заявиха, че ще обмислят ходовете си и, че са възможни промени.  По предложение на премиера Борисов вицепремиерът Валери Симеонов вече не е председател на Националния съвет по етническите въпроси към МС. Председателството на Съвета се поема от вицепремиера Томислав Дончев. В парламента имаше и сблъсък и по новия проектобюджет за 2019 година. Очаква се финансовият министър Владислав Горанов официално да представи параметрите. От БСП внесоха свои алтернативни промени. С тях се ограничават правомощията на Министерския съвет да разпределя излишъка от държавните финанси.  Социалистите настояват с постановление на правителството да може да се отпуска едва 1% от излишъка, а останалото да минава през парламента.   А по предложение на премиера Борисов вицепремиерът Валери Симеонов вече не е председател на Националния съвет по етническите въпроси към МС. Председателството на Съвета се поема от вицепремиера Томислав Дончев.", "date": "2018.10.25", "title": "Симеонов – интегратор №1 в държавата! Засега възможност, а не реалност"}
{"url": "https://www.bgonair.bg/bulgaria/2018-10-25/zapochva-remontat-sofiya-pernik-pri-vladaya", "text": "\r\n Започва ремонтът на пътя София – Перник при Владая.  Очаква се сериозно затруднение на трафика. От днес до 7 ноември по време на ремонтните дейности ще има осигурени по една лента във всяка посока на движение.  Изцяло движението ще бъде спряно в нощта на 7 срещу 8 ноември. Трафикът ще бъде насочен по АМ \"Люлин\".", "date": "2018.10.25", "title": "Започва ремонтът София - Перник при Владая"}
