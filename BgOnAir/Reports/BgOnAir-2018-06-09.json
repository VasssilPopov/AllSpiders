{"url": "https://www.bgonair.bg/bulgaria/2018-06-09/sofiya-s-nagrada-za-efektivno-polzvane-na-evropari", "text": "Столичната община взе наградата за най-ефективно използване на европейските средства в конкурса за „Най-добър град за живеене в България“, съобщава сайта на Столичната община. Кметът на София Йорданка Фандъкова припомни, че благодарение на изградения завод за отпадъци 84 % от битовите отпадъци се оползотворяват и Столичната община подготвя проекта за третата фаза на завода, с която горивото от завода ще се превръща в топлинна енергия за гражданите. София получи и приз от кампанията на МРРБ  – \"Моят град е моята крепост\".", "date": "2018.06.09", "title": "София с награда за ефективно ползване на европари"}
{"url": "https://www.bgonair.bg/bulgaria/2018-06-09/babh-uspokoi-rezultatite-na-kravata-penka-sa-blagopriyatni", "text": "Досегашните лабораторни анализи на кравата, пребивавала 15 дни в Сърбия и преминала обратно границата, са благоприятни. Животното се изследва за вируси, чието отхвърляне е важно, за да се предотврати появата на икономически опасни болести като син език, заразен нодуларен дерматит и др. Окончателните резултати ще излязат в понеделник, като животното остава под карантина. Това съобщава сайта на Българската агенция по безопасност на храните До края на седмицата ще продължат и срещите на изпълнителния директор на БАБХ д-р Дамян Илиев с колеги от Сърбия по трансграничното сътрудничество в областта на ветеринарната дейност. По тази тема разговори имаше и с експерти от Македония.", "date": "2018.06.09", "title": "БАБХ успокои: Резултатите на кравата Пенка са благоприятни"}
{"url": "https://www.bgonair.bg/bulgaria/2018-06-09/dzhambazki-otgovori-na-pokanata-za-sofiya-prayd", "text": "Евродепутатът и заместник-председател на ВМРО Ангел Джамбазки написа отворено писмо  от официалната си страница във Facebook. То е  отговор на покана, изпратена до него, както и до всички български народни представители, евродепутати, министри и т.н., от координатора на \"София прайд\". В писмото си Джамбазки пише, че \"София прайд” е политическо събитие с политически искания и лозунгите, които се издигат там категорично, противоречат на неговите политически убеждения, съобщава  . Той прилага и десет свои коментара към конкретни политически искания от страна на организаторите на това събитие. В отговор на исканията им за промяна на чл. 6 от Конституцията на Република България Джамбазки пише, че  текстът на конституцията е напълно изчерпателен и задава въпроса: \"Ако искате, да Ви споменем поименно в Конституцията?\" \r\n  \r\nНе желая по никакъв повод да си прекарам времето в компанията на странни същества тип \"Елза Парини\", които се кривят и кълчат, качени на платформа, гримирани и намацани като статисти в нискобюджетна комедия на ужаса, това поне е естетически избор, на който имам право, коментира още Ангел Джамбазки. Той допълва, че това събитие ще струва на българските данъкоплатци командироването и събирането на повече от хиляда и двеста служители на МВР от няколко областни дирекции. Оголвайки райони, в които тези служители са много по-нужни. Доста скъпо излизат на данъкоплатеца съботните Ви разходки из центъра на столицата, категоричен е воеводата. Желая Ви приятен ден и се надявам на един прекрасен съботен ден с проливен дъжд, бури, гръмотевици и локална градушка в центъра на София, около 16.00 часа днес, пише в заключение Джамбазки.", "date": "2018.06.09", "title": "Джамбазки отговори на поканата за \"София прайд\""}
{"url": "https://www.bgonair.bg/economy/2018-06-09/obshtestvenite-porachki-si-ostavat-kanal-za-zloupotreba-s-pari", "text": "За поредна година дейността по възлагане и изпълнение на обществените поръчки е определена като високорискова в отчета за 2017 година на Агенцията за държавна финансова инспекция. Проверени са 1138 обществени поръчки (8,9% от средногодишния брой на откритите) на обща стойност 1,26 млрд. лв. и при 39% от тях (на стойност 475 млн. лв.) са открити нарушения, пише в анализа на Зорница Славова от екипа на Института за пазарна икономика. Точно толкова е и делът на поръчките с нарушения през 2016 година, при 41% през 2015 година и 38% през 2014 година. Тоест, въпреки намеренията на последните правителства да се справят с корупцията и злоупотребите в публичното възлагане, както и цялостното пренаписване на Закона на обществените поръчки, това си остава канал за сериозна злоупотреба и неефективно харчене в огромни размери. От 445 поръчки с нарушения около половината или 229 (20% от проверените) са със съществени нарушения, а другата половина, 216 (19% от проверените) – с процедурни. Именно първата група ясно показва дълбоко вкоренения порок на системата за обществени поръчки – неспазване на свободната конкуренция, равнопоставеността, публичността и прозрачността на процеса. Те са на стойност от 164 млн. лв. и включват:     – договаряне без обявление, \r\n    \r\n    – поставяне на условия, които дават предимство или необосновано ограничават участието на кандидатите в процедурите, \r\n    \r\n    – сключване на анекси, с които са изменяни цени, срокове и др. Харченето в общините остава големият проблем. През 2017 година поръчките с нарушения в общините са 42% и са на стойност 337 млн. лева. Нещо повече, от стойността на всички поръчки с нарушения огромният процент е именно в общините – около три четвърти от стойността на поръчките с нарушения (337 млн. лв. в общините при 475 млн. лв. общо). Подобни констатации показват и проверките на Сметната палата. Интересен е и фактът, че освен констатирането на поръчки с нарушения на стойност 475 млн. лв., по време на финансовите инспекции АДФИ е успяла да предотврати вреди в размер на 4,5 млн. лева, което показва ползата от навременния контрол. Освен това от проверките се вижда, че 70% от сигналите за нарушения (общо 440), подадени от държавни органи (общо 88 или 20%) и от физически и юридически лица (общо 352 или 80%), са потвърдени при финансовата инспекция, което още веднъж показва надеждността на получената по този ред информация. На базата на финансовите проверки АДФИ е съставила 23 акта срещу 39 длъжностни лица за вреди на стойност 1 093 418 лева. Би било добре, ако отчетът на Агенцията включваше и информация за наложените в предходни периоди глоби и санкции, както и развитията по поръчките, изпратени до прокуратурата. От изводите в самия доклад излизат и необходимите първи стъпки към пресичане на злоупотребите при обществените поръчки – повече контрол, повече публичност и прозрачност и повече възможности за обжалване и подаване на сигнали за нарушения.", "date": "2018.06.09", "title": "Обществените поръчки си остават канал за злоупотреба с пари"}
{"url": "https://www.bgonair.bg/bulgaria/2018-06-09/sezonat-v-slanchev-bryag-beshe-otkrit-s-proverki", "text": "\r\n Сезонът на плажните дискотеки в Слънчев бряг беше открит снощи. Въпреки обещанието, че ще присъства на място и ще замери шума лично, вицепрепремиерът Валери Симеонов не се появи в морския курорт. Придружавани от полицаи обаче, два часа след полунощ, инспектори от Регионалната здравна инспекция влязоха да замерят шумовите нива. Предстои резултатите да бъдат изчислени по специални формули, но по първоначална информация шумът е бил в рамките на допустимите децибели.  Преди старта на сезона, собствениците на плажните заведения инвестираха в шумоизолиращи стени. По-късно днес вицепремиерът Валери Симеонов ще даде повече информация за проверките. ", "date": "2018.06.09", "title": "Сезонът в Слънчев бряг беше открит с проверки"}
{"url": "https://www.bgonair.bg/bulgaria/2018-06-09/kontrolyor-oprilichi-patnik-na-gratischiya-svalya-go-ot-avtobusa", "text": "\r\n Пореден случай на насилие между контрольори в градския транспорт в София и пътник. Скандалът се разиграва на спирката на автобус в столичния квартал \"Дианабат\". На клипа разпространен в социалните мрежи се вижда как контрольор изблъсква пътник от автобуса, а при разменените между тях реплики, служителят на градска мобилност, твърди че го прави, защото пътникът му приличал на \"гратисчия\". От центъра за градска мобилност не бяха открити за коментар.", "date": "2018.06.09", "title": "Контрольор оприличи пътник на \"гратисчия\" - сваля го от автобуса"}
{"url": "https://www.bgonair.bg/oporni-hora/2018-06-09/obmislyat-referendum-za-nato", "text": "\r\n Обмисляме да направим първо референдум дали хората искат НАТО? И като видите отговора, тогава ще направим и за излизане от Алинаса, каза Вселин Марешки. Подпочвени са обвиненията, че някой ме плаща. Просто аз виждам накъде върви света. Гласувахме против модернизацията на армията, защото сега това не е приоритет. Първо трябва да се справим с други проблеми сектори. От \"ВОЛЯ\" сме за модернизация, но по друг начин - например не да се купуват бойни самолети, а дронове с ракети, които се управляват няколко от един оператор. Понеже всички казват, че не разбирам, аз ще направя прогнозата, че вече са се разбрали за закупуване на F 16. За това беше толкова наложително да се гласува за модернизацията. ГЕРБ и БСП играят цирк за пред хората, посочи той.", "date": "2018.06.09", "title": "Обмислят референдум за НАТО"}
{"url": "https://www.bgonair.bg/bulgaria/2018-06-09/novi-preduprezhdeniya-za-proletni-buri-v-balgariya", "text": "И днес има предупреждения за пролетни бури, основно в северозападните части на страната. Жълт код за валежи и гръмотевици е обявен за 10 области, сред които са Видин, Враца, Монтана, Плевен, Ловеч, Габрово, София-град, Софийска област, Перник и Кюстендил. Утре времето навсякъде у нас ще бъде спокойно, слънчево и приятно.  ", "date": "2018.06.09", "title": "Нови предупреждения за пролетни бури в България"}
{"url": "https://www.bgonair.bg/bulgaria/2018-06-09/pohod-za-semeystvoto-se-provede-predi-sofiya-prayd", "text": "\r\n \"Поход за Семейството\" се проведе за пръв път в София и още няколко града в страната. В столицата в шествието по централните софийски улици се включиха стотици застъпници на традиционното българско семейство. Те се събраха пред Народното събрание и изразиха категорична позиция, че здравото семейство, което е между мъж и жена, е ключът към здравото общество. Шествието продължи до НДК, където ще има и концерт. \n Организаторите са избрали именно днешния ден за \"Поход за Семейството\", когато е и юбилейното издание на \"София Прайд\". Повод за недоволството на събралите се е и решението на Европейския съд, според което еднополовите бракове да бъдат толерирани в страните в ЕС. Шествието на хората с нетрадиционна сексуална ориентация започва в 19:00 часа, а мотото тази година е: \"Различни хора, равни права\". Организаторите и участниците ще настояват за равноправие на всички, независимо от сексуалната им ориентация и техния избор.", "date": "2018.06.09", "title": "\"Поход за Семейството\" се проведе преди \"София прайд\""}
{"url": "https://www.bgonair.bg/world/2018-06-09/tereza-mey-iska-sporazumenie-za-brexit-do-oktomvri", "text": "\r\n Brexit беше тема и на  срещата най-богатите страни в света. В интервю, британският министър-председател Тереза Мей заяви, че планира окончателно споразумение за излизането на страната й от Европейския съюз да бъде готово през октомври. Тя обясни, че следващата седмица проектозакона ще бъде върнат в Камарата на Общините, за да бъдат включени поправките, изискани от Лордовете. След това предстои работа с Европейския съвет, за да се финализира не само споразумението, но и бъдещите отношения между Великобритания и Европейския същз.", "date": "2018.06.09", "title": "Тереза Мей иска споразумение за Brexit до октомври"}
{"url": "https://www.bgonair.bg/world/2018-06-09/putin-privetstva-vsichki-otbori-i-fenove-predi-svetovnoto-parvenstvo", "text": "\r\n Броени дни преди най-грандиозното спортно събитие – Световното първенство по футбол, което тази година ще се проведе в Русия, Президентът Владимир Путин отправи специално изявление към всички отбори и фенове, които ще се включат в месеца на футбола това лято.    \"Към всички футболни фенове и най-добрите футболни отбори на планетата – добре дошли! Много съм щастлив и съм горд, че посрещаме представители на великото футболно семейство. Искаме това събитие да е празненство, изпълнено с емоции и страст. Надяваме се да е незабравимо и за вас. Добре дошли в Русия!“, каза в своето обръщение руският президент.  Подготовката за Световното първенство продължава с пълна сила.", "date": "2018.06.09", "title": "Путин приветства всички отбори и фенове преди Световното първенство"}
{"url": "https://www.bgonair.bg/reportazhi/2018-06-09/sreshtata-na-g7-zavarshi-no-bez-konsensus", "text": "\r\n Разделение по време на срещата Г7. Въпреки дългите преговори, лидерите на седемте най-богати държави в света, не можаха да постигнат окончателно съгласие за новите американски мита и повторното включване на Русия в редиците на организацията.  Американският президент Доналд Тръмп се оказа сам срещу всички останали. Причината за това са наложените от САЩ мита върху стоманата и алуминия. Европейският съюз вече предприема ответни мерки с мита върху американски стоки, същото планират Канада и Мексико.  Външният министър на Канада подчерта, че наложените мита са незаконни.  На този фон, Ангела Меркел заяви, че е по-добре присъстващите да изразят ясно различията си, вместо да дават грешно впечатление за обединение. Тя подчерта, че преструвайки се, че всичко е наред не е най-доброто решение. Канцлерът на Германия повдигна и втори важен въпрос – за възможното завръщане на Русия в редиците на Г7. По-рано, Доналд Тръмп призова Москва отново да бъде включена в групата на най-икономически напредналите държави – предложение, което беше подкрепено и от новият министър-председател на Италия, Джузепе Конте. Русия беше изключена през 2014 година заради анексирането на Крим. Меркел, обаче, беше категорична – това все още не е възможно.  Лидерите постигнаха съгласие да споделят информация и заедно да се борят срещу външна намеса в избори в страните им. Освен това, те обещаха повече прозрачност на финансирането и рекламата на предизборните кампании. Срещата Г7 приключва днес. Доналд Тръмп ще си тръгне по-рано и ще замине за Сингапур, където предстои дългоочакваната му среща със севернокорейския лидер Ким Чен Ун.", "date": "2018.06.09", "title": "Срещата на Г7 завърши, но без консенсус"}
