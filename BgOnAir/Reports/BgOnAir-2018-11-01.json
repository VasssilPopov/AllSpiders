{"url": "https://www.bgonair.bg/world/2018-11-01/rusiya-nalozhi-kontrasanktsii-na-ukrainski-fizicheski-litsa-i-biznesmeni", "text": "Русия с финансови контрасанкции срещу украинския елит. Мерките влизат в сила днес и са наложени на 322 физически лица, сред които редица бизнесмени, и 68 компании. Сред санкционираните са синът на украинския президент Алексей Порошенко, министърът на вътрешните работи, началникът на генералния щаб на армията, директорът на разузнаването, бившият премиер Юлия Тимошенко и директорът на \"Нафтогаз Украйна“. Техните авоари в Русия са замразени, така че не могат да бъдат прехвърлени в Украйна. Москва налага санкциите в отговор на подобни мерки, взети от Киев срещу стотици руски граждани и фирми.", "date": "2018.11.01", "title": "Русия наложи контрасанкции на украински физически лица и бизнесмени"}
{"url": "https://www.bgonair.bg/world/2018-11-01/i-16-godishen-model-obvini-uaynstiyn-v-seksualno-posegatelstvo", "text": "Сред жените, обвинили холивудския продуцент Харви Уайнстийн в сексуални посегателства, е и 16-годишен полски модел. Името ѝ обаче не се споменава в съдебните документи.  Според свидетелския ѝ разказ през 2002 година тя отишла на вечеря с Уайнстийн, търсейки перспективи за актьорска кариера. Продуцентът я завел в апартамента си в Манхатън, където настоявал за секс, въпреки че знаел възрастта ѝ.  През следващите 10 години той продължил с опитите си да спи с модела. Адвокатът на Уайнстийн отхвърли обвиненията като \"абсурдни\". Досега срещу бившия продуцент са подадени жалби от над 70 жени.", "date": "2018.11.01", "title": "И 16-годишен модел обвини Уайнстийн в сексуално посегателство"}
{"url": "https://www.bgonair.bg/world/2018-11-01/defekten-senzor-provalil-misiyata-na-kosmicheskiya-korab-soyuz", "text": "Стана ясна причината за аварията с руския кораб \"Союз\", който на 11 октомври трябваше да изпрати двама астронавти до Международната космическа станция. От \"Роскосмос\" съобщиха, че инцидентът се дължи на дефектен сензор.  Заради него по време на изстрелването един от страничните блокове на ракетата се е ударил и е разрушил резервоара на втората ѝ степен. Задействаните аварийни системи върнаха обратно на Земята руснака Алексей Овчинин и американеца Ник Хейг.  Според разследващите две други ракети \"Союз\" може да имат същия дефект. Затова са въведени допълнителни проверки. От \"Роскосмос\" се надяват следващата пилотирана мисия да се осъществи по план на 4 декември.", "date": "2018.11.01", "title": "Дефектен сензор провалил мисията на космическия кораб \"Союз\""}
{"url": "https://www.bgonair.bg/world/2018-11-01/samoletna-katastrofa-v-parizh-za-shtastie-nazemna", "text": "Два самолета се сблъскаха леко на летище \"Роаси - Шарл де Гол\" в Париж.  Машина на \"Делта Еърлайнс\" е докоснала леко крилото на самолет на авиокомпанията \"Ер Франс\" при маневра за пистата.  Няма пострадали. Полетите са били пренасочени за днес, а пътниците – настанени в хотел. Води се разследване за причините, довели до лекия удар.", "date": "2018.11.01", "title": "Самолетна катастрофа в Париж – за щастие наземна"}
{"url": "https://www.bgonair.bg/world/2018-11-01/otkriha-ednata-cherna-kutiya-ot-fatalniya-polet-na-layan-er", "text": "\r\n Властите в Индонезия се надяват черната кутия да даде повече яснота за причината за авиоинцидента. Устройството, открито на дълбочина от над 30 метра в Яванско море, е всъщност кутията, която е записвала техническите данни на полета. Разследващите инцидента все още нямат обяснение, каква може да е причината, довела до изчезването на самолета от радарите, 13 минути след излитането му от международното летище в Джакарта. Устройството ще бъде изпратено за анализ, за да се установят какви са причините за катастрофата. Според експерти ще са необходими поне три седмици, за да се свалят данните от черната кутия на самолета. Анализът на информацията пък ще отнеме най-малко 6 месеца. Според компанията собственик на самолета, той е бил технически изправен и в експлоатация едва от няколко месеца. Самолетът на \"Лайън Ер\" се разби със 189 души на борда. Няма оцелели. Част от телата на жертвите бяха извадени от морето и изпратени за идентификация. Спасително-издирвателните екипи продължават да вадят лични вещи на пасажерите, за да могат близките им да ги разпознаят.", "date": "2018.11.01", "title": "Откриха едната черна кутия от фаталния полет на \"Лайън Еър\""}
{"url": "https://www.bgonair.bg/world/2018-11-01/germaniya-i-velikobritaniya-otpraznuvaha-kraya-na-psv-s-obsht-kontsert", "text": "Германия и Великобритания отбелязаха стогодишнината от края на Първата световна война с концерт.  Хоровете на Бундестага и парламентa на Обединеното кралство изнесоха общ концерт в Уестминстърския дворец в Лондон.  През войната загиват около 17 милиона души, много от които в окопите на Северна Франция и Белгия.  Сраженията отнемат живота и на близо един милион британци.", "date": "2018.11.01", "title": "Германия и Великобритания отпразнуваха края на ПСВ с общ концерт"}
{"url": "https://www.bgonair.bg/bulgaria/2018-11-01/naematelyat-na-kamping-chernomorets-signalizira-izsichat-gorata-nad-plazha", "text": "\r\n Наемателят на плажа Милен Янков алармира за активно изсичане на гората над къмпинг \"Черноморец\". По думите му теренът е свлачищен и ако не се спре сечта, тонове земна маса могат да погълнат красивата плажна ивица.  И днес работници разчистваха частния терен до самия плаж от изсечените храсти и дървета. От фирмата, която стопанисва земята твърдят, че само почистват частния терен преди да го оградят. Преди да започнат почистването на терена е поискано и експертно мнение от Геозащита.  \"Дали са становище , къде има свлачищна зона и къде няма. Тук има подпочвени води , свлачищната зона се намира в другия край\", твърди представителят на \"Сънрайс Блу Лагун\" Георги Георгиев . Наемателите на плажа обаче са на друго мнение. Твърдят, че са поскали геотехническа експертиза и геолога твърди , че наличието на сравнителна гъста дървесна маса в момента предпазва ската от активизиране на по-големи свлачища , които биха засегнали и застроените имоти в близост  Местните коментират, че на терена ще се строи къмпинг. От фирмата отричат.  Наемателите на плажа са подали сигнал до Районната прокуратура в Бургас, до община Созопол и екоинспекцията. Те настояват прокуратурата да извърши проверка за престъпление от общ характер.", "date": "2018.11.01", "title": "Наемателят на къмпинг \"Черноморец\" сигнализира: Изсичат гората над плажа"}
{"url": "https://www.bgonair.bg/world/2018-11-01/sluzhiteli-na-google-se-vdignaha-na-stachka-zaradi-seksualni-posegatelstva", "text": "Безпрецедентна стачка в компанията Google. Служителите в редица офиси на интернет гиганта напуснаха бюрата си в знак на протест срещу начина, по който компанията третира сексуалните посегателства на работното място.  В стачката се включиха клоновете в Берлин, Лондон, Цюрих, Токио, Сингапур и други градове по света. Тя беше провокирана от статия на \"Ню Йорк Таймс“, според която високопоставен директор на Google е получил 90 милиона долара обезщетение, напускайки компанията след обвинение в сексуално посегателство.  Служителите настояват при подобни случаи да имат право да се обръщат към съда – нещо, което към момента им е забранено по договор.  Технологичните фирми предпочитат да разрешават подобни конфликти вътрешно, за да не уронват имиджа си. Според мнозина обаче тази практика облагодетелства виновните.", "date": "2018.11.01", "title": "Служители на Google се вдигнаха на стачка заради сексуални посегателства"}
{"url": "https://www.bgonair.bg/world/2018-11-01/feribot-blasna-kran-pri-manevra-na-pristanishteto-v-barselona", "text": "Пътнически ферибот събори кран при маневра в пристанището на Барселона. Видео, заснето от българския моряк Петър Петров, беше разпространено от агенция Ройтерс. На кадрите се вижда как при сблъсъка крана пада и се подпалва. При инцидента няма пострадали. Предполага се, че силните ветрове в района са попречили на правилното маневриране на ферибота", "date": "2018.11.01", "title": "Ферибот блъсна кран при маневра на пристанището в Барселона"}
{"url": "https://www.bgonair.bg/science/2018-11-01/a1-pusna-nov-sporten-kanal-max-sport-3-do-6-noemvri", "text": "\r\n A1 пусна нов спортен канал – MAX Sport 3, който излъчва най-интересното от УЕФА Шампионска лига и италианската Серия А, както и избрани тенис турнири, голф, плажен футбол, моторните шампионати Speedway и Supercars и още много други.  А1 ще даде възможност на всички свои клиенти да гледат канала безплатно до 6 ноември. MAX Sport 3 става част от телевизионния пакет MAX Sport Plus, който до момента включваше MAX Sport 1, MAX Sport 2 и EDGEsport. Цената на пакета остава непроменена – 3,99 лева на месец с 2-годишен абонамент. MAX Sport Plus може да се заяви в нашите магазини, на *88 и 088 123, през приложението Моят А1 и на a1.bg. А1 е първият телеком в България, който започва да предлага MyKi Auto - GPS проследяващото устройство, което позволява постоянно наблюдение на автомобили, камиони, мотори и др. с помощта на мобилно приложение. MyKi Auto е достъпно за всички клиенти на А1 на цена от 9,99 лв в брой или 0,50 лв. на месец с план А1 Surf 2XL. ", "date": "2018.11.01", "title": "A1 пусна нов спортен канал – MAX Sport 3 до 6 ноември"}
{"url": "https://www.bgonair.bg/bulgaria/2018-11-01/chetiri-sluchaya-na-afrikanska-chuma-sa-ustanoveni-v-dobrichko", "text": "\r\n Четири случая на болестта африканска чума са установени в Добричко. От шест отстреляни животни в добричкото село Българево четири са  с положителна проба.  Взети са мерки за ограничаване на заболяването, на стопаните в областта е препоръчано да заколят животните си, които в областите Каварна и Шабла са между 500 и 600. Заразените животни вече са загробени в трупни ями. \r\nТези, които ще бъдат отстреляни в събота и неделя , както и хищниците, които пренасят зараза, също ще се загробят от ловците. В Румъния, по последни данни, са засечени 1050 случая на африканска чума по свинете.", "date": "2018.11.01", "title": "Четири случая на  африканска чума са установени в Добричко"}
{"url": "https://www.bgonair.bg/denqt-on-air/2018-11-01/parite-za-zdrave-v-balgariya-bili-malko-i-ne-se-razhodvali-pravilno", "text": "\r\n \"Парите за здравеопазване са изключително малко. Нека не се говори \"Много пари наляхме, ама те изчезват\", заяви проф. Радослав Гайдарски пред Bulgaria ON AIR. Парите за здравеопазване у нас ще бъдат увеличени с близо 500 млн. лева, но проф. Гайдарски уточни, че на глава от населението дори Македония, Албания и Босна и Херцеговина отделят повече средства за здраве. Гостът в предаването \"Денят ON AIR\" подчерта, че финансирането на здравеопазването ни е най-ниско спрямо страните от Европейския съюз. По думите му болният въпрос е как се разпределят парите.  \"Не се разходват правилно. Всеки директор прави обществена поръчка и може да закупи даден продукт на цената, която той успее да спазари. Такова нещо в света няма. Принципалът е министърът, той трябва да следи за разходването на тези пари\", обясни проф. Радослав Гайдарски. Как може един директор да е милионер, а болницата да е фалирана, запита риторично гостът в студиото на Ганиела Ангелова. Проф. Гайдарски коментира и предложенията на министър Кирил Ананиев за реформа в здравеопазването. \"Трябва да се измисли нещо друго. Това не е реформа. Трябва да се въведе жестока дисциплина. Всички държавни и общински болници трябва да бъдат под съответен контрол\", обясни той и определи клинични пътеки \"ужасни\". \"Болното здравеопазване се лекува. Най-основното е лошата организация на здравеопазването. Второ - зле финансираната система в България\", завърши медикът.", "date": "2018.11.01", "title": "Парите за здраве в България били малко и не се разходвали правилно"}
{"url": "https://www.bgonair.bg/denqt-on-air/2018-11-01/v-denya-na-buditelya-svobodiyata-bez-pravila-i-bez-tsennosti-ni-haresva", "text": "\r\n Днес празнуваме един от най-светлите български празници. Къде да търсим и можем ли да намерим съвременни будители? \"Общата атмосфера, в която се опитваме да живеем ни залива с какво ли не, но не усещам да има будители. Ако търся моя подтик и емоция да стъпя на нещо, се връщам назад\", коментира режисьорът Бойко Илиев в \" \". Според него обществото ни самоунищожително е тръгнало в такава посока и е крайно наложително това да се промени. По неговите думи свободията, която съществува без правила и без ценности, ни харесва. Той допълни, че не съзнаваме, че сме държава, че не сме общност и се унищожаваме един друг. Режисьорът коментира пред    протестите и исканията за оставка на вицепремиера Валери Симеонов. \"Заляти сме от сутрин до вечер с това някой да иска. Нали ние създаваме тази държава. Трябва да искаме най-вече от себе си, да създадем нещо - да може човека срещу нас да познае, че сме готови да му помогнем. Човешкият живот има смисъл, ако подобрява живота на цялата общност\", смята Илиев. По неговите думи без вяра, без родолюбие, без тези, които стоят в гърдите и в кръвта ни, ние сме безсмислени.", "date": "2018.11.01", "title": "В Деня на будителя: Свободията без правила и без ценности ни харесва"}
{"url": "https://www.bgonair.bg/bulgaria/2018-11-01/shoping-maniya-v-turtsiya-zavladya-balgari-i-gartsi-sled-sriva-na-lirata", "text": "\r\n Шопинг мания в Турция. Множество българи и гърци пътуват с автобуси до Одрин през почивните дни, за да пазаруват на ниски цени. Потокът от туристи е толкова голям, че търговците са поставили ценоразписи на български и гръцки на витрините на своите магазини.  Трескавото пазаруване се случва на фона на валутна криза в страната. Вчера турската лира отново отслабна – този път с над 2% спрямо долара. За шопинг манията допринася и фактът, че в момента един български лев се разменя за две лири. Находчивите търговци в югоизточната ни съседка бързо са се ориентирали в обстановката. Те са напечатали малки разговорници, които да им помогнат в комуникацията с потенциалните клиенти. ", "date": "2018.11.01", "title": "Шопинг мания в Турция завладя българи и гърци след срива на лирата"}
{"url": "https://www.bgonair.bg/denqt-on-air/2018-11-01/s-parite-ot-byudzhet-2019-modernizirat-bdzh-i-rehabilitirat-patishtata", "text": "\r\n Започнаха дебатите по бюджета за следващата година. Трите проектобюджета - на държавата, на общественото осигуряване и на Здравната каса, бяха разгледани от депутатите на съвместно заседание на три парламентарни комисии. Очаквано бюджетите бяха приети. \"За\" гласуваха управляващата коалиция, а \"против\" опозицията. Как обаче ще се разходват парите в Бюджет 2019 за сектор \"Транспорт\"? Според депутата от ГЕРБ Светослав Иванов бюджетът предлага устойчиво развитие на транспорта - както инфраструктурата, така и подвижния състав. \"Около 39 млн. лв. са заложени като средства за БДЖ за нови 42 вагона, които ще бъдат пуснати в мрежата. Това е около 50% на необходимите такива, но това е добра стъпка, защото в минали години нямаше никакви средства за железницата. В момента около 150 млн. лв. БДЖ дължи на държавата, върнати са 700 млн. лв.\", обясни депутатът в \"Денят ON AIR\". Той поясни, че в средата на миналата година се е сформирала група, която е излязла с анализ за всички дейности, случващи се в БДЖ, според която е необходимо закупуването на нови вагони. Иванов каза, че досега БДЖ е покривала със своя бюджет почти и само лихвите по своите кредити и не е имала възможност да прави модернизации. Той допълни, че \"всички средства целят транспортът да стане по-екологичен, по-бърз и да се изградят още много нови трасета\". \"Около 700 млн. лв. трябват годишно за рехабилитацията на пътищата. За да се събират тези средства, ще помага ТОЛ системата, която ще събира доста пари. В това число влизат и таксите от винетките. Ще се ремонтират между 5 и 7 хил. километра пътища\", категоричен е народният представител пред Bulgaria ON AIR. Иванов обаче е сигурен, че най-големите кризи в транспорта в България са станали по време на управлението на БСП, така че те нямали право да критикуват сегашните решения и проекти.", "date": "2018.11.01", "title": "Модернизират БДЖ и рехабилитират пътищата със средствата от Бюджет 2019"}
{"url": "https://www.bgonair.bg/economy/2018-11-01/deputatite-obsadiha-byudzhet-2019-mina-prez-3-parlamentarni-komisii", "text": "\r\n Започнаха дебатите по бюджета за следващата година. Трите проектобюджета - на държавата, на общественото осигуряване и на Здравната каса, бяха разгледани от депутатите на съвместно заседание на три парламентарни комисии. Очаквано бюджетите бяха приети. \"За\" гласуваха управляващата коалиция, а \"против\" опозицията. Най-важното в Бюджет 2019 е увеличението на минималната заплата на 560 лв. от 1 януари. Учителските заплати ще бъдат повишени с 20%, а на администрацията - с 10%.  Максималният осигурителен доход от следващата година ще бъде вдигнат на 3000 лв. Точно това предложение предизвика голям спор със работодателите, тъй като синдикатите бяха \"за\" това увеличение, но бизнесът категорично против. Във връзка с предложението за увеличение на максималния осигурителен доход, от ДПС бяха категорични, че няма да подкрепят бюджета на държавното обществено осигуряване за следващата година. От 1-ви юли 2019 година пенсиите ще бъдат увеличени с 5,7% и така минималната ще стане 220 лв., а максималната 1200 лв., тъй като и следващата година няма да отпадне таванът върху пенсиите.  Приоритетите на правителството за следващата година са: на първо място е поставено социалното осигуряване, за което се дават почти 14 млрд. лв., за здравеопазването над 5 млрд. лв., а за охрана и сигурност почти 5 млрд. лв. За образование държавата ще отпусне 4,2 млрд. лв.", "date": "2018.11.01", "title": "Депутатите обсъдиха Бюджет 2019: Мина през 3 парламентарни комисии"}
{"url": "https://www.bgonair.bg/bulgaria/2018-11-01/maykite-s-nov-protest-oprilichiha-valeri-simeonov-na-hitler", "text": "И днес майките на деца с увреждания излязоха на протест. Те все още искат оставката на вицепремиера Валери Симеонов след негово изказване, че били \"група кресливи жени с уж болни деца\". Извинението на Симеонов не спря протестите. Майките на деца с увреждания запалиха свещи в памет на недадената оставка от страна на вицепремиера. Участие в демонстрацията взе и чучело на Валери Симеонов с лице, наподобяващо това на Адолф Хитлер. Майките извървяха с факелно шествие разстоянието от Министерския съвет до Орлов мост и блокираха частично движението. Те се заканиха да протестират всеки ден, докато не получат исканата оставка на вицепремиера. Напускането на политиката от Симеонов би било най-приемливото за тях решение. След редица популярни личности, като треньорката Нешка Робева, певците Марияна Попова и Богдан Томов, днес към протеста на майките се присъединиха и музикантите от група \"Атлас\". ", "date": "2018.11.01", "title": "Майките с нов протест, оприличиха Валери Симеонов на Хитлер"}
{"url": "https://www.bgonair.bg/bulgaria/2018-11-01/stolichen-restorant-shte-predlaga-hrana-na-bezdomnite-hora-za-zimata", "text": "От днес столичен ресторант ще предлага храна на бездомните хора. Инициативата ще продължи до 31 март догодина. Хората ще могат да посещават мястото на адрес ул. \"Владайска\" 29 всеки делничен ден между 17:00 и 18:00 часа през зимните месеци.  Днес около 30 души, които нямат дом, получиха безплатна харана.  \"Винаги съм се чудил какво правят тези хора, как се справят на улицата. Някои мислят за бездомните кучета и котки, но никой не мисли за хората\", сподели пред Bulgaria ON AIR собственикът на заведението Мартин Мартинов. Той обясни, че менюто в ресторанта всеки ден ще бъде разнообразно, както и че много доброволци са се записали да помагат с приготвянето на храната, а заведението има и около 12 дарители, които го снабдяват с продукти. Кампанията не приема пари, но всеки може да помогне с продукти и консумативи, тъй като храната се дава пакетирана. Собственикът на заведението поясни, че е важно, като видим бездомен, да му кажем адреса, където може да получи вечеря. Заведението ще раздава храна и на Бъдни вечер, а на рождения му ден, който е на 10 ноември, ще се приемат не подаръци, а продукти. Собственикът беше категоричен, че кампанията е само за хора без дом, а не за бедни и болни, и призова всеки, който има възможност да помогне на нуждаещите се. \r\nСнимка: Pixabay", "date": "2018.11.01", "title": "Столичен ресторант ще предлага храна на бездомните хора за зимата"}
{"url": "https://www.bgonair.bg/bulgaria/2018-11-01/30-godishen-mazh-napadna-sas-satar-politseyski-patrul-v-shumen", "text": "\r\n 30-годишен мъж нападна със сатър полицейски патрул в Шумен. Инцидентът е станал на бул. \"Велики Преслав“ в града. Патрулът пътувал към друг квартал, когато полицаите видели мъж да размахва сатър и да буйства на кръстовището. Когато униформените спрели, мъжът посегнал с хладното оръжие към тях.  По непотвърдена информация единият полицай е ранен, счупено е и едно от стъклата на патрулката. Нападателят е задържан, предполага се, че е психично болен.", "date": "2018.11.01", "title": "30-годишен мъж нападна със сатър полицейски патрул в Шумен"}
{"url": "https://www.bgonair.bg/bulgaria/2018-11-01/boyko-borisov-posreshtna-izraelskiya-premier-v-evksinograd", "text": "\r\n Българският премиер Бойко Борисов посрещна израелския си колега Бенямин Нетаняху в резиденцията \"Евксиноград\" край Варна. Посещението на Нетаняху е ден преди четиристранната среща на високо равнище между балкански лидери. Идването на израелския премиер беше съпроводено със сериозни мерки за сигурност. В цяла Варна движението беше блокирано за около час. След пристигането си Бенямин Нетаняху се пошегува, че след като е видял Черно море по светло, то не не му се струва чак толкова черно, а премиерът му отвърна, че това е така заради поставени пречиствателни станции. Това е второ посещение на Бенямин Нетаняху в България, първото беше през 2011 г. Само за тази година премиерите се срещат за трети път. Последните два пъти Борисов гостува в Израел, като преди няколко месеца в Ерусалим двамата обсъдиха съвместни проекти по изграждане на военни дронове и подобряване на сътрудничеството в областта на медицината. Израелският премиер ще участва в традиционната среща между България, Румъния, Гърция и Сърбия. Този формат беше иницииран още по време на българското европредседателството, като целта му беше четирите държави да координират помежду си изграждането на ключови транспортни и инфраструктурни проекти. Преди да замине за Варна израелският премиер е обявил, че ще се фокусира в укрепване на дипломатическите отношения.", "date": "2018.11.01", "title": "Бойко Борисов посрещна израелския премиер в \"Евксиноград\""}
{"url": "https://www.bgonair.bg/bulgaria/2018-11-01/izbyagaliyat-ot-bolnitsa-arestant-se-predade-v-politsiyata", "text": "\r\n Арестантът, избягал от благоевградската болница, се е предал в полицията. Тази сутрин 18-годишният младеж бил доведен от полицйски патрул за преглед преди да бъде вкаран в ареста. Скочил през прозорец на Спешното отделение и избягал.  Очевидци разказват, че използвал разсейването на полицаите - след като бил вкаран в Спешното отделение, единият полицай излязъл отвън, за да се обади по телефона, а колегата му пазил арестанта в отделението, докато се освободи дежурният лекар. След като медикът го поел за преглед в шокова зала, белезниците на арестанта са свалени и той избягва през единствения прозорец без решетки.", "date": "2018.11.01", "title": "Избягалият от болница арестант се предаде в полицията"}
{"url": "https://www.bgonair.bg/reportazhi/2018-11-01/schupen-taz-i-mnozhestvo-rani-za-mazh-ot-kozloduy-sled-sreshta-s-pitbul", "text": "\r\n Мъж от Козлодуй е със счупен таз и множество рани по цялото тяло след нападение от агресивен питбул. 73-годишната собственичка на кучето е задържана. Рано сутринта в сряда Иво Петков разхожда кокер шпаньола си пред блока, в който живее в Козлодуй. Неочаквано на улицата изскача друго куче - кръстоска между питбул и боксер, което ги напада.  Свидетел на инцидента става съсед, който опитва да помогне. Питбулът отпуска захапката си след няколко агресивни удара по него. Ръководството и колегите на пострадалия от Държавно предприятие \"Радиоактивни отпадъци\" са оказали незабавно съдействие, като са уведомили полицията за инцидента.  С помощта на АЕЦ \"Козлодуй\" е организиран транспорт до специализирана клиника в София. ", "date": "2018.11.01", "title": "Счупен таз и множество рани за мъж от Козлодуй след среща с питбул"}
{"url": "https://www.bgonair.bg/bulgaria/2018-11-01/betonovoz-pomete-81-godishen-velosipedist-na-stochna-gara", "text": "\r\n Тежък инцидент с един загинал в София. Бетоновоз помете велосипедист в района на Сточна гара по обед. По първоначална информация бетоновозът се движил от Централните софийски гробища към бул. \"Сливница\".  По неизяснени към този момент причини 81-годишният велосипедист пресякъл пътя му на метри от близката пешеходна пътека.  След удара колездачът бил влачен няколко метра. Направените тестове за алкохол и наркотици на шофьора на бетоновоза са отрицателни.", "date": "2018.11.01", "title": "Бетоновоз помете 81-годишен велосипедист на Сточна гара"}
{"url": "https://www.bgonair.bg/bulgaria/2018-11-01/protivogripnite-vaksini-sa-izcherpani-pochti-navsyakade", "text": "\r\n Пациенти сигнализират, че противогрипните ваксини са свършили. При по-упорито търсене единични бройки все още се намират, но до дни се очаква да се изчерпат. Ситуацията е такава от около няколко дни, а последната доставка точно тук е направена преди около седмица. Към този момент ако някой все още желае да си направи ваксина, просто трябва да обиколи аптеките и да се надява, че някъде ще е останала единична бройка.  Тази година противогрипната ваксина дава защита срещу повече видове грип и се доставя от две фармацевтични фирми. Количествата са съобразени с потреблението през предишните сезони, когато са се ваксинирали не повече от 3% от българите. Заради засилен интерес този път обаче, количествата са се изчерпали преждевременно.  За да се справят с проблема, здравните власти са започнали преговори с фирмите производители за доставка на още бройки ваксини.  От Здравното министерство обясниха още, че се прави всичко възможно догодина противогрипните ваксини да станат задължителни и да се предоставят безплатно на всички българи над 65 годишна възраст. Дори и тогава обаче те трябва да се поставят само след препоръка от лекар, категорични са медиците, които поясняват – защитата от един от най-очакваните щамове тази година НЕ влиза в противогрипната ваксина Към момента обаче пред кабинетите няма болни от грип. Ситуацията се очаква традиционно да се усложни след края на месеца, когато температурите се понижат. ", "date": "2018.11.01", "title": "Противогрипните ваксини са изчерпани почти навсякъде"}
{"url": "https://www.bgonair.bg/bulgaria/2018-11-01/pred-sada-viktorio-poiska-domashen-arest-ne-pomni-za-ubiystvata", "text": "\r\n Обвиненият в двойно убийство Викторио Александров остава за постоянно в ареста, реши Софийският градски съд. 26-годишният мъж е обвинен обвинен за убийството на приятелката и на едногодишното им дете, както и за принуда на таксиметровия шофьор, който той отвлича с насочен към него пистолет. Пред съда Викторио разказа, че има дисбаланс в неговото емоционално състояние, защото е имало заплахи от страна на Дарина, че след като се разделят, той никога няма да вижда своята дъщеря. Пред съдията той поясни, че точно преди убийството - на 28 октомври, той е бил в апартамента на Дарина и отново е имало скандал между тях. Тя след това го е помолила да напусне апартамента и той го е направил. На другия ден той пак е отишъл до апартамента, но не си спомня точно какво е станало. Все пак спомена, че отново са се карали. Викторио разказа, че след инцидента е бил с дъщеря си в Северния парк, а след това се е прибрал към апартамента си в кв. \"Хаджи Димитър\". След като е видял патрулка пред дома си, той е потеглил към Долни Богоров. \n Викторио и неговите родители отказаха да коментират убийствата пред журналистите. Все пак той поиска \"домашен арест\" заради влошеното си емоционално и физическо състояние.   Стана ясно, че мотивите за решението на съда да остави Викторио в ареста са, че той може да се укрие или да извърши друго престъпление. Освен това има обосновано твърдение за авторство на убийствата. Няколко дни преди убийството да бъде извършено, Викторио е написал писмо до своите родители, в което заявява, че възнамерява да избяга с детето до Турция и да се укрие там. Решението на съда не е окончателно. Очаква се след седмица Апелативният съд също да обяви своето решение относно случая.", "date": "2018.11.01", "title": "Пред съда: Викторио поиска \"домашен арест\", не помни за убийствата"}
{"url": "https://www.bgonair.bg/bulgaria/2018-11-01/klip-na-piyani-zheni-raznasyashti-golo-bebe-v-sofiya-vazmuti-facebook-potrebiteli", "text": "\r\n Скандален видеоклип с две пияни жени, които държат и разнасят по улиците на София голо бебе само по памперс рано сутринта предизвика вълна от възмущение в социалните мрежи.  На клипа, сниман от потребител на Facebook, се вижда как жена държи пеленачето с едната си ръка, а в другата носи бутилка алкохол. Видимо пияно младо момиче до нея твърди, че е майка на детето. Мъжът, заснел видеото, се представя за полицай и искайки да помогне, изисква личните документи на двете жени. По-младата показва полицейски акт, съставен ѝ за това, че няма документи за самоличност.  Полицията се е заела със случая. Двете жени са задържани за разпит, след което са пуснати. А бебето им - отнето и настанено в болница .", "date": "2018.11.01", "title": "Клип на пияни жени, разнасящи голо бебе в София, възмути Facebook потребители"}
