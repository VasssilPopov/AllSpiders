{"url": "https://www.bgonair.bg/bulgaria/2018-08-19/radev-kategorichen-pred-erdogan-kompensatsiya-za-trakiyskite-bezhantsi", "text": "\r\n Президентът Румен Радев е поставил директно въпроса за компенсация на имотите на тракийските бежанци пред своя турски колега Реджеп Ердоган.  Това съобщи държавният глава в историческата местност \"Петрова нива\", където участва в Националния възпоменателен събор по повод 115-ата годишнина от Илинденско-Преображенското въстание. Румен Радев беше посрещнат на \"Петрова нива\" от потомци на бежанци от Тракия. Повече от 10 години те настояват за компенсации от Анкара, след като са били прогонени от домовете си между 1903-1913 година. Заради потушаването на Илинденско-Преображенското въстание 30 000 души от засегнатите региони на Османската империя бягат в България. В храма Света Петка беше отслужена заупокойна молитва за загиналите преображенци, които се изправят срещу 350 хилядна турска войска.  Мнозина наследници на тракийци бяха дошли на \"Петрова нива\" облечени като четници. През 1958 г. на поляната, където 300 делегати вземат решението за избухването на въстанието, е построен паметник в памет на загиналите герои, предаде Стиляна Георгиева.", "date": "2018.08.19", "title": "Радев категоричен пред Ердоган: Компенсация за тракийските бежанци!"}
{"url": "https://www.bgonair.bg/world/2018-08-19/barak-obama-shte-prisastva-na-posledniya-zemen-pat-na-areta-franklin", "text": "Бившият президент на САЩ Барак Обама може да бъде сред известните, които ще бъдат поканени за погребението на Кралицата на соул музиката Арета Франклин, пише в. \"Детройт фрий прес\", цитиран от \"Франс прес\". В петък бе съобщено, че погребението на Франклин ще бъде на 31 август в големият петдесятен Храм на великата Божия милост в родния град на Франклин Детройт. Преди това на 28 и на 29 август тленните останки на певицата ще бъдат изложени за поклонение от 9 до 21 ч. в музея на Чарлз Райт, посветен на историята на американските цветнокожи.  Арета Франклин ще бъде погребана в гробището на Детройт, в което са погребани нейният баща и трима от нейните братя и сестри. Очаква се на церемонията в храма на 31 август да присъстват подбрани гости - роднини, близки и знаменитости, сред които именно може да е Барак Обама. В храма могат да се поберат до 4000 души. Там през 2005 г. бе заупокойната литургия за Роза Паркс, жената, която през 1955 г., се опълчи в щата Алабама на забраната цветнокожи да сядат отпред в автобусите и се превърна по този начин в икона на борбата за граждански права за американските цветнокожи. В очакване на поклонението и опелото фенове на Арета продължават да ѝ отдават почит в баптистката църква в Детройт, в която е бил пастор нейният баща. Тя се намира в квартал на града, известен с не особено добра репутация. Феновете на Арета се събират и пред музея Мотаун, разположен в бившето звукозаписно студио на едноименната музикална компания, която обяви, че ще излъчва музиката на певицата през целия уикенд в нейна памет.", "date": "2018.08.19", "title": "Барак Обама ще присъства на последния земен път на Арета Франклин"}
{"url": "https://www.bgonair.bg/world/2018-08-19/interpol-izdirva-indiyski-aktyor-dalzhal-24-000-na-firma", "text": "\"Интерпол\" издирва боливудската звезда Саиф Али Хан, съобщиха индийски медии. Причината – през 2013 г. актьорът е бил на лов в България и не е платил на компанията-организатор.  \"Интерпол\" е изпратил искане до криминалната полиция в Индия, като в писмото се настоява да бъде открит издирвания и да се установи контакт с него.  Хан твърди, че сумата от 24 хиляди евро е била изплатена на компанията, но тя отрича да е получила пари. По-рано Хан беше осъден на пет години затвор на незаконен лов на антилопи в защитен индийски резерват. Той все още обжалва присъдата.", "date": "2018.08.19", "title": "\"Интерпол\" издирва индийски актьор - дължал €24 000 на фирма"}
{"url": "https://www.bgonair.bg/world/2018-08-19/atentatorat-ot-london-poluchi-obvinenie-opit-za-ubiystvo", "text": "Опит за убийство на граждани и полицаи – това е официалното обвинение на мъжа, врязал се с кола в загражденията пред британския парламент в Лондон преди дни.  Роденият в Судан британски гражданин Салих Хатер ще се яви отново в съда в понеделник.  Въпреки че няма повдигнати обвинения в тероризъм срещу него, кралската прокуратура разглежда случая именно като такъв. Припомняме, че при инцидента от 14 август пострадаха трима души.", "date": "2018.08.19", "title": "Атентаторът от Лондон получи обвинение: Опит за убийство"}
{"url": "https://www.bgonair.bg/bulgaria/2018-08-19/premierat-iska-promyana-na-evrozakonodatelstvoto-sled-faliralata-olimpik", "text": "\r\n Премиерът Бойко Борисов ще поиска промяна в европейското законодателство след случая с фалиралата застрахователна компания \"Олимпик\".  Ще бъде свикана комисия по темата още утре сутрин, коментира още той в Стара Загора, където инспектира ремонтните дейности в града. \"Към момента това почва да става опасен прецедент. Стане наводнение - държавата да помогне. Стане земетресение - държавата да помогне. Само че държавата е на данокъплатците. И когато кажем \"държавата да помогне\", това означава, че всеки данъкоплатец трябва да извади пари и да плати на тези, които са плащали с 20-30 процента по-евтино застраховки \"Гражданска отговорност\". Ще положим всички усилия да им помогнем\", подчерта Борисов.", "date": "2018.08.19", "title": "Премиерът иска промяна на еврозаконодателството след фалиралата \"Олимпик\""}
{"url": "https://www.bgonair.bg/bulgaria/2018-08-19/prokuraturata-tarsi-lekarska-greshka-v-intsidenta-s-rodilkata-v-sliven", "text": "\r\n Окръжната прокуратура в Сливен разследва за лекарска грешка, заради случая с починала 33-годишна жена при раждане в болницата в града.  Вчера жителите на Сливен протестираха с искане за справедлив процес. 33-годишната Ренета е починала след раждане в болницата, при което е приложен метода \"Кристелер\", при който лекарите натискат корема на родилката.  Ден след раждането, Ренета почива от белодробна емболия. Пред Bulgaria ON AIR родителите ѝ са категорични – ще съдят болницата.", "date": "2018.08.19", "title": "Прокуратурата търси лекарска грешка в инцидента с родилката в Сливен"}
{"url": "https://www.bgonair.bg/world/2018-08-19/katastrofalno-zemetresenie-udari-tihiya-okean-82-po-rihter", "text": "Мощно земетресение с магнитуд 8,2 бе регистрирано днес в Тихия океан близо до Тонга и до Фиджи, предаде Ройтерс, като се позова на американския Геофизичен институт. Не се очаква трусът да предизвика цунами, защото е станал на голяма дълбочина. Епицентърът е бил на 270 километра източно от град Левука на остров Овалау, който е част от архипелага Фиджи, и на 443 километра западно от град Нейафу на Тонга. Трусът е бил на дълбочина 559 километра. Земетресение с такъв магнитуд би било катастрофално, ако беше станало на по-малка дълбочина. Тази сутрин трус разлюля и Румъния, ката магнитудът е бил 3,5 по Рихтер. Епицентърът е бил на 59 км от град Плоещ, няма данни за разрушения и щети.", "date": "2018.08.19", "title": "Катастрофално земетресение удари Тихия океан - 8,2 по Рихтер"}
{"url": "https://www.bgonair.bg/world/2018-08-19/zemen-trus-ot-63-po-rihter-udari-o-lombok", "text": "Земетресение с магнитуд 6,3 разтърси индонезийския остров Ломбок. Все още няма данни за жертви и пострадали, а властите оценяват щетите.  Получен е сигнал за свлачища в един от националните паркове на острова. Епицентърът на труса е бил на 8 километра дълбочина. Това е поредно земетресение в района, след като стотици трусове разтърсиха Ломбок през последните седмици. На 5 август, трус от 6,9 отне живота на над 430 души.  Ломбок се намира в така наречения Тихоокеански огнен пръстен – район с повишена вулканична и сеизмична активност.", "date": "2018.08.19", "title": "Земен трус от 6,3 по Рихтер удари о. Ломбок"}
{"url": "https://www.bgonair.bg/world/2018-08-19/intsident-v-kiev-zenitno-raketen-kompleks-buk-se-udari-v-sgrada", "text": "Зенитно-ракетен комплекс \"Бук\" се вряза в сграда в Киев.  Комплексът се връщал от вечерната репетиция за парада, по повод Деня на независимостта на Украйна, когато се забива в сградата на бизнесцентър.  Не се съобщава за пострадали при инцидента. Парадът по повод празника ще се проведе на 24 август. Тогава страната отбелязва 27 години от независимостта. В парада ще участват 4,5 хиляди военнослужещи и 250 единици военна техника.", "date": "2018.08.19", "title": "Инцидент в Киев: Зенитно-ракетен комплекс \"Бук\" се удари в сграда"}
{"url": "https://www.bgonair.bg/bulgaria/2018-08-19/pss-nameri-dve-zheni-izgubili-se-v-pirin", "text": "Екипи на Планинската спасителна служба откриха две жени, изгубили се в района между хижите \"Безбог\" и \"Гоце Делчев\", съобщиха от ПСС пред \"Фокус\". Операцията по издирването им е започнала късно вечерта в събота и е продължила през нощта. В момента планински спасители помагат на момче с увреден глезен да слезе от района на хижа \"Мальовица\". В събота подобна операция е проведена край на Рилските езера.", "date": "2018.08.19", "title": "ПСС намери две жени, изгубили се в Пирин"}
{"url": "https://www.bgonair.bg/bulgaria/2018-08-19/veganite-pognaha-myusyulmanite-protest-sreshtu-kurbat-bayram", "text": "\n Българският вегански съюз скочи срещу мюсюлманските традиции и организира национален протест срещу жертвоприношенията на животни за Курбан Байрам. Сборният пункт е днес от 14:00 часа пред Главното мюфтийство. \"Доводите ни са, че убиването на животни заради традиция е една жестока, нехуманна и ненужна варварщина, която в 21 век няма място в обществото ни и не трябва да бъде толерирана. Тези жестоки кланета са абсолютно ненужни. Надяваме се много мюсюлмани да се вслушат в думите ни и да не колят животни. Събираме се в подкрепа на обречените, невинни и беззащитни животинки, с призив към мюсюлманите да не проливат кръвта им за Курбан Байрам\", заяви председателят на съюза Никола Донев. Веганският съюз организира протести почти на всеки празник у нас, но досега те не се открояват с масовост, предаде  .", "date": "2018.08.19", "title": "Веганите погнаха мюсюлманите: Протест срещу Курбан Байрам"}
{"url": "https://www.bgonair.bg/bulgaria/2018-08-19/ognebortsite-gasyat-kray-karlovo-oganyat-e-ovladyan-ot-2-strani", "text": "\r\n Вече над половин денонощие огнеборци и доброволци се опитват да овладеят голям пожар над Карлово. Огънят избухна снощи в труднодостъпна местност, а силният вятър разпали стихията. Пожарът се разпалил около 20 часа. Към мястото се отправят пожарникари, но техника не може да стигне, тъй като мястото е труднодостъпно. Доброволци също се организираха, но властите призоваха необучени хора да не се приближават, защото стихията е много опасна.  Пожарът е обхванал около 100 декара. Гасенето на пламъците продължи до късно през нощта, но операцията беше прекратена около 2 часа заради опасност за живота на огнеборците.  От Община Карлово поискаха помощ от военните, а след молба от кризисния щаб в града на помощ дойдоха още хора. Огнеборците могат да използват само подръчни средства в борбата със стихията.  На този етап няма опасност за къщите в покрайнините на града и евакуация на хора не се предвижда. Хората, които живеят във вилната зона, която се намира най-близко до пожара обаче прекараха безсънна нощ, страхувайки се, че огненият ад може да достигне домовете им.", "date": "2018.08.19", "title": "Огнеборците гасят край Карлово - огънят е овладян от 2 страни"}
{"url": "https://www.bgonair.bg/bulgaria/2018-08-19/ot-ponedelnik-razchistvat-patya-kam-rilskiya-manastir", "text": "\r\n В началото на следващата седмица ще започне почистването и обезопасяването на двете големи срутища по пътя за Рилския манастир.  Това обяви регионалният министър Николай Нанков, който посети Рилския манастир на връх Успение Богородично.  Срутищата предизвикаха затруднения в трафика по пътя за манастира, тъй като стотици вярващи се отправиха натам за поклонението.", "date": "2018.08.19", "title": "От понеделник: Разчистват пътя към Рилския манастир"}
{"url": "https://www.bgonair.bg/bulgaria/2018-08-19/grobnitsata-meltepe-kray-plovdiv-razkrivat-ya-do-esenta-na-2019-g", "text": "\r\n До есента на 2019 година цялата гробница \"Малтепе\" край пловдивското село Маноле ще бъде разкрита. Това заяви премиерът Бойко Борисов при посещението си на мащабния археологически обект. Разкопките започнаха преди 2 години. Според експерти, това ще бъде сензационно научно откритие от световен мащаб, възможно е в нея да е положен римски император.  След като на място се запозна с работата на екипите, премиерът Борисов пое ангажимента държавата да подпомогне за археологическото проучване, което досега се прави със средствата на община Пловдив.", "date": "2018.08.19", "title": "Гробницата \"Мелтепе\" край Пловдив - разкриват я до есента на 2019 г."}
{"url": "https://www.bgonair.bg/bulgaria/2018-08-19/sled-proverkata-na-angelkova-zakrivat-plazhove-poradi-narusheniya", "text": "\r\n Бетон на централния плаж в Слънчев бряг и драстични нарушения на още 9 плажа са установили проверките на Министерството на туризма.  Това може да доведе до прекратяване на концесии след края на сезона. Това съобщи министър Ангелкова, която вчера направи изненадваща проверка в курорта.  Липса на спасители и медицинско обслужване е констатирано и в Созопол, както и допълнителна търговска площ, извън одобрената схема.  След края на сезона ще бъде стартирана и процедура за прекратяване на концесиите на три плажа в Равда, където е имало драстични нарушения.  На четири плажа в Бяла липсвали спасители. Установена била и допълнителна търговска площ. На плажа на Албена пък ще бъде наложена неустойка от 100 хиляди лева, заради липса на спасители в началото на юни. ", "date": "2018.08.19", "title": "След проверката на Ангелкова: Закриват плажове поради нарушения"}
