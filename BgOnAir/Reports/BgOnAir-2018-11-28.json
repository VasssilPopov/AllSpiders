{"url": "https://www.bgonair.bg/world/2018-11-28/indoneziyskiyat-samolet-ubiets-bil-negoden-za-upotreba", "text": "След самолетната катастрофа в Индонезия миналия месец, която отне живота на 189 души, разследващи твърдят, че машината не е била годна за летене и е трябвало да бъде извадена от употреба.  Местните власти са установили, че е имало проблем с автоматизираната система за балансиране на самолета и при предишни полети.  По време на инцидента пилотите са балансирали ръчно самолета около 20 пъти, но поради неясни причини не са се опитали да изключат автоматизираната система.  Специалистите отказват да потвърдят дали това е причината за катастрофата. Боинг 737 Макс е най-новата и най-бързо разпродаваната версия на оригиналния Боинг 737.", "date": "2018.11.28", "title": "Индонезийският самолет-убиец бил негоден за употреба"}
{"url": "https://www.bgonair.bg/world/2018-11-28/valna-ot-bombeni-zaplahii-masovi-evakuatsii-v-moskva", "text": "Масови евакуации в Москва заради бомбени заплахи. Около 6000 души в 14 търговски центъра в руската столица бяха евакуирани заради анонимни обаждания, че в тях има заложени взривни устройства.  Според властите телефонните обаждания са били от чужбина. В евакуираните сгради работят полицейски екипи със служебни кучета с цел проучване на терена.  Преди около година вълна от фалшиви сигнали за бомби заля Русия. Тогава телефонни терористи атакуваха почти 4000 обекта.", "date": "2018.11.28", "title": "Вълна от бомбени заплахи и масови евакуации в Москва"}
{"url": "https://www.bgonair.bg/reportazhi/2018-11-28/118-hil-lovdzhii-se-styagat-za-nastoyashtiya-loven-sezon", "text": "\r\n 118 хиляди са ловджиите в България за настоящия ловен сезон. Всички те минават през задължителни административни проверки, за да могат да притежават оръжие.  Процедурата при ловджиите е на два етапа – първо се издава разрешение за закупуване на оръжие, а после и за неговата употреба. От местната служба за контрол на общоопасните средства трябва да проверят всеки кандидат.  Процесът може да продължи с месеци. От служба КОС все пак търсят начини за внедряване на все повече електронни процеси в администрацията.", "date": "2018.11.28", "title": "118 хил. ловджии се стягат за настоящия ловен сезон"}
{"url": "https://www.bgonair.bg/world/2018-11-28/vzriv-v-himicheski-zavod-v-kitay-ubi-nad-20-dushi", "text": "Мощен взрив в химически завод в северната китайска провинция Хебей. Най-малко 22 души са загинали, а десетки са ранени. Периметърът около завода е бил отцепен от полицията. Експлозията е нанесла огромни щети по жилищни сгради и коли в района. Властите предупредиха хората да останат по домовете си заради опасност от изтичане на опасни газове. Химическият завод е бил затворен превантивно. Все още не са известни причините за взрива, а по случая е започнало е разследване.", "date": "2018.11.28", "title": "Взрив в химически завод в Китай уби над 20 души"}
{"url": "https://www.bgonair.bg/bulgaria/2018-11-28/bordnoto-spisanie-bulgaria-on-air-izdade-stotniya-si-broy", "text": "\r\n Списание \"Bulgaria ON AIR\" отпразнува юбилейния си стотен брой! Бордното списание на националния авиопревозвач Bulgaria Air е най-четеното бизнес лайфстайл издание в България, със средно месечна аудитория от 100 000 читатели. В 128-те страници на списанието, на български и английски език, можете да прочетете най-интересното от света на бизнеса, политиката, лайфстайла и туризма.  Читателите са предимно активни работещи хора, българи и чужденци, с малко свободно време и ограничена възможност да следят всекидневия новинарски поток.  А за добре свършената работа на екипа на изданието свидетелстват именно отзивите на читателите. За мнозина времето в самолета е единственото, което им остава, за да се информират.  Голяма част от читателите са особено взискателни към съдържанието на информацията и анализите, които получават.", "date": "2018.11.28", "title": "Бордното списание \"Bulgaria ON AIR\" издаде стотния си брой"}
{"url": "https://www.bgonair.bg/world/2018-11-28/24-chasova-obshta-stachka-blokira-gartsiya", "text": "\r\n 24-часова обща стачка блокира Гърция днес. Протестът е свикан от Общата конфедерация на труда.  На територията на цялата страна няма да работи наземният транспорт. Спират и фериботите, влаковете и метрото в Атина.  Очакват се и проблеми с въздушния транспорт.  Синдикатите протестират срещу намаляването на пенсиите, орязването на социалните придобивки и искат връщане на минималната работна заплата от 751 евро.", "date": "2018.11.28", "title": "24-часова обща стачка блокира Гърция"}
{"url": "https://www.bgonair.bg/world/2018-11-28/rumaniya-e-zaplashena-ot-razprostranenie-na-afrikanskata-chuma-po-svinete", "text": "Румъния е заплашена от разпространението на африканската чума по свинете, предупреди Европейската комисия.  Към момента болестта е засегнала 17 окръга на северната ни съседка.  За да се спре разпространението на заразата, властите в Румъния са наредили превантивното умъртвяване на животни.  Над 7 000 фермери, чиито животни са били ликвидирани, са получили обезщетения, възлизащи на над 44 млн. евро.", "date": "2018.11.28", "title": "Румъния е заплашена от разпространение на африканска чума по свинете"}
{"url": "https://www.bgonair.bg/world/2018-11-28/30-dnevno-voenno-polozhenie-v-ukrayna-vliza-v-sila-ot-dnes", "text": "\r\n От днес влиза в сила 30-дневното военно положение в Украйна.  Върховната рада на страната предприе мярката след ескалацията на напрежението между руски и украински кораби в Азовско море.  След инцидента Русия задържа украинските плавателни съдове и моряците им с обвинението, че са навлезли в нейни териториални води край Крим.  Президентът на Украйна Петро Порошенко отхвърли отправените му обвинения, че указът за военното положение предвижда ограничения върху правата на гражданите и отлагане на президентските избори, които трябва да се състоят догодина.  При военно положение в страната се налагат редица ограничения, включително забрана за мирни събирания, налагане на полицейски час и ограничаване на свободното движение.  ", "date": "2018.11.28", "title": "30-дневно военно положение в Украйна влиза в сила от днес"}
{"url": "https://www.bgonair.bg/denqt-on-air/2018-11-28/karolev-ako-byah-darzhaven-sluzhitel-ili-lekar-shtyah-da-sam-dovolen-ot-byudzhet-2019", "text": "\r\n Парламентът прие рамката на държавния бюджет за 2019 г. За текста гласуваха 100 народни представители, против бяха 66, а един се въздържа. Общият размер на приходите, помощите и даренията ще е 25 693 299 800 лв., от които данъчните приходи са 23 133 200 000 лв. Размерът на разходите ще е 13 323 731 600 лв., а на трансферите - 11 486 769 200 лв. От средствата за трансфери за общините са предвидени 3 745 750 500 лв., за държавното обществено осигуряване - 4 231 661 600 лв., а за НЗОК - 1 437 589 000 лв. Според финансовия експерт Мика Зайкова този бюджет е доста щедър и предизборен. \"Има много алтернативни бюджети, но реално само този на Института за пазарна икономика става за нещо. Алтернативният бюджет на БСП е неясен - откъде ще се вземат толкова много пари? Разходната част е огромна, а откъде ще се спечелят тези пари\", попита финансовият експерт в \"Денят ON AIR\". Икономистът Владимир Каролев пък е сигурен - определено с последните увеличения в бюджета качеството на живот ще се повиши. \"Ако съм държавен служител, щях да съм доволен, ако съм лекар или учител - също. В тези сфери заплатите ще нараснат. Бюджетът не е никак лош, но има само една критика - държавата не стимулира реформите в сферите, където държавата има голямо влияние. Такива големи държавни корпорации са БДЖ, \"Топлофикация\" и други. И догодина ще дадем половин милиард на БДЖ, за да се движат празни влакове\", категоричен е Каролев пред Bulgaria ON AIR. По думите му държавните компании трябва да бъдат \"оздравени\", защото ако няма инвестиции в мрежата няма как да липсват проблеми. \"Имаме много пропуснати ползи от неефективна икономика. България трябва да започне да предоставя по-добри условия за бизнес. Няма да спирам да твърдя, че в повечето случаи частниците работят по-добре от държавните компании\", добави той.", "date": "2018.11.28", "title": "Каролев: Ако бях държавен служител или лекар, щях да съм доволен от Бюджет 2019"}
{"url": "https://www.bgonair.bg/world/2018-11-28/silna-burya-i-prolivni-dazhdove-predizvikaha-tezhki-navodneniya-v-sidni", "text": "Мощна буря и проливни дъждове предизвикаха тежки наводнения в Сидни. Само за два часа над австралийския град се е изляло количество дъжд, което е обичайно за цял месец валежи. Пороите са наводнили улици, железопътни гари и домове. Отменени са близо 130 вътрешни и международни полета, а над 8000 души са без ток. Един човек е загинал при катастрофа по време на бурята. Двама полицаи са сериозно пострадали, след като били ударени от паднало дърво, докато се опитвали да помогнат на закъсал моторист.  Спасителни екипи са вадили закъсали с автомобилите си шофьори. Според синоптиците това е бил най-мокрият ноемврийски ден от 1984 година. Хората са били предупредени да внимават, тъй като лошото време ще продължи поне до края на седмицата.", "date": "2018.11.28", "title": "Силна буря и проливни дъждове предизвикаха тежки наводнения в Сидни"}
{"url": "https://www.bgonair.bg/world/2018-11-28/silni-dazhdove-prichiniha-navodneniya-v-odrin", "text": "\r\n Силни дъждове причиниха наводнения в Одрин. Един човек е в неизвестност. Наводнени са десетки къщи, блокове и офиси. Под вода е и Спешното отделение на частна болница в града. Затворени са булеварди и междуградски пътища. От Външно министерство предупредиха да не предприемат пътувания в района в следващите 48 часа. При неотложни пътувания да се използва само магистралата Одрин - Истанбул.", "date": "2018.11.28", "title": "Силни дъждове причиниха наводнения в Одрин"}
{"url": "https://www.bgonair.bg/bulgaria/2018-11-28/speshna-sreshta-mezhdu-maykite-i-borisov-zaradi-zakona-za-lichnata-pomosht", "text": "\r\n Майките на деца с увреждания на спешна среща с премиера Бойко Борисов. Поводът е отвореното писмо, което те изпратиха до премиера. В него майките заявяват, че законът за личната помощ е осакатен и се опасяват, че на практика хората с увреждания може да останат без личен асистент.  Преди това майките се срещнаха със социалния министър Бисер Петков, веднага след което бяха поканени при премиера.  Според майките нито лев от отпуснатите допълнителни 150 милиона лева за хората с увреждания не е предвиден за личната помощ. А след срещата стана ясно, че текстовете в Закона за личната помощ ще бъдат преразгледани и ще бъдат гласувани от парламента отново в петък.", "date": "2018.11.28", "title": "Спешна среща между майките и Борисов заради закона за личната помощ"}
{"url": "https://www.bgonair.bg/bulgaria/2018-11-28/balgarite-shte-mogat-da-rabotyat-na-ostrova-i-sled-brexit-uspokoi-poslanik", "text": "\r\n Българите във Великобритания ще могат да останат и да работят свободно в държавата – това заяви британският посланик в България Ема Хопкинс в Народното събрание днес. Информация за бъдещите български студенти, които имат желание да учат на Острова, обаче се очаква през следващите няколко седмици. Хопкинс добави, че Великобритания се надява да запази добрите си отношения със страната ни и след излизането на Кралството от Европейския съюз.", "date": "2018.11.28", "title": "Българите ще могат да работят на Острова и след Brexit, успокои посланик"}
{"url": "https://www.bgonair.bg/economy/2018-11-28/zhilishtata-v-sofiya-dnes-sa-dva-pati-po-dostapni-otkolkoto-predi-10-godini", "text": "Забавяне на темпа на нарастване на цените до около 5% на годишна база, стабилизиране на пазара на ценови нива около 1000 евро на кв. м, два пъти по-добра достъпност на жилищата спрямо десет години по-рано, нарастващо предлагане на жилища ново строителство, което продължава да бъде предпочитано от купувачите. Това са основните характеристики на жилищния пазар в София през 2018 г., показва анализ на Bulgarian Properties. \"За изминаващата 2018 година можем да кажем, че беше успешна, интересна и динамична за имотния пазар в София, но с много по-плавни ръстове на всички показатели, както и с множество микроцикли, които променяха имотния пазар през различните месеци. Като цяло можем да я определим като стабилизираща година за жилищния пазар в столицата“, коментира изпълнителният директор на имотната агенция Полина Стойкова. \"Интересът към имотите в София остана голям и през тази година, а значителна част от търсенето все още е неудовлетворено\", допълва тя. Средни цени и годишно изменение През 2018 г. цените на жилищата в София задържат нивата си от 2017 г. и остават без съществени изменения в последните три тримесечия, сочи анализ на Bulgarian Properties. Средната цена на жилищата в столицата през третото тримесечие на годината е 1090 евро на кв. м спрямо 1086 евро на кв. м през второто тримесечие и 1092 евро на кв. м в началото на годината. Според Bulgarian Properties това е показател, че пазарът се стабилизира и се развива по-плавно от предходните години на наваксване. Сревните цени са доста под нивата отпреди десет години, когато бяха достигнали 1260 евро на кв. м. Средната покупна цена на жилищата в София е 86 260 евро при нива около 90 000 евро в предходните тримесечия. Това отразява нарастването на дела на закупените двустайни жилища и тенденцията за търсене на по-малки площи за сметка на нарасналите цени на кв.м.  Годишното увеличение на цените през третото тримесечие е 3%, а за деветмесечието годишният растеж на цените в София е 5% спрямо същия период на миналата година, сочат данните на Bulgarian Properties. Така прогнозите ни за забавяне на темпа на нарастване до около 10% и постепенно уравновесяване на пазара за момента се оправдават, като дори ръстът на цените през 2018 г. е под нашите очаквания. Имотите в София – два пъти по-достъпни спрямо 2008 г. През третото тримесечие показателят за достъпност на цените в София (съотношение на цената жилищата на кв.м към средната заплата в столицата) е на ниво 1,42, което е леко намаление спрямо достигнатите нива 1,45-1,47 в предните тримесечия. Това означава, че към момента имотите в София са малко по-достъпни в сравнение с 2017 г. и началото на тази година, отбелязват от Bulgarian Properties.", "date": "2018.11.28", "title": "Жилищата в София днес са два пъти по-достъпни отколкото преди 10 години"}
{"url": "https://www.bgonair.bg/sutreshen-blok/2018-11-28/razhodite-na-balgarina-rastat-dohodite-ne-pestim-ot-zdrave-dokoga", "text": "\r\n Тревожна статистика - половината от българите не могат да се справят с неочаквани финансови разходи. Това сочи последното проучване на Евростат. За 2017 година става въпрос за близо 53% от българите. За сравнение в Европейския съюз средният показател е бил 34 на сто. \"В България едно заболяване може да значи тежест за бюджета между 10 и 20 хил. лева. НЗОК не покрива огромна част от пособията, необходими за непредвидени обстоятелства, свързани с влошено здравословно състояние. А това може да ни коства здравето, за съжаление понякога и живота\", отбеляза в студиото на   Ваня Григорова от КТ \"Подкрепа\". Според икономиста Кольо Парамов това са фатални условия, плод на 25-годишна грешна доходна политика.  \"Позволихме си лукса да дадем разрешителни за 450 частни болници и лаборатории, които изсмукват по възможно най-грубия начин бюджета на НЗОК. Дори и още 1 млрд. лева допълнително да бъдат предвидени, с тях ще се случи същото. Отпадна преразпределителния подход на държавата и резултатът е, че се стигна до сегашното положение\", коментира още той пред  Вчера арламентът прие на второ четене рамката на бюджета на Националната здравноосигурителна каса за 2019 г. За здраве през следващата година са заложени близо половин милиард лева повече. Повече пари са заложени както за болнична, така и извънболнична помощ. Осигурителната вноска се запазва 8%, както досега. Приходите в бюджета ще бъдат в размер на почти 4,3 млрд. лева. Ръстът в приходите е с 418,4 млн. лв. спрямо 2018 година. Здравноосигурителните приходи ще бъдат над 4,2 млрд. лева, в които влизат трансфери за здравно осигуряване и здравноосигурителни вноски. \r\n  ", "date": "2018.11.28", "title": "Разходите на българина растат, доходите не! Пестим от здраве... Докога?"}
{"url": "https://www.bgonair.bg/bulgaria/2018-11-28/vse-poveche-balgarski-lekari-ostavat-da-praktikuvat-u-nas", "text": "\r\n Три пъти по-малко удостоверения, нужни на българските лекари да работят зад граница, са издадени от Министерството на здравеопазването през последните 10 години. От 655 през 2008 г. до 222 за 2017 г. Проблемът с миграцията на медицинските кадри обаче остава сериозен.  В края на обучението си д-р Вероника Бачева е на кръстопът. Да остане да лекува у нас или да търси професионалната си реализация навън.  \"Това е като монетата и двете ѝ страни, от едната страна е семейството и родината, а от другата страна стои високото заплащане – специализираната апаратура, която се предлага извън България\", коментира Д-р Вероника Бачева.  Независимо от възможностите пред д-р Илиева, пътят за нея е един: \"Изборът винаги е бил да се развивам в България, няма нещо по-ценно от това да работиш в родината си, да се грижиш за собствения си народ, да си близо до близките си\".  Ръководството на МБАЛ \"Св. София\" в столицата залага предимно на млади кадри. Задържат ги с по-добри условия на труд и повече средства. В МБАЛ \"Св. София\" младите лекари започват с основна заплата 2000 лева.  Една от възможностите за развитието на медицинските кадри е разкриването на нови болници и отделения, където те да работят със съвременна апаратура.", "date": "2018.11.28", "title": "Все повече български лекари остават да практикуват у нас"}
{"url": "https://www.bgonair.bg/denqt-on-air/2018-11-28/glas-ot-bsp-zakonodatelstvoto-obsluzhva-korporativniya-elit", "text": "\r\n Според опозицията Бюджет 2019 е най-мълчаливият. Столетницата твърди, че социалната ножица, сиреч неравенството в обществото, се разраства, а бюджетът не прави заявка за решаването на който и да е проблем.  \"Няма съмнение, че страната има няколко тежки проблема. Никой няма да оспори демографската ни ситуация. Нацията ни се топи. В много критичен етап сме от развитието си. Бюджет 2019 нищо не предлага в тази посока. Няма подкрепа за българската майка. БСП предлага при раждането на второ или трето дете да се повиши еднократната помощ в размер на 10 минимални работни заплати. Това касае родителите, които са били осигурени през последните години. Общата раждаемост в България е 62 000. Искахме да направим крачка в семейното подоходно облагане. Така семействата с деца ще се ползват с данъчно облекчение. Този бюджет не води до решаване на този проблем\", категоричен бе депутатът от БСП Жельо Бойчев.   Друг проблем, върху който народният представител акцентира, са огромните социални неравенства. Според него със сегашните показатели приличаме на африканска държава, а не на европейска.  \"Другото неравенство, което имаме, е облагането на доходите и капитала. Картинката е много драматична. Това е една от причините за всички тези социални недоволства. Българските граждани губят чувството за справедливост. Законодателството обслужва корпоративния елит\", подчерта Бойчев пред репортера на Bulgaria ON AIR Миглена Георгиева. \"Искаме да използваме благоприятната икономическа конюнктура, в която се намира Европа и светът. Този бюджет не носи добри новини към тези българи, които живеят в по-изостаналите региони. Властта влиза от скандал в скандал. Не правят никакви реформи. Никой от проблемите на хората не се реши. Какво да е основанието на това правителство да остане, освен че имат мнозинство в Народното събрание?\", отбеляза още той за \"Денят ON AIR\".   ", "date": "2018.11.28", "title": "Глас от БСП: Законодателството обслужва корпоративния елит"}
{"url": "https://www.bgonair.bg/denqt-on-air/2018-11-28/glavchev-pohvali-byudzhet-2019-i-uspokoi-maykite-na-detsa-s-uvrezhdaniya", "text": "\r\n Парламентът прие рамката на държавното обществено осигуряване в Бюджет 2019. Вчера пък депутатите приеха бюджета за здравеопазване.  \"На Националния съвет за тристранно сътрудничество всички казаха, че приемат бюджета и че това е най-добрият бюджет. Много е трудно да са доволни и работещите, и бизнесмените. Именно такъв ефект е постигнат\", заяви пред Bulgaria ON AIR депутатът от ГЕРБ Димитър Главчев. Според него ни очаква по-добра година откъм бюджети, и то по всички показатели. По традиция правим консервативен бюджет, който да не засяга финансовата стабилност, посочи Главчев. Изненадаващо майките на деца с увреждания пристигнаха в парламента, за да попитат къде са им парите в бюджета за следващата година. \"Парите бяха заложени. Каквото е било обещано от премиера, е било изпълнено. За да се елиминират всичките им притеснения парите са посочени в бюджета на социалното министерство. И двата закона свързани с тях ще бъдат гласувани другата седмица. Майките на деца с увреждания могат да бъдат спокойни\", коментира Главчев за зрителите на \"Денят ON AIR\". Народният представител от ГЕРБ е убеден, че увеличавайки парите в бюджетния сектор, е естествено това да се отрази и на заплащането в частния такъв. Увеличението на минималната работна заплата на 560 лева от догодина задължава още повече бизнеса да вдигне възнагражденията на своите служителите, смята Главчев. Членът на бюджетната комисия в парламента отбеляза още, че не е невъзможно до края на мандата на управляващите минималната пенсия да стане 300 лева.  Главчев настоя, че трябва да се извърши реформа в здравеопазването, тъй като по думите му нито пациентите са доволни, нито медицинският персонал. ", "date": "2018.11.28", "title": "Главчев похвали Бюджет 2019 и успокои майките на деца с увреждания"}
{"url": "https://www.bgonair.bg/bulgaria/2018-11-28/svlachishte-zatvori-patya-ot-pamporovo-kam-selo-hvoyna", "text": "Свлачище затвори пътя от Пампорово към село Хвойна. Шофьори се оплакаха пред   че движението е затруднено, защото заради свлачището част от пътната настилка е пропаднала.  Преди обяд експерти започнаха да обезопасяват участъка и движението беше пуснато. Но и към този момент е затруднено и преминаването в района става бавно.", "date": "2018.11.28", "title": "Свлачище затвори пътя от Пампорово към село Хвойна"}
{"url": "https://www.bgonair.bg/bulgaria/2018-11-28/silni-snegonavyavaniya-uslozhniha-obstanovkata-v-rusensko", "text": "Силни снегонавявания усложниха обстановката в Русенско. Пътят Русе-Бяла е затворен за камиони над 12 тона за снегопочистване.  Същото важи и за направлението Русе-Разград.  Тежките зимни условия станаха причина и за редица катастрофи. На пътя между селата Николово и Червена вода се удариха три автомобила, в единия от които е имало дете.  На място са били изпратени два екипа на Спешната помощ, които са откарали детето и майката заедно с шофьора на едната кола в болница.  Тримата са с различни травми, но без опасност за живота.  Има завъртели се тежкотоварни автомобили, които предизвикаха задръствания в града.  В общината няма населени места без ток.", "date": "2018.11.28", "title": "Силни снегонавявания усложниха обстановката в Русенско"}
{"url": "https://www.bgonair.bg/bulgaria/2018-11-28/ovladyan-pozhar-sklad-za-drehi-gori-v-kremikovtsi", "text": "\r\n Пожар гори в склад в Кремиковци. Няма информация за загинали или пострадали.  Около 12:40 ч. пожарните служби получават сигнал за издигащ се пушек от складовете.  Пожарната изпраща общо 6 екипа на място, като първите 4 пристигат за 3 минути след получаването на сигнала.  Служител на противопожарната отбрана поясни пред репортера на Bulgaria ON AIR Стоян Тричков, че гори склад за дрехи. Пожарът е локализиран и овладян, няма газове и пари, които да се разпространяват в атмосферата, добавиха още от пожарната.  ", "date": "2018.11.28", "title": "Овладян пожар: Склад за дрехи гори в Кремиковци"}
{"url": "https://www.bgonair.bg/bulgaria/2018-11-28/protestirashti-nastoyavat-darzhavata-da-garantira-rabotata-na-mini-i-tets-maritsa-iztok", "text": "\r\n Работещи в Мини \"Марица Изток\" и ТЕЦ \"Марица Изток\" 2 излязоха на протест.  Те настояват държавата да гарантира работата в комплекса, който е пред финансов колапс.  Основната причина за влошаващото се състояние на мините и ТЕЦ-а е поскъпването на въглеродните квоти. В комплекса работят над 11 хиляди души от района.", "date": "2018.11.28", "title": "Протестиращи настояха държавата да гарантира работата на Мини и ТЕЦ \"Марица Изток\""}
{"url": "https://www.bgonair.bg/bulgaria/2018-11-28/balgarskoto-pravitelstvo-osadi-zadarzhaneto-na-ukrainski-voennosluzheshti", "text": "Българското правителство призова за деескалация на напрежението между Украйна и Русия. След днешното си заседание Съветът по сигурността към Министерския съвет публикува позицията си по конфликта.  Той осъди като \"недопустимо\" задържането на украински военнослужещи от страна на руските власти и в унисон с останалите страни от Европейския съюз настоя за тяхното незабавно освобождаване.  А в 10 региона на Украйна днес влезе в сила 30-дневното военно положение.", "date": "2018.11.28", "title": "Българското правителство осъди задържането на украински военнослужещи"}
{"url": "https://www.bgonair.bg/bulgaria/2018-11-28/antikoruptsionnata-komisiya-proveryava-apartamenta-na-vladislav-goranov", "text": "\r\n Антикорупционната комисия започна проверка на апартамента, в който живее министърът на финансите Владислав Горанов. Тя е възложена от Върховната касационна прокуратура.  Владислав Горанов е дал обяснения в началото на седмицата, уточняват от държавното обвинение. Проверката тръгна след твърдения в медиите, че от 2012 г. Горанов безвъзмездно ползва апартамент от 180 квадрата в луксозен жилищен комплекс.  По думите му, жилището е на неговия кръстник и той го е декларирал пред антикорупционната комисия. Собствениците на комплекса, в който се намира апартаментът, са бизнесмените Георги и Кирил Домусчиеви.  В становище до медиите те уточняват, че след построяването му, са продали жилищата.", "date": "2018.11.28", "title": "Антикорупционната комисия проверява апартамента на Владислав Горанов"}
{"url": "https://www.bgonair.bg/bulgaria/2018-11-28/stolichani-izlyazoha-na-bdenie-v-pamet-na-zhertva-na-ptp", "text": "\r\n Софиянци излязоха на бдение в памет на 42-годишен мъж, загинал на пешеходна пътека. Инцидентът стана на 18 ноември на един от входовете на Южния парк в София.  \"Гибелта на моя съпруг не е само статистика. Той си има име, лице, семейство, приятели, роднини. Искаме да се вземат мерки за пълен граждански контрол върху всички ужасии, които се случват ден след ден на пътя. Контрол на всички институции. Шофьорите масово не спазват правилата\", сподели съпругата на убития мъж Десислава Първанова. Тя изтъкна пред репортера на Bulgaria ON AIR Илияна Шишкова, че злополучната пешеходна пътека трябва да бъде обезопасена. ", "date": "2018.11.28", "title": "Столичани излязоха на бдение в памет на жертва на ПТП"}
{"url": "https://www.bgonair.bg/reportazhi/2018-11-28/stapka-napred-pusnaha-probno-traimvaite-po-grafa", "text": "\r\n Пуснаха тестово трамваите по ул. \"Граф Игнатиев\" в София. Мотрисите ще тестват релсите следващите два дни. А кога ще возят пътници, ще решават контролните агенции.  Разчистването на столичната улица предизвика оживление най-вече сред търговците. Клиентите обаче не са се върнали, а ремонтът продължава.  Предстои работа по озеленяването, осветлението, градското обзавеждане... Столичният \"Граф Игнатиев\" ще е пременен в края на март. ", "date": "2018.11.28", "title": "Стъпка напред: Пуснаха пробно трамваите по \"Графа\""}
