{"url": "https://www.bgonair.bg/bulgaria/2018-08-02/zaplata-za-normalen-zhivot-v-stolitsata-1500-lv-v-stranata-1200", "text": "Издръжката на човек нараства с 36 лева от началото на годината и за нормален живот са необходими 590,32 лв., по изчисления на КНСБ, пише  . Така за четиричленно домакинство - двама възрастни и две деца, трябват 2361,28 лв месечно, по данни на Института за синдикални и социални изследвания на КНСБ. Парите са нужни за покриване на разходите за храна, поддържане на жилището, здравеопазване, транспорт и почивка. Данните бяха представени от президента на синдиката Пламен Димитров и от експерта на Института Виолета Иванова. Нетният размер на средната работна заплата трябва да е около 1200 лева на човек, за да може семейството да живее нормално, но не повече от 20% от българските наемни работници получават подобни заплати. Средното нетно възнаграждение през март е по-ниско с 321 лева, каза Пламен Димитров, цитиран от БТА. В София необходимите средства за нормален живот са 3078 лева за четиричленно домакинство, а за човек от домакинство - 769.56 лв. Издръжката на живот в столицата надхвърля средните нива на издръжка в страната с 30,3 процента. Ако доходите на домакинството се формират само от заплатите на двамата родители, то за всеки от тях нетната средна работна заплата не трябва да бъде по-ниска от 1539 лева. Официалните данни за трудовите възнаграждения в столицата за март тази година отчитат нетна средна работна заплата от 1168 лева или бруто 1505 лв., която е с близо 24,1 на сто по-ниска от реално разполагаемия доход за покриване на издръжката на живот на един човек. 31,1 на сто от домакинствата в България са с общ доход на човек от домакинство до 321 лв. или това са близо 2 243 000 души. 44 на сто от домакинствата са с общ доход на човек от линията на бедност - 321 лева, до необходимите средства за издръжка на живот, а 29,4 на сто от домакинствата са с общ доход на човек над издръжката на живот. Броят на бедните домакинства намалява, но се запазват високите им равнища, коментират синдикалните експерти. Според тях от икономическия подем на страната не са облагодетелствани всички, а това води до диференциация и подоходно неравенство между най-богатите и най-бедните. Данните на Евростат са допълнителен аргумент за това твърдение, отбелязват от КНСБ. Според тях най-богатите 20 процента от населението получават 8,2 пъти повече от най-бедните 20 процента. Година преди това разликата в доходите им е била 7,7 пъти, а през 2012 г. - 6.6 пъти. Според наблюденията на анализатори в области като Видин, Кюстендил и Благоевград нетният размер на средните трудови възнаграждения са едва около 50 процента от необходимия размер за издръжката на живот. Снимка: Dnes.bg", "date": "2018.08.02", "title": "Заплата за нормален живот в столицата - 1500 лв., в страната – 1200"}
{"url": "https://www.bgonair.bg/bulgaria/2018-08-02/zhiteli-na-mladost-otnovo-se-sabraha-na-protest-sreshtu-zastroyavaneto", "text": "В квартал \"Младост\" жители отново излязоха на протест. Те настояват за спирането на строеж на 7-етажна сграда, който е започнал в зелена площ. Десетки се събраха в градинката, част от която беше заградена преди около месец. На мястото според жителите от съседната сграда се работи много усилено, а изкопът вече е готов и бетониран. Тодор Тодоров, който живее в квартала от 20 години сподели пред камерата на  , че протестиращите настояват мястото да остане зелено пространство, да се спрат строежите и да бъдат получени гаранции от отговорните институции за това, че ще спре застрояването. По думите му изникването на нови и нови сгради в района пречи на всичко и всички.", "date": "2018.08.02", "title": "Жители на \"Младост\" отново се събраха на протест срещу застрояването"}
{"url": "https://www.bgonair.bg/economy/2018-08-02/rekord-pazarnata-kapitalizatsiya-na-apple-nadvishi-1-trilion", "text": "Приливна вълна на фондовите борси. Apple стана първата компания в САЩ с пазарна капитализация от над 1 трилион долара. Създадена в гаража на един от основателите Стив Джобс през 1976 г., приходите на дружеството задминаха брутния вътрешен продукт на страни като Португалия и Нова Зеландия. По пътя си тя промени начина, по който потребителите се свързват помежду си и компаниите вършат ежедневната си търговия, коментират анализатори.", "date": "2018.08.02", "title": "Рекорд: Пазарната капитализация на Apple надвиши $ 1 трилион"}
{"url": "https://www.bgonair.bg/bulgaria/2018-08-02/romite-pomnyat-holokosta", "text": "\r\n 2 август e международен ден за Възпоменание на ромския геноцид. Стотици хиляди роми, както и милиони евреи, са намерили смъртта си в лагерите през Втората световна война. 70 години по-късно Европейският парламент приема резолюция, с която официално признава ромския геноцид. В София, за първи път, десетки роми се събраха, за да почетат жертвите.  На 2 август през 1944 година над 3000 мъже, жени и деца от ромски произход са убити в газовите камери на Аушвиц. Седем десетилетия след Войната ромите твърдят, че всекидневно да се сблъскват с омраза, насилие, дискриминация и расизъм.  Междувременно в Европа се организират протести срещу ескалиращата през последните месеци  агресия към роми в Украйна, Словакия и Италия от страна на крайнодесни националистически групировки. И докато в цяла Европа ромите масово са вкарвани в концентрационни лагери, в България те са спасени, заедно с евреите. Според преброяванията след войната ромското население в България се е увеличило. \n В изявлението си по повод възпоменателния ден на Холокоста над ромите Европейската комисия припомня, че е дълг на всеки европеец да се отнася с достойнство и уважение към своите съграждани, особено с най-уязвимите членове на обществото ни. ", "date": "2018.08.02", "title": "Ромите си спомниха за Холокоста"}
{"url": "https://www.bgonair.bg/denqt-on-air/2018-08-02/voynata-v-mirno-vreme-kak-da-namalim-katastrofite", "text": "\r\n Относно предстоящите промени в правилата на пътя, засиления контрол и нужните мерки, които трябва да се предприемат, за да се намали черната статистика на загиващите почти ежедневно на пътя се изказа Христо Радков от Българското обединение на шофьорите в \"Денят ON AIR\". \"Строим магистрали с 2 активни ленти, а вече трябва да строим такива с 3\", заяви Радков в студиото на Bulgaria ON AIR. Той добави, че през последните два месеца почти всеки ден има катастрофа и забавянето за останалите водачи е с часове.  \"Километрите след катастрофата са най-опасни, заради изнервените от чакането и жегите шофьори. Когато забавим с излишни 4-5 часа тежкотоварния трафик, освен с чакането на границата, при тях закъснението се натрупва и те също бързат да наваксват. Огромните камиони с 30 тона маса причиняват много лоши последствия при удар\", предупреди още той. Радков информира още, че до вчера 312 на брой са загиналите от началото на годината, освен починалите след инцидента, които, по думите му, не са влезли в статистиката.  \"С новия закон нищо няма да се промени. Трябва да се направи анализ на това, което се случва и въз основа на него да се предприемат мерки. В момента се говори, че от фонд \"Пътна безопасност\" ще бъдат закупени камери, но те няма да разрешат проблемите на пътищата, а по-добра организация на движението\", каза Христо Радков и добави, че \"със санкции и камери не става\". Освен по-добрата организация на движението, сред предложенията на специалиста са курсистите да минават полигон (обучение) в реакции при екстремни ситуации, както и да се купят светещи информационни табла по магистралите с известяващи надписи за предстоящи инциденти на пътя или влошени метеорологични условия.  \"Пътният полицай започва работа със 700 лв. заплата, а продавачка в хранителен магазин - с 1200 лв. От \"Пътна полиция\" сега имат задължение само да санкционират, а не да подпомагат движението\", посочи още Радков.  Представителят на Българското обединение на шофьорите изброи внесените към регионалния министър предложения, сред които е да се положи маркировка там, където липсва, преди да е дошъл сезонът на мъглите.  Останалите предложения, внесени от обединението на шофьорите са: да бъде сложена двуредна мантинела на опасни места и да се изсече ниската растителност, за да се осигури по-добра видимост на завоите.  \"Жертвите ще паднат със 100 човека на година\", убеден бе Радков.   .", "date": "2018.08.02", "title": "Войната в мирно време: Как да намалим катастрофите?"}
{"url": "https://www.bgonair.bg/world/2018-08-02/spipaha-ukrainski-hakeri-iztochili-danni-ot-amerikanski-kompanii", "text": "Американските власти задържаха трима украински хакери, източили в особено голям обем данни на американски компании.  Според предварителни данни от разследването киберпрестъпниците са се добрали до информация за кредитните карти на над 15 милиона души. Задържаните са част от така наречената хакерска група \"Кабанак\", смятана за една от най-активните и опасните в света.  Киберпрестъпниците използвали заразени с вирус имейли, които изпращали на компаниите и така получавали достъп до файлове с финансова информация.", "date": "2018.08.02", "title": "Спипаха украински хакери, източили данни от американски компании"}
{"url": "https://www.bgonair.bg/bulgaria/2018-08-02/borisov-i-zaev-otbelyazaha-zaedno-godishninata-ot-ilindensko-preobrazhenskoto-vastanie", "text": "\r\n Рамо до рамо премиерите на България и Македония Бойко Борисов и Зоран Заев за втори път почетоха заедно годишнината от Илинденско-Преображенското въстание. Те поднесоха цветя и венци на паметника на Гоце Делчев в Благоевград. Церемонията тази година започна с заупокойна молитва за душите на загиналите войни, която отслужи Негово високопреосвещенство Неврокопският митрополит Серафим. Честването на 115-та годишнина от Илинденско-Преображенското въстаниe съвпада с подписването на Договора за приятелство, сътрудничество и добросъседство между Република България и Република Македония преди една година в Скопие. Вчера Зоран Заев се е срещнал със заместник-помощника на държавния секретар на САЩ Матю Палмър, с когото са обсъждали политическите процеси в страната и предстоящия референдум, насрочен на 30 септември, съобщават македонските медии. В рамките на срещата македонският премиер е изразил благодарност за подкрепата на САЩ по време на неотдавнашната среща на върха на НАТО в Брюксел, когато страната получи покана за започване на преговори за членство в НАТО.  А лидерът на ВМРО-ДПМНЕ Християн Мицкоски посочи на свой ред пред Палмър, че властта е постъпила \"безотговорно\" и \"антидемократично\" по отношение на въпроса за референдума.    ", "date": "2018.08.02", "title": "Борисов и Заев отбелязаха заедно годишнината от Илинденско-Преображенското въстание"}
{"url": "https://www.bgonair.bg/denqt-on-air/2018-08-02/zavetat-istinata-za-balgarskata-istoriya", "text": "\r\n \"Заветът\" е своеобразен разказ за славната битка на нашите предци за опазването на Древното Познание. Книгата разкрива истината за приемането на християнството под скиптъра на Царя на царете Кубрат в Стара Велика България - в днешна Украйна и Русия. \"Добре е да има и други извори за сравняване на информацията освен българските руни, но в повечето случаи се вижда, че чуждите извори противоричат на написаното от нашите предци, затова само по изключение цитираме чуждите хроники и летописи. А именно те са в основата на повечето популярни анализи и коментари за българската история до днешна дата. Пък и доста системно са унищожавани български писмени извори и не малко артефакти. Затова е нужно да си изготвим собствен анализ, свое разкриване на причинно-следстените връзки, свои коментари на текстовете, писани от предците ни\", посочи в студиото на   историкът Борислав Стамов. Преводачът и изследовател Мила Салахи пък уточни, че разчетените преводи в \"Заветът\" идват от т.нар. родови тамги, които представляват комбинирано писмена система, която е много важно да  бъде разчетена правилно. \"Предците ни са оставили начин, по който ние сами да можем да ги проверяваме, образувйки двупосочен текст. Необходимо е обаче много добре да се познава семантиката на езика и диалектите, които не са никак малко\", посочи още тя. Пред   журналистът Патриция Кирилова сподели, че  до момента нито един български историк не е успял да прочете древните български руни. А причината за това е непознаването на древните езици. \"Единственото, което те правят, са някакви собствени анализи, които обаче не представляват прочит. Много малко от експертите ни в областта знаят езици различни от руски, английски и латински\", допълни тя в студиото на Ганиела Ангелова.    ", "date": "2018.08.02", "title": "\"Заветът\" - истината за българската история"}
{"url": "https://www.bgonair.bg/denqt-on-air/2018-08-02/politicheskiyat-sezon-teatar-na-opozitsiyata-a-vlastta-nyama-butane-smyatat-politolozi", "text": "\r\n БСП са в политическа летаргия, а лидерът им Корнелия Нинова се бои от предсрочни избори. Това смятат политолозите Георги Киряков и доц. Мария Пиргова. Двамата са на мнение, че председателството на България на Съвета на Европейския съюз през първите 6 месеца на тази година е маркирало голяма част от политическия сезон, в който имаше и два вота на недоверие срещу кабинета на Бойко Борисов. Според доц. Мария Пиргова обаче те са били просто театър и игра на опозиционност. \"Нито бяха подготвени от страна на опозицията, нито бяха проведени, нито управляващите се отнасяха сериозно към тях\", коментира тя в студиото на  . Колегата ѝ Георги Киряков пък акцентира на това, че много законопроекти в парламента се гласуват заедно от депутати на ГЕРБ и БСП. По думите му реалната опозиция на правителството в този момент е президентът Румен Радев. \"БСП е в летаргия. Трябва по-активна опозиция в парламента да бъдат, трябва повече инициативи и политики да предлагат на обществото. Трябва да улавят основните проблеми, които съществуват в момента\", смята Киряков. Той дори подчерта, че партията на Корнелия Нинова може да последва съдбата на много леви политически сили в Европа, които не могат да съберат достатъчно гласове за влизане в парламента. Доц. Мария Пиргова дори смята, че българската левица не е водена от Корнелия Нинова към избори, защото лидерът на БСП се бои от тях и кабинетът \"Борисов 3\" няма да бъде свален, а политическият елит, в който влизат управляващи и опозиция е изключително компактен. \"Опозицията не иска да го бутне, БСП отиде много надясно. Тя няма никаква връзка с реалните проблеми на хората\", каза доц. Пиргова пред  . Политолозите коментираха и ситуацията с десните политически сили у нас. Киряков е на мнение, че политическите сили у нас, които се определят за такива са по-скоро либерали, а според доц. Пиргова в СДС няма никакви нови идеи.", "date": "2018.08.02", "title": "Политическият сезон: Театър на опозицията, а властта няма бутане, смятат политолози"}
{"url": "https://www.bgonair.bg/world/2018-08-02/gramotevichni-buri-udariha-avstriya-poroite-predizvikaha-navodneniya", "text": "Гръмотевични бури удариха различни райони на Австрия. На места силните ветрове бяха примесени с градушки. А в западната провинция Тирол пороите предизвикаха сериозни наводнения. Няма информация за пострадали хора.", "date": "2018.08.02", "title": "Гръмотевични бури удариха Австрия, пороите предизвикаха наводнения"}
{"url": "https://www.bgonair.bg/world/2018-08-02/tramp-poiska-glavniyat-prokuror-na-sasht-da-prekrati-razsledvaneto-za-rusiya", "text": "\r\n Доналд Тръмп завихри поредния скандал отвъд Океана. В серия туитове той заяви, че главният прокурор трябва да прекрати разследването на предполагаемите връзки между предизборния му екип и Русия. Американският президент нарече процеса \"манипулиран лов на вещици\". Той отдавна атакува главния прокурор заради продължаващото руско разследване. А критиците на Тръмп веднага определиха изказването му като опит за намеса в правосъдната система. От Белия дом пък се оправдаха, че държавният глава не заповядвал на никого, а просто изказвал мнение.  ", "date": "2018.08.02", "title": "Тръмп поиска главният прокурор на САЩ да прекрати разследването за Русия"}
{"url": "https://www.bgonair.bg/world/2018-08-02/umartviha-50-hil-praseta-v-rumaniya-zaradi-afrikanskata-chuma", "text": "50 хиляди прасета бяха умъртвени в Румъния заради африканската чума.  В северната ни съседка са регистрирани 524 огнища на болестта, като 521 от тях са в стопанства, а три са в свинеферми, най-голямата от които в окръг Тулча.  Държавата обезщетява собствениците на умъртвените животни със суми, съобразени с цените на пазара. Средствата ще бъдат изплатени в срок от най-много 3 месеца.", "date": "2018.08.02", "title": "Умъртвиха 50 хил. прасета в Румъния заради африканската чума"}
{"url": "https://www.bgonair.bg/world/2018-08-02/poroyni-dazhdove-v-rumaniya-vzeha-zhertva-i-navodniha-kashti", "text": "Лошо време и поройни дъждове в Румъния взеха жертва в западната част на страната и наводниха стотици къщи и пътища.  За разлика от Балканите, почти цяла Европа е в плен на жегите. Код червен за опасно високи температури е в сила за Хърватия и Швейцария. В Швеция термометрите регистрираха 34 градуса.  А днес се очаква горещата вълна, идваща от Африка, да обхване целия Иберийски полуостров. Испания и Португалия се готвят за температури от над 40 градуса. А според метеоролозите този уикенд там живакът може да скочи и до 48 градуса.", "date": "2018.08.02", "title": "Поройни дъждове в Румъния взеха жертва и наводниха къщи"}
{"url": "https://www.bgonair.bg/world/2018-08-02/pozhar-vav-vashington-izpepeli-45-kvadratni-kilometra-gori", "text": "Опасността от пожари заради горещините в Съединените щаги продължава да е изключително висока. Само за денонощие ново огнище на стихията в щата Вашингтон изпепели 45 квадратни километра гори и горски насаждения.  Заради опасната близост на пламъците до градчето Уишрам бяха евакуирани 50 домакинства.  Междувременно добра новина дойде от Калифорния - огнеборците успяха да овладеят шестия най-опустошителен пожар в историята на щата.", "date": "2018.08.02", "title": "Пожар във Вашингтон изпепели 45 квадратни километра гори"}
{"url": "https://www.bgonair.bg/world/2018-08-02/plamatsi-zaplashvat-da-pogalnat-priroden-park-v-ispaniya", "text": "\r\n Горски пожари заплашват природен парк в най-южната част на Испания. 85 пожарникари, подпомагани от самолети-цистерни и военни от местна база, се борят с пламъците в Андалусия.  Поривите на вятъра достигат скорост от 55 км/ч, което допълнително затруднява гасенето на огъня.  Причината за пожара все още не е ясна, но избухването на пламъците съвпадна с първата гореща вълна в Испания за този сезон, като жегите ще продължат поне до началото на следващата седмица.", "date": "2018.08.02", "title": "Пламъци заплашват да погълнат природен парк в Испания"}
{"url": "https://www.bgonair.bg/economy/2018-08-02/neblagopriyatnoto-vreme-vdiga-tsenite-na-zelenchutsite", "text": "Неблагоприятното време от началото на юни с висока влажност и по-малък брой слънчеви дни засегна производството на зеленчуци и се очаква по-слаба реколта от полското производство спрямо миналата година. Очаква се повишение на цените. Това се отчита в бюлетина за юли на Центъра за икономически изследвания в селското стопанство (CAPA) към Института по аграрна икономика. По текущи прогнози общото производство на домати през 2018 г. може да спадне до 145 хил. т или приблизително с 9% по-малко спрямо реколтата през 2017 г. Делът на полските домати ще остане водещ с около 91 хил. т, което е намаление с около 11% в сравнение с 2017 година. Производството на краставици през 2018 г. се очаква да е рамките на около 58 хил. т. Отбелязаният през 2017 г. ръст в количествата от открити площи ще претърпи най-сериозен спад и от 15 хил. т и може да спадне на около 9 хил. т (намаление от 40%). Предвижданията при пипера са за реколта от 55 хил. т. От трите култури пиперът е с най-големи колебания на добивите, защото най-голяма част от това производство се прави на открито. Цените е много вероятно да бъдат по-високи спрямо средните за последните 5 години. При доматите средногодишните цени на дребно се очаква да бъдат около 2,50 лв./кг - 4% над тези от периода 2013-2017 г. При пипера цените може да достигнат 2,20 лв./кг - 7% над тези за последните 5 години, а при краставиците да останат на около 2,50 лв./кг - с 3% по-малко, отколкото през предходните 5 години. Снимка: Pixabay", "date": "2018.08.02", "title": "Неблагоприятното време вдига цените на зеленчуците"}
{"url": "https://www.bgonair.bg/bulgaria/2018-08-02/chast-ot-kran-padna-varhu-kola-vav-varna", "text": "Стрела на кран от строеж във Варна падна върху лек автомобил. Инцидентът е станал на улица \"Славянска\" близо до Музикалното училище в морския град. За щастие няма пострадали хора. Щетите по машината обаче са сериозни, а освен това са пострадали паркирана кола и оградата на музикалното училище в близост. Полицията изяснява дали шофьорът е бил в кабината по време на инцидента и дали причината е човешка грешка или техническа неизправност на камиона", "date": "2018.08.02", "title": "Част от кран падна върху кола във Варна"}
{"url": "https://www.bgonair.bg/bulgaria/2018-08-02/13-godishno-momche-s-opasnost-za-zhivota-sled-intsident-s-voltova-daga", "text": "Две деца са в пловдивската болница с опасност за живота, след като са били ударени от волтова дъга. И двете пострадали в инциденти в района на ЖП гарата в Стара Загора. 13-годишното момче е с 55% изгаряния, а 7-годишното момиче - с 15 процента. Момчето се качило на покрива на товарен вагон, как точно е пострадало другото дете не е ясно.  ", "date": "2018.08.02", "title": "Деца са с опасност за живота след удар от волтова дъга"}
{"url": "https://www.bgonair.bg/bulgaria/2018-08-02/zemetresenie-s-magnitud-ot-4-po-rihter-be-registrirano-v-gotse-delchev", "text": "Земетресение с магнитуд от 4 по Рихтер бе регистрирано в Гоце Делчев. Трусът беше усетен и по високите етажи на жилищните сгради в София. Няма информация за нанесени материални щети и пострадали хора.", "date": "2018.08.02", "title": "Земетресение с магнитуд от 4 по Рихтер бе регистрирано в Гоце Делчев"}
{"url": "https://www.bgonair.bg/bulgaria/2018-08-02/zlatograd-e-v-traur-v-pamet-na-13-godishniya-mitko-krushkov", "text": "Обявен е ден на траур в община Златоград в памет на 13-годишния Митко Крушков. Той загина при катастрофа на улица в града. Момчето бе ударено на тротоара край пешеходна пътека от микробус, управляван от 56-годишен шофьор. За съжаление детето почина на път за болницата.  Кметът на общината Мирослав Янчев заяви, че в памет на детето ще бъдат свалени наполовина знамената на официалните институции в Златоград.", "date": "2018.08.02", "title": "Златоград е в траур в памет на 13-годишния Митко Крушков"}
{"url": "https://www.bgonair.bg/bulgaria/2018-08-02/balgarka-pochina-v-germansko-ezero-povlyaklo-ya-techenie", "text": "Българка на 15 години почина след инцидент в езеро в Германия в понеделник.  Момичето, заедно със своя 16-годишна приятелка – също българка, влезли да се къпят в езерото Зоденмат, в близост до Бремен.  Децата обаче не можели да плуват и били повлечени дълбоко под водата, разказват свидетели.  Дошлите на помощ спасители реанимирали момичетата, но по-късно едното починало в болница. Състоянието на второто момиче остава критично.", "date": "2018.08.02", "title": "Българка почина в германско езеро – повлякло я течение"}
{"url": "https://www.bgonair.bg/bulgaria/2018-08-02/reka-chaya-otnovo-prelya-v-obshtina-sadovo-obyavyavat-chastichno-bedstveno-polozhenie", "text": "\r\n В Община Садово се очаква да бъде обявено частично бедствено положение. Река Чая е скъсала диги на две места в района и е преляла.  Водата е заляла селскостопански път между двете пловдивски села Катуница и Ягодово. Тази сутрин той е бил затворен за движение. Наложило се е намеса на полицейски екипи.  В Катуница се очаква всеки момент да обявят частично бедствено положение, защото има данни, че в Асеновград нивото продължава да се вдига. На място има екипи на пожарната.  Очаква се в реката да навлезе техника, която да насипе инфарктните места. Къщите не са застрашени, но за пореден път е застрашена реколтите на хората. Според местните хора реката в района не е почиствана от години.", "date": "2018.08.02", "title": "Река Чая отново преля! В Община Садово обявява частично бедствено положение"}
{"url": "https://www.bgonair.bg/bulgaria/2018-08-02/blagoevgrad-posreshta-borisov-i-zaev-v-chest-na-ilindensko-preobrazhenskoto-vastanie", "text": "В Благоевград отбелязват 115 години от Илинденско-Преображенското въстание. В тържествените церемонии ще участват премиерът Бойко Борисов и македонският му колега Зоран Заев. В 17:00 ч. двамата държавници ще поднесат венци и цветя пред паметника на Гоце Делчев. Преди това, в града ще бъде организирано и шествие до този монумент, сформирано от ВМРО.  Всичко това се случва една година след подписването на договора за добросъседство и приятелство с Македония.  След този договор двете държави имаха много взаимни инициативи. През ноември месец беше проведено съвместно заседание на българското и македонското правителство.  Подписаха се документи, с които двете държави изразиха желание да загърбят споровете си за историческото си минало и да вървят заедно напред. България помага на Македония при кандидатурата и за членство в НАТО и ЕС.  На фона на всичко това двете държави се договориха за много енергийни, икономически и транспортни проекти. ", "date": "2018.08.02", "title": "Благоевград посреща Борисов и Заев в чест на Илинденско-Преображенското въстание"}
{"url": "https://www.bgonair.bg/bulgaria/2018-08-02/zatvoriha-podleza-pri-metrostantsiya-serdika-zaradi-izostavena-ranitsa", "text": "Подлезът при метростанция \"Сердика\" в София бе отцепен от полицията. Причината беше изоставена раница. За щастие тревогата се оказа фалшива.  Около 11:30 в подлеза е засечен черен сак с неизвестно съдържание. На място са пристигнали екипи на полицията, пожарната, Спешна помощ, а по-късно са дошли и сапьорите. Извършена е операция по обезвреждането на раницата. Оказа се, че вътре е пълно с дрехи. Все още не е ясно кой е оставил раницата. В момента подлезът вече е отворен, а метрото работи нормално.", "date": "2018.08.02", "title": "Затвориха подлеза при метростанция \"Сердика\" заради изоставена раница"}
{"url": "https://www.bgonair.bg/bulgaria/2018-08-02/postoyanen-arest-za-ivan-tonev-strelyal-v-sofiyski-podlez", "text": "\r\n Съдът остави за постоянно в ареста бившия полицай Иван Тонев за стрелбата в подлез в София.  Той беше арестуван на 24 юли, след като простреля в корема 50-годишен мъж след скандал за куче. Причината – спречкване, след като кучето на простреляния маркирало територия пред магазина на Тонев.  Оказа се, че Иван Тонев има регистрация в полицията и за побой.", "date": "2018.08.02", "title": "Постоянен арест за Иван Тонев, стрелял в софийски подлез"}
{"url": "https://www.bgonair.bg/bulgaria/2018-08-02/momcheto-naragalo-s-nozh-svoy-sauchenik-v-nadezhda-ostava-v-aresta", "text": "Съдът остави за постоянно в ареста 15-годишния ученик, намушкал с нож свой съученик в столичния кв. \"Надежда\".  Според магистратите момчето умишлено е търсило саморазправа и има опасност да извърши ново престъпление.  Съдът прие, че ученикът е бил жертва на психически тормоз, но въпреки това прецени, че трябва да остане в ареста.", "date": "2018.08.02", "title": "Момчето, наръгало с нож свой съученик в \"Надежда\", остава в ареста"}
