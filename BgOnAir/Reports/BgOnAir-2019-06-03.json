{"url": "https://www.bgonair.bg/world/2019-06-03/antipravitelstvenite-protesti-v-albaniya-ne-stihvat", "text": "Пореден антиправителствен протест в Албания. Демонстранти се опитаха да нахлуят в комплекса около парламента в Тирана и замеряха полицията с пиратки и коктейли \"Молотов\".  Органите на реда ги разпръснаха със сълзотворен газ. Пострадали са 7 полицаи, както и няколко протестиращи.  От месеци опозицията в Албания организира демонстрации с искане за предсрочни избори. Европейският съюз и Съединените американски щати обаче признават правителството за легитимно и призоваха опозицията да се върне в парламента и да участва в предстоящите в края на месеца местни избори. Харесайте страницата ни във Facebook ", "date": "2019.06.03", "title": "Антиправителствените протести в Албания не стихват"}
{"url": "https://www.bgonair.bg/denqt-on-air/2019-06-03/vazmozhen-li-e-dialogat-mezhdu-sarbiya-i-kosovo", "text": "\r\n Според експерта по международна сигурност Димитър Гърдев отношенията между Сърбия и Косово са достигнали своя предел. Преди дни при мащабна операция в северната част на Косово, населявана основно от сърби, пострадаха четирима косовски полицаи, близо 30 души бяха арестувани, като сред тях имаше  полицаи, косовски сърби и руски гражданин - служител на ООН. Това изостри отношенията между Косово и Сърбия. \"Дали ще се тръгне по пътя на ескалацията между двете държави? Смятам, че няма. Първо, сръбската армия не притежава бойните възможности и второ, нека не забравяме, че в Косово се намира най-голямата американска бойна база\", коментира Гърдев в \"Денят ON AIR\". Експертът изказа мнение и за новината, че САЩ и Израел възнамеряват да предложат на Русия сделка за Сирия. \"Става дума за това, че този месец ще бъдем свидетели на среща между секретаря на сигурността на Русия - Джо Болтън и секретаря на сигурността в Израел в Ерусалим. Това, което беше поставено като изтекла информация е, че там ще бъде предложено на Москва да въздейства върху Иран да се изтегли от Сирия, вследствие на което се обещава Асад да бъде признат като легитимен президент\", обясни Гърдев пред Bulgaria ON AIR. Според него Иран няма да отстъпи Сирия без да получи нещо в замяна. \"Иран разглежда Сирия като една буферна зона, която ѝ дава възможност да въздейства и върху Израел, и в самата Сирия и върху Ирак. Техеран въздейства и върху Саудитска Арабия чрез конфликта в Йемен и в Бахрейн\", коментира експертът.", "date": "2019.06.03", "title": "Възможен ли е диалогът между Сърбия и Косово?"}
{"url": "https://www.bgonair.bg/bulgaria/2019-06-03/reka-moravishka-navodni-mezhdunarodniya-pat-e-79-kray-mezdra", "text": "Река Моравишка край Мездра наводни международния път Е-79. Това значително затрудни движението в посока Враца.  На мястото има патрули на полицията, които не позволяват на камионите и колите да навлизат в затворения участък.  Движението се осъществява по обходни маршрути.  На този етап не е ясно кога пътят отново ще бъде отворен.  А за утре отново има обявен жълт код за опасни валежи. Те са в сила в Западна и Централна България.  \r\nОперативен щаб към екоминистерството следи нивото на реките и част от язовирите в цялата страна.  Към настоящия момент няма опасност от преливане или реки да излязат от коритата си, съобщи директорът на \"Управление на водите\" към МОСВ Илияна Тодорова. Харесайте страницата ни във Facebook ", "date": "2019.06.03", "title": "Река Моравишка наводни международния път Е-79 край Мездра"}
{"url": "https://www.bgonair.bg/denqt-on-air/2019-06-03/sled-evroizborite-balgarite-glasuvaha-za-zapazvane-na-statukvoto-otbelyaza-kalfin", "text": "\r\n \"АБВ не успя да намери посланието, с което да достигне до хората. Показателни за това са резултатите от евровота. Българските избиратели гласуваха за запазване на статуквото. За мен ГЕРБ и БСП са впрегнати в един и същи аспект в него, защото колкото и да говорят, че искат да го променят, на практика те са статуквото\", коментира пред   бившият министър на външните работи и евродепутат Ивайло Калфин. Той допълни още, че премиерът Борисов сякаш е успял да се върне в първите си години на управление, когато е обикалял страната и е прерязвал лентички.  \"Това е тактика на предизборната му кампания, която очевидно е печеливша. Министър-председателят изцяло иззе политическата инициатива на БСП. Докато опозицията говореше за миналото, той наблягаше на бъдещето\", отбеляза Калфин. В студиото на \"Денят ON AIR\" гостът каза, че при местните избори нещата стоят по различен начин, тъй като там вотът до голяма степен се определял от местните власти. При всички случаи обаче разклащане в редиците на БСП щяло да има. \"Не мисля, че Корнелия Нинова би си тръгнала. Тя несъмнено ще иска да се върне обратно на лидерското място в опозицията. Тепърва предстоят кампании между структурите. И ще започнат да се замерват с процедурни и уставни текстове, след което загубилите ще започнат да се оправдават с това как не носят отговорност. Спечелилите пък ще се забъркат в някой нов скандал\", отсече още Ивайло Калфин. Харесайте страницата ни във Facebook ", "date": "2019.06.03", "title": "След евроизборите: Българите гласуваха за запазване на статуквото, отбеляза Калфин"}
{"url": "https://www.bgonair.bg/world/2019-06-03/desetki-protesti-posreshtat-tramp-i-melaniya-na-ostrova", "text": "Доналд Тръмп пристига на тридневно държавно посещение във Великобритания. Тази сутрин американският президент и първата дама - Мелания, ще кацнат на лондонското летище \"Станстед\".  През деня двамата ще посетят Уестминстърското абатство и ще пият чай с принц Чарлз и съпругата му Камила. А довечера в тяхна чест кралица Елизабет II ще даде държавен банкет в Бъкингамския дворец.  Утре пък предстоят срещите на Тръмп с британския премиер Тереза Мей. Десетки протести срещу посещението се очакват в Лондон и в други градове на страната.  Преди да потегли към Острова американският президент за пореден път разбуни духовете на британците. Той изказа подкрепата си за Борис Джонсън в текущата борба за постовете на Тереза Мей и заяви, че Найджъл Фараж би трябвало да участва в преговорите за Brexit. Харесайте страницата ни във Facebook ", "date": "2019.06.03", "title": "Десетки протести посрещат Тръмп и Мелания на Острова"}
{"url": "https://www.bgonair.bg/bulgaria/2019-06-03/zhurnalisti-v-uchilishte-kak-da-razpoznavame-falshivite-novini", "text": "\r\n Журналисти в училище. Днес беше последната среща на репортера на Bulgaria ON AIR Благой Цицелков с ученици от Стара Загора и Карлово в рамките на едноименната кампания. Инициатива се провежда за поредна година от Фонд \"Валя Крушкина“.  Тема на срещата с децата бяха фалшивите новини, работата на репортера и отстоявенето на истината.  В рамките на кампанията Благой Цицелков се включи в четири срещи с ученици.  Инициативата цели да повиши медийната грамотност сред подрастващите, за да ги стимулира да бъдат активни граждани, които взимат информирани решения.  До момента в срещите са взели участие близо 7000 ученици от цялата страна. Харесайте страницата ни във Facebook ", "date": "2019.06.03", "title": "Журналисти в училище: Как да разпознаваме фалшивите новини?"}
{"url": "https://www.bgonair.bg/bulgaria/2019-06-03/operatsiyata-na-bebeto-kalina-shte-e-v-hamburg-v-kraya-na-yuli", "text": "След като за по-малко от 48 часа бяха събрани необходимите пари за лечението на двумесечната Калина, вече е ясно, че операцията ѝ ще бъде направена в Хамбург. За два дни бяха събрани необходимите 500 хил. лева.  На 29 май родителите ѝ споделиха своята история във Facebook. Около месец след раждането си Калина получава вътрешен кръвоизлив, приемат я по спешност в униврситетската болница \"Св. Марина\" във Варна. Симптомите на детето показват, че черният дроб и жлъчката му не функционират правилно. Следват редица изследвания. Единствената надежда за живот за Калина се оказва чернодробната трансплантация, за която има много малко време. Тя трябва да се направи в Германия до края на месец юли.", "date": "2019.06.03", "title": "Операцията на бебето Калина ще е в Хамбург в края на юли"}
{"url": "https://www.bgonair.bg/bulgaria/2019-06-03/mariya-gabriel-se-otkazva-ot-myastoto-si-v-ep-evrodeputat-shte-bade-lilyana-pavlova", "text": "Водачът на листата на ГЕРБ за евроизборите Мария Габриел се отказва от мястото си в Европейския парламент и ще остане еврокомисар. Така шестият депутат на ГЕРБ, който заминава за Брюксел ще бъде Лиляна Павлова. Решението си Мария Габриел взела след разговор с лидера на партията Бойко Борисов.  До края на мандата на тази еврокомисия остават още няколко месеца. ", "date": "2019.06.03", "title": "Мария Габриел се отказва от мястото си в ЕП, евродепутат ще бъде Лиляна Павлова"}
{"url": "https://www.bgonair.bg/bulgaria/2019-06-03/nasilieto-nad-detsa-v-balgariya-stignalo-dosta-golemi-mashtabi", "text": "\r\n Насилието над деца в България стигна доста големи мащаби, категоричен е психологът Младен Владимиров, според когото не може да се толерира никакво пошляпване и още повече - какъвто и да е бой над дете. За съжаление, не осъзнаваме, че трябва да се откажем от това както общество, посочи Владимиров. \r\n В първото издание на рубриката \"Директно от общините\" говори кметът на Бургас.", "date": "2019.06.03", "title": "Насилието над деца в България стигнало доста големи мащаби"}
{"url": "https://www.bgonair.bg/world/2019-06-03/boeing-s-nov-problem-neizpravni-chasti-v-krilata", "text": "След като подмяната на софтуера на приземените Boeing 737 MAX 8 започна, от компанията откриха нов проблем. Според нея, някои от моделите 737, включително и MAX 8 може да имат неизправни части в крилата си, пише  Докато се опитва да върне най-популярния си и най-важен самолет във въздуха, Boeing се свързали с авиокомпаниите, които използват машината им. Компанията ги помолила да проверят сглобките на планката на самолетите Max и NG. Серията 737 NG включва моделите 737-600, -700, -800 и -900. Някои от аеродинамичните крилца, които се намират в началото на крилото, са били произведени некачествено от подизпълнителите и трябва да бъдат подменени. Лошото е, че Boeing не могат да открият серийните номера на самолетите, които са с дефектните крилца. Те съветват авиокомпаниите да ги подменят, преди да използват отново самолетите. Частите не просто могат да се повредят перманентно, но и да се счупят по време на полет, а това може да доведе до сериозни проблеми с машината. От Boeing откриват проблема в петък, след среща с един от доставчиците на части. Те забелязват, че някои от тях не са обработени топлинно, което може да представлява проблем за сигурността. 148 е броят на дефектните части, а според Boeing, поне 20 самолета от серията MAX и 21 от NG са засегнати. Още 133 Ngs трябва да бъдат проверени. По думите на Boeing и FAA, до сега няма инциденти свързани с дефектните части, а проблемът ще се оправи за няколко дни.", "date": "2019.06.03", "title": "Boeing с нов проблем - неизправни части в крилата"}
{"url": "https://www.bgonair.bg/world/2019-06-03/namalyavat-shansovete-izcheznalite-alpinisti-v-himalaite-da-badat-otkriti-zhivi", "text": "Индийски спасителни екипи са открили 5 тела в района на Хималаите, където преди семица изчезна група от 8 алпинисти.  Телата са локализирани от хеликоптери и все още не са индетифицирани. Властите предполагат, че са на алпинистите, тъй като се намират на същия път, по който е поела групата.  На 13 май четирима британци, двама американци, австралийка и индиец запомнаха да изкачват планината Нанда Деви, която е част от Хималаите. Оттогава са в неизвестност, а шансовете някой да бъде открит жив са минимални.", "date": "2019.06.03", "title": "Индийски спасителни екипи са открили 5 тела в района на Хималаите"}
{"url": "https://www.bgonair.bg/reportazhi/2019-06-03/kak-da-reagirame-pri-gramotevichna-burya", "text": "\r\n За утре отново има обявен жълт код за опасно време в Западна и Централна България. \"Няма опасност от преливане на язовири. Басейновите дирекции изпращат регулярна информация за речните нива. Нивото на р. Янтра постепенно се понижава, като за последния час е спаднало с 12 сантиметра, а на р. Дунав остава под прага за наблюдение\", обясни Илиана Тодорова от Министерството на околната среда и водите пред  \"Един от най-сигурните методи за защита е поставянето на гръмоотводна система на сградите\", обясни синоптикът Георги Рачев. Изследванията показват, че през последните години гръмотевичната активност в България се е повишила. Пораженията освен материални - по сгради и апаратура, може да бъдат и фатални за човешкото тяло. Затова и експертите дават някои ключови съвети за реакция при гръмотевична буря. \"Първото нещо, което трябва да се направи е човек да се ориентира и да се скрие на закрито. Ако се намираме в планина или в открити пространства, да не се застава под дървета особено единични. Хубаво е човек да събере краката и да приклекне ниско до земята\", обясни инж. Георги Алексов. При съмнения за липса или нарушена мълниезащита в дадена сграда, собствениците трябва да се обърнат към специалисти, които да направят проверка и на системата, за да бъде възстановена.", "date": "2019.06.03", "title": "Как да реагираме при гръмотевична буря?"}
{"url": "https://www.bgonair.bg/world/2019-06-03/nov-udar-za-aleksis-tsipras-partiyata-mu-gubi-oshte-poveche-pozitsii-sled-vtori-tur-na-mestnite-izbori", "text": "Нов тежък удар за гръцкия премиер Алексис Ципрас. Неговата лява партия \"Сириза\" губи още повече позиции след вчерашния втори тур на местните избори в страната. Неокончателните резултати сочат, че опозиционната \"Нова демокрация\" печели двата най-големи града – Атина и Солун, както и всичките шест региона. Лидерът на десницата Кириакос Мицотакис се поздрави с \"мащабната политическа промяна, която предстои за Гърция\". А Ципрас призна загубата и заяви, че партията му ще събира сили за предстоящите парламентарни избори. Припомняме,че премиерът подаде оставка, след като претърпя поражение на евровота миналата неделя. Предсрочните избори се очакват на 7 юли.  ", "date": "2019.06.03", "title": "Удар по Ципрас: \"Сириза\" губи още позиции след втория тур на изборите"}
{"url": "https://www.bgonair.bg/reportazhi/2019-06-03/tramp-s-napadki-kam-kmeta-na-london-toy-ne-mu-ostana-dlazhen", "text": "\r\n Доналд Тръмп пристигна на първото си държавно посещение във Великобритания. Тази сутрин американският президент и първата дама Мелания кацнаха на лондонското летище \"Станстед\". Те бяха посрещнати от американския посланик в Обединеното кралство и от британския външен министър Джереми Хънт.  Часове преди пристигането си Тръмп за пореден път атакува кмета на Лондон. Американският президент нарече Садик Хан \"коравосърдечен загубеняк, който се държи гадно с най-важния съюзник на Обединеното кралство\". Визитата на Тръмп идва в ключов момент за Великобритания, в който тя е разделена заради дебата за Brexit и борбата за поста на Тереза Мей. Въпреки това той ще бъде посрещнат с всички почести на държавната визита.  Мащабни протести срещу посещението на Тръмп се очакват в Лондон и в други градове на страната.  \"Приятелството означава и прямота. Трябва да сме честни с американския президент и да му кажем, че не сме съгласни с него по много въпроси. И вярвам в правото на хората, които имат притеснения, да протестират срещу Доналд Тръмп\", заяви лондонският кмет.  Утре американският президент ще разговаря с Тереза Мей, а в сряда ще присъства на тържествените чествания на 75-ата годишнина от десанта в Нормандия.  Харесайте страницата ни във Facebook ", "date": "2019.06.03", "title": "Тръмп атакува кмета на Лондон: Коравосърдечен загубеняк!"}
{"url": "https://www.bgonair.bg/economy/2019-06-03/angelkova-iska-poveche-ruski-detsa-na-lageri-po-rodnoto-chernomorie", "text": "\r\n Министерството на туризма работи активно с регионите на Русия, за механизъм чрез който директно да се изпращат деца на лагери в България. Това каза на форум на побратимените градове във Варна министър Николина Ангелкова. \"С ръководителя на руския туризъм Зарина Догузова и министъра на икономическото развитие на федерацията Максим Орешкин вече работим в посока да се насочват повече руски деца от регионите към лагерите у нас\", обясни тя. Руските региони имат много голяма оперативна самостоятелност и е важно да бъдат запознати с условията за отдих и пътуване у нас. Обмисля се създаване на специална наредба, в която да регламентираме условията за детските лагери, така че да ги изведем от общия знаменател, по който попадат в Закона за туризма, стана ясно от думите на Ангелкова. За трета поредна година подкрепяме форума на побратимените български и руски градове, който се организира във Варна, защото това е много добра възможност да се обсъдят идеи, проекти и инициативи за сътрудничество в областта на туризма, но и в други сфери, заяви министърът, цитирана от Министерството. Русия е един от най-важните пазари за входящ туризъм на България и е от голямо значение местните власти и бизнесът да обсъждат заедно какви продукти да инициират, за да привлекат интереса на туристите, подчерта тя. Винаги подчертавам изключителната важност на инициативността на бизнеса и държавата да превърнат туризма в ключов сектор за икономиката. Той осигурява сериозни приходи и заетост. За мен е изключително важно да работим в синхрон. Знаете, че секторът е хоризонтален и зависи от сътрудничеството и приноса, които всеки дава на различни нива. Ще обсъдим културно-историческите маршрути и партньорството ни в областта на детските лагери, за които имаме много добри бази, както и балнео- и СПА туризма. Смятам, че това е една изключително добра основа за дългосрочен интерес към страната, посочи министърът. Коментирайки прогнозите за отлив на туристи от Германия и Русия в ранните записвания за това лято, Ангелкова отбеляза, че основната причина руснаците да преориентират почивката си главно към Турция е икономическа, в съседната ни страна се дават сериозни субсидии. В момента разработваме механизъм, който скоро ще представим. С него ще успеем да подпомогнем организирания туризъм. Важно е да гарантираме устойчивост на туристопотока в страната, акцентира Ангелкова и даде примери с ръстове на редица пазари за входящ туризъм. За първите 4 месеца на годината над 1,75 млн. са чуждестранните посещения у нас, което е ръст от близо 2%. През март  2019 г. нощувките в места за настаняване с 10 и повече легла нарастват общо с 5%, а приходите от тях - с около 8%. Освен от английския пазар имаме двуцифрени ръстове и от Полша, Чехия, Израел, Франция, с което ще се компенсират спадове от други страни. Харесайте страницата ни във Facebook ", "date": "2019.06.03", "title": "Ангелкова иска повече руски деца на лагери по родното Черноморие"}
{"url": "https://www.bgonair.bg/world/2019-06-03/zabranyavat-pusheneto-v-zavedeniya-v-sarbiya", "text": "Хиляди българи, които са посещавали Сърбия, знаят, че режимът на пушето в западната ни съседка е доста либерален. Но това е напът да се промени. До края на тази година може да влезе в сила пълна забрана за пушене в закрити публични пространства, пише белградският в. \"Курир\", цитиран от \"Труд\". Забраната е предвидена в промени в Закона за защита на населението от тютюнев дим. В момента законът в Сърбия забранява пушенето в работни помещения (в сила от 2010 г.), но в заведения като ресторанти и барове е разрешено, стига те да са с площ по-голяма от 80 кв. метра, като собствениците са задължени да отделят поне половината за зона за непушачи. В Сърбия пуши една трета от населението. Харесайте страницата ни във Facebook   ", "date": "2019.06.03", "title": "Забраняват пушенето в заведенията в Сърбия?"}
{"url": "https://www.bgonair.bg/economy/2019-06-03/koya-e-obshtinata-s-nay-visoka-sredna-zaplata-v-stranata", "text": "Коя е общината с най-висока средна заплата в страната? Данните за заплатите на ниво община у нас не се публикуват, а трябва изрично да се поискат от Националния статистически институт (НСИ). Ето и част от анализа на икономиста от Института за пазарна икономика (ИПИ) Петър Ганев. Данните са за заплатите по общини за 2017 г., защото данни за 2018 г. все още не са налични. Лидерите по заплати са сравнително малки общини, в които има големи работодатели – в енергетиката или добивната промишленост. Тези големи компании дават високи заплати и в същото време доминират тотално местния пазар на труда, тоест голяма част от работещите на територията на общината работят именно в тях. Това е толкова силно изразено в община Мирково, че това е единствената община, за която няма данни за средна заплата, тъй като данните са конфиденциални. Най-високата средна заплата в България за 2017 г. е регистрирана в община Челопеч – наличие на голяма добивна компания и съответно 2178 лв. средна заплата за общината. След това е Козлодуй, с ядрената централа – 1790 лв. средна заплата за общината. Раднево и Гълъбово с големите компании в енергетиката имат средни заплати от съответно 1657 лв. и 1610 лв. Веднага след тях са Пирдоп - с 1562 лв. средна заплата (отново наличие на голяма добивна компания) и Девня - с 1442 лв. средна заплата (силно изразен индустриален профил). Столицата София се нарежда на 8-о място през 2017 г. със средна заплата от 1433 лв. За разлика от много други икономически класации, тук община София няма как да бъде лидер, тъй като икономическият профил на столицата е много разнообразен и макар заплатите да са високи, те не могат да догонят средните нива на заплащане в някои малки общини, където огромната част то наетите са в енергетиката или добивната промишленост. Веднага след София в класацията идва Панагюрище със средна заплата от 1285 лв. през 2017 г. Отново пример за община с голяма добивна компания, която излиза в челото. Другите примери в топ 20 вече включват общини с индустриален профил – обикновено близо до големия град и с развита индустриална зона. Такива са Костинброд, Елин Пелин и Божурище, в близост до София, Суворово, Аксаково и Белослав, до Варна и Марица до Пловдив. Всички тези общини са със средна месечна заплата в рамките на 1000 – 1200 лв. за 2017 г. Общият поглед към общинската карта на заплатите позволява много ясно да се откроят както водещите икономически центрове, така и районите, които изпитват сериозни трудности. Разликите между Северна и Южна България също могат лесно да се видят. На юг се формират центрове с по-високи заплати около София и Пловдив, а на следващо ниво и около Стара Загора и Бургас. Центрове, които са добре свързани и реално могат да си влияят положително. Към тези големи градове прибавяме и добивната промишленост в малките общини в Средногорието. На север единственият център на високи заплати около голям град е Варна. Другите примери като Севлиево и Летница, например, са хубави, но те не могат да повлияят в по-голям мащаб на картата на север. Проблемите на север не са просто наличието на обезлюдяващи се общини в Северозападна България, а липсата на силни икономически центрове, които да си влияят взаимно.  Харесайте страницата ни във Facebook   ", "date": "2019.06.03", "title": "Най-високите средни заплата за страната са в Челопеч и Козлодуй"}
{"url": "https://www.bgonair.bg/world/2019-06-03/papata-se-izvini-na-romite-za-vsichki-sluchai-na-diskriminatsiya", "text": "Папа Франциск се извини на ромите от името на католическата църква. Това стана в последния ден от тридневното му апостолическо посещение в Румъния.  Светият отец се срещна с ромското малцинство в град Блаж и му поднесе извиненията за \"всички случаи на дискриминация и лошо отношение в историята\". Той призова хората да не съдят прибързано и да се отърсят от предразсъдъците, стереотипите и омразата, които насаждат разделение.  Румънският евродепутат от ромски произход Дамян Драгичи определи папското послание като исторически момент за него и народа му. Ромите съставляват близо 10% от населението на Румъния и мнозина от тях живеят в бедност. Харесайте страницата ни във Facebook ", "date": "2019.06.03", "title": "Папата се извини на ромите за всички случаи на дискриминация"}
{"url": "https://www.bgonair.bg/denqt-on-air/2019-06-03/rumen-hristov-vazmozhno-e-da-badem-s-gerb-na-mestnite-izbori", "text": "\r\n \"На повечето места на местните избори е възможно да бъдем заедно с ГЕРБ. Не сме стигнали все още до задълбочени разговори и уточняване на детайли. Просто подобна опция е твърде вероятна, тъй като по време на кампанията, която проведохме, много от нашите структури работеха добре с тези на управляващите по места. Стиковката и резултатите бяха добри\". Това коментира в студиото на   лидерът на СДС Румен Христов. Той уточни, че съюзът с ГЕРБ е бил за евроизборите. А най-важното е, че са успели да победят БСП. \"Левицата се опита да превърне тези избори във вот на недоверие към правителството. Не искахме БСП да се връща на власт. И не го допуснахме. От СДС сме изключително доволни от резултатите. Десницата отново успя да запази своето преобладаващо мнозинство в ЕП\", допълни още Христов. В Европейския парламент ще има седем представители на десницата - шестима от ГЕРБ и СДС и един от \"Демократична България\". Пред   лидерът на СДС обясни ниската избирателна активност на евровота с факта, че те не представляват особен интерес за обществото. \"Кампанията беше много трудна. Изпълнена с множество компромати, симулации и манипулации. И нито една дума от страна на основния ни опонент БСП за това каква Европа искаме да видим и в каква Европа искаме да живеем през следващите пет години\", отбеляза още гостът в студиото на Ганиела Ангелова.", "date": "2019.06.03", "title": "Румен Христов: Възможно е да бъдем с ГЕРБ и на местните избори"}
{"url": "https://www.bgonair.bg/economy/2019-06-03/evropa-shte-se-bori-za-malkite-si-avtomobili", "text": "В САЩ се купуват големи автомобили с по-слабо оборудване, но в Европа се случва точно обратното - малки коли с много допълнителни опции и системи. Точно това обаче поставя тяхното бъдеще под сериозна въпросителна, като причината са  , които стават задължителни за държавите от ЕС. \"Новите правила за вредни емисии ще изискват от всяка кола технологии, струващи хиляди евро. При големите автомобили маржът в цената може да покрие тези разходи, но при малките това няма как да стане. Съответно, цената им ще скача, а това може да бъде фатално\", коментира Марк Уорбъртън, анализатор в брокерската фирма Sanford C. Bernstein, цитиран от Automotive News. Автомобилната индустрия трябва да намали средните нива на вредни емисии при всеки производител до 95 гр СО2 на километър. През 2018 г. този показател е бил 120,5 гр/км. Новият стандарт няма как да бъде постигнат при малките модели, без да включва някаква форма на  . А това ще доведе до  . Куриозното в случая е, че досега именно малките модели помагаха на големите за постигане на по-ниски средни резултати. Те обаче вече не могат да компенсират по-високите вредни емисии и се превръщат в неизгоден икономически модел, като поставят производителите под сериозен натиск, пише  Друг очертаващ се проблем са допълнителните системи за безопасност, които ще станат задължителни за всички нови автомобили през 2021 г. Сметките показват, че това няма да бъде изгодно. Експертите пресмятат, е превръщането на един автомобил в \" \", тоест добавяне на стартер-генератор ще оскъпи цената му с между 600 и 1000 евро.  Според анализаторите от LMC Automotive продажбите на малки автомобили ще намалеят от 3 160 000 бройки през 2018 г. до 2 900 000 през 2020 г. През 2023 г. обаче те ще се стабилизират около 3 млн. Увеличението на цените ще е средно с около 2000 евро на модел. Харесайте страницата ни във Facebook   ", "date": "2019.06.03", "title": "Европа ще се бори за малките си автомобили"}
{"url": "https://www.bgonair.bg/bulgaria/2019-06-03/vuzf-razkriva-tri-novi-magistarski-programi-na-badeshteto", "text": "Висшето училище по застраховане и финанси ще открие новата учебна 2019/2020 година  , ориентирани към изграждане на специалисти за професиите на бъдещето – посока, която ВУЗФ следва от години. От есента стартират магистратурите “Фасилити мениджмънт и управление на недвижимата собственост“, \"Е-търговия и екосистема на логистичните и доставни процеси“ и \"Бизнес и мениджмънт трансформация в четвъртата индустриална революция“. Паралелно с изучаване на конкретните сфери, всяка от трите магистратури ще се фокусира и върху изграждане на специални „меки“ умения, които редица световни организации са определили като критично важни за успеха и реализацията ни в следващите 10 години. Академичната подготовка в програмата \"Фасилити мениджмънт и управление на недвижимата собственост“ се базира на   и включва солидно практическо обучение в реална среда. В магистратурата ще се наблегне върху изучаването на процесите по управление на имоти и имотни портфейли, съоръжения, хора и процеси, които са в основата на работата на фасилити и пропърти мениджъра. Студентите ще имат възможност да се учат и да натрупат ценен опит от преподаватели, които са изявени професионалисти от бранша, както и да посещават различни сгради в рамките на обучението. \"Е-търговия и екосистема на логистичните и доставни процеси“ е първата по рода си магистърска програма в България и една от първите в региона. Тя ще подготвя кадри за перспективната област на електронната търговия – един изключително   който тепърва ще генерира работни места и нови възможности за бизнес. В нея ще се изучават както фундаментите на електронната търговия – бизнес моделите, каналите за продажба и задължителните елементи при продажби онлaйн, така и стъпките при създаването и управлението на онлайн магазин.  Третата нова магистратура - \"Бизнес и мениджмънт трансформация в четвъртата индустриална революция“, включва богата палитра от дисциплини, които да изградят  у студентите ценни умения при управлението на човешки ресурси, на конфликтни ситуации, водене на преговори, стратегическо развитие, бизнес планиране и много други. В обучението са заложени симулации и игрови методи, при които учащите ще бъдат поставяни пред разрешаването реални бизнес казуси. Това е и един от най-иновативните и ефективни преподавателски методи в световен мащаб.  Приемът за програмите вече е открит и ще продължи до 15 октомври. Междувременно ВУЗФ е и в активна кандидатстудентска кампания. Повече за бакалавърските и магистърските програми на университета може да откриете на обновения уебсайт  , както и в социалните мрежи на университета (Facebook и Instagram). Харесайте страницата ни във Facebook ", "date": "2019.06.03", "title": "ВУЗФ разкрива три нови магистърски програми на бъдещето"}
{"url": "https://www.bgonair.bg/world/2019-06-03/merkel-uspokoi-germantsite-predsrochni-izbori-ne-se-zadavat", "text": "Ангела Меркел в опит да успокои германците, че предсрочни избори не се задават. Снощи германският канцлер заяви, че няма причини правителството ѝ да не продължи с работата си. Това стана часове, след като лидерът на коалиционните ѝ партньори – социалдемократите – обяви, че подава оставка.  Причината за решението на Андреа Налес са лошите резултати, които партията ѝ постигна на евровота преди седмица. Социалдемократите отбелязаха антирекорд, събирайки едва 16% от гласовете и изоставайки на трета позиция на германската политическа сцена, зад \"Зелените\". Това предизвика нови слухове, че формацията може да се откаже от коалиционното правителство и да мине в опозиция – тежък удар, който би довел до предсрочни избори.  Снощи смятаната за наследничка на Меркел – Анегрет Крамп-Каренбауер също предупреди \"Социалдемократите\" да не застрашават коалицията. Харесайте страницата ни във Facebook ", "date": "2019.06.03", "title": "Меркел успокои германците - предсрочни избори не се задават"}
{"url": "https://www.bgonair.bg/multimediya/2019-06-03/istorii-ot-badeshteto-s-edin-uchenik", "text": "\r\n Бихте ли гласували на избори за изкуствен интелект? Ще се откажете ли от живота за щастие в миксирана реалност? Бихте ли се размножили в клонинг?  Тези и други въпроси на бъдещето обсъждаме с Краси Лаков, ученик от 6 клас, в деня на детето, 1 юни, събота по . Говорим и за съвременна анимация за деца и за възрастни с аниматорите Весела Данчева и Димитър Димитров-Анимитер. Гостува ни и актрисата Йоана Буковска-Давидова, която разказва за моноспектакъла \"Променяне\" по текстове на Лив Улман в предаването  . Припомняме постиженията на Елтън Джон и музиката му. А вече по кината е новия филм за изгряването на неговата звезда - \"Рокетмен\".        ", "date": "2019.06.03", "title": "Истории от бъдещето с един ученик"}
{"url": "https://www.bgonair.bg/operatsiya-istoriya/2019-06-03/spartak-printsat-na-trakite", "text": "\r\n Спартак е символ на смелост, непокорство и чест. И римските автори, които пишат за него, се изразяват така - \"той загина с чест\". За мен Спартак е от висшата тракийска аристокарция, най-вероятно принц. Има такава царска династия при одрисите Спартакиди. Само представител на аристокрация е могъл да владее така военната стратегия и да разбива много пъти перфектната бойна машина на древността - римските легиони. Той не е бил обикновен гладиатор, а той бил човек, който е обучавал гладиаторите. С него е била неговата съпруга, която е била гадателка. Той е заемал по особено положение в Рим, не е бил просто роб. Познавал е изключително добре тактиката на римските легиони. Ако е искал да остане безсмъртен, той го е направил. Самият факт, че и през 21 век говорим за него, означава че той е безсмъртен, разказа  пред    проф. дин Валерия Фол, съпруга на основателя на съвременната тракология Александър Фол. Орфей е фигура с изключително значение. В орфическите мистерии са обучавани мъже. Това е било изкуството да властваш, да подчиняваш дивата природа и да контактуваш с боговете. То е била тайна за малцина, защото знанието е власт. Съществувал е артефакт, т.нар . \"Орфей на Разпятието\". Той е бил в берлинския музей, но се е изгубил, но никой не знае от коя епоха. При всички положения християнството е взело много от орфизма, както и от много други древни вярвания, но да се казва че \"Орфей е Христос преди Христос\", е прекомерно. Ако трябва да се сравнява с някоя от библейските фигури, Орфей по-скоро е като Йоан Кръстител - учител и човек, който просвещава и посвещава. Орфей най-вероятно е просто митологически сборен образ на висшите тракийски жреци. Нашата държава не използва световната популярност на Спартак и Орфей, а това са имената, които за познати не само на учените, но са герои и на масовата съвременна култура. Това са единствено световно разпознаваемите имена на герои, живели по нашите земи. Бих добавила към тях и името на цар Резос, малцина знаят, че от неговото име произлиза титлата Рекс, тоест цар, добави проф. Валерия Фол в предаването  .      ", "date": "2019.06.03", "title": "Славният тракиец Спартак - символ на силата и непокорството"}
{"url": "https://www.bgonair.bg/bulgaria/2019-06-03/mechtanata-pochivka-v-chuzhbina-shte-vi-izleze-soleno-ako-ne-spazvate-nyakoi-prosti-pravila", "text": "Българската асоциация по рециклиране разпространи информация за новите разпоредби и ограничения, които ни очакват в някои страни от тази година. По време на лятната си почивка трябва да внимаваме за някои неща, за да не плащаме солени глоби, да избегнем в затвора или смъртното наказание. От 1 май на приказния  остров Капри е забранено използването на всички видове пластмасови съдове за еднократна употреба, торбички и бутилки. Нарушителите ще заплащат глоба от 500 евро. Кметът на общината Де Мартино се аргументира така: Факт е, че в разгара на сезона около 20 000 фериботни туристи пристигат на острова на ден, оставяйки малко пари, но много боклук. В египетските курорти Хургада и Марса-Алам пък ще бъдат глобявани за ползване на пластмасови прибори и собствениците на магазини, аптеки, лавки и ресторанти. А страстните пушачи ще трябва да имат предвид, че в Майорка и Ибиса през лятото няма да могат да пушат на плажа извън специалните зони. Забраната е нова и ще се спазва стриктно, предупреждават властите там. Движението по пешеходни зони и тротоари с електрически скутери и подобни превозни средства  в Париж също ще ви излезе солено. Глобата започва от 135 евро и ще се прилага от идния септември. В италианския национален парк \"Чинкуе-Терре\" пътниците от круизните лайнери няма да могат да носят джапанки и сандали, когато слизат на сушата. Мярката е заради главоболията, които предизвикват на властите и спасителите туристите с неподходящи обувки, които често \"засядат\" в планините. Ако това се случи, освен 50 евро глоба, ще трябва да платите и разноските на спасителните екипи, които стигат до 2500 евро. \r\n  \r\nЩо се отнася до абсурдното смъртно наказание, то заплашва любителите на невинното на пръв поглед селфи. На остров Пукет в Тайланд е забранено да се снимате на фона на излитащи или кацащи самолети на близко разположения до летището плаж Май Као. Наказанието за нарушителите  е от голяма парична глоба до лишаване от свобода и дори смъртно наказание. Крайната  мярка ви грози при изключителен случай в зависимост от последиците, до които може да доведе невинното на пръв поглед занимание. Например, ако нарушителите са заплашили сигурността на пътниците или са попречили на пилотирането на самолета. Харесайте страницата ни във Facebook ", "date": "2019.06.03", "title": "Почивката в чужбина ще ви излезе солено, ако не спазвате новите правила"}
{"url": "https://www.bgonair.bg/bulgaria/2019-06-03/zapochnaha-masovi-proverki-za-razdelnoto-sabirane-na-bokluk-v-sofiya", "text": "\r\n Масови проверки в София за разделното събиране на боклук. Къде има такива контейнери и достатъчно ли са те? Глоби от 50 до 700 лв. очакват граждани и фирми, които не събират боклука си разделно. Акцията на Столичния инспекторат започна на 27 май, а всички обекти се проверяват изненадващо. И макар разделното събиране на боклук в обозначените с жълт, син и зелен цвят отдавна да не е нещо ново, Bulgaria ON AIR реши да провери различно ли е наличието им в центъра на града, и в един от крайните квартали на столицата. А жителите на кв. \"Христо Ботев\" с усмивка казват, че идват избори и това е подходящото време, в което да поискат контейнери и за техния квартал.", "date": "2019.06.03", "title": "Започнаха масови проверки за разделното събиране на боклук в София"}
{"url": "https://www.bgonair.bg/reportazhi/2019-06-03/lekari-ot-pazardzhik-spasiha-rodilka-s-opasniya-dik-sindrom", "text": "\r\n Лекари от многопрофилната болница в Пазарджик спасиха родилка с рядка диагноза. В световен мащаб смъртността от т.нар. ДИК синдром е от 60 до 80%. Д-р Траянов и д-р Тонков са част от екипа, който спасява живота на 29-годишната родилка. Разказват, че това е един от най-трудните и сериозни случаи, с които са се сблъскали в своята работа.  За щастие 29-годишната жена и нейното бебе вече са добре.  Те ще останат под наблюдение в Областната болница в града още няколко дни. Харесайте страницата ни във Facebook   ", "date": "2019.06.03", "title": "Лекари от Пазарджик спасиха родилка с опасния ДИК синдром"}
{"url": "https://www.bgonair.bg/reportazhi/2019-06-03/tri-zheni-byaha-evakuirani-ot-dimitrovgradsko-selo-zaradi-valezhite", "text": "\r\n Огромни количесва валежи паднаха и в димитровградско. 3 възрастни жени бяха евакуирани в село Голямо Асеново. За два часа паднали над 120 литра на квадратен метър. За минути водата влязла в къщите, които се намират в ниската част на селото. Къщата на 85-годишната Тина Русева е сред най-пострадалите в Голямо Асеново. Възрастната жена, която е инвалид, живее сама, а за нея се грижи дъщеря ѝ. Тя дошла да провери какво се случва, защото съседи ѝ се обадили, че дъждът е много силен. Помогнали и спасителите от пожарната служба. Баба Тина дори не разбрала какво се случва, защото било тъмно.  Приливната вълна дошла от близкото дере, където е разрушила и моста, правен наскоро. Успяла е да събори тухлената стена на приземна постройка и да наводни къщата.  Още две възрастни жени са били евакуирани от дома им снощи. След преживения стрес, днес през деня те отново бяха у дома. Споделят, че такъв дъжд са виждали много отдавна. Няма пострадали хора при бедствието. Комисия от община Димитровград ще опише щетите.", "date": "2019.06.03", "title": "Три жени бяха евакуирани от димитровградско село заради валежите"}
{"url": "https://www.bgonair.bg/bulgaria/2019-06-03/momicheto-postradalo-ot-granata-v-silistra-veche-e-v-dobro-obshto-sastoyanie", "text": "\r\n В добро общо състояние и по-спокойно психически е 6-годишното момиченце, което пострада при демонстративния взрив на граната в Силистра. Детето е настанено в русенска болница с 8% изгаряне. При инцидента с граната в петък бяха ранени общо три деца, две от които бяха изписани от болницата още същия ден.  По време на демонстрацията на стадиона е имало 300 деца. Случаят се разследва, а директорът на полицията в Силистра е временно отстранен от длъжност до изясняване на всички обстоятелства.  ", "date": "2019.06.03", "title": "Родителите на пострадалото от граната момиче в Силистра ще съдят МВР"}
{"url": "https://www.bgonair.bg/bulgaria/2019-06-03/tri-pati-poveche-uhapani-ot-karlezhi-tazi-godina", "text": "За значително нарастване на ухапаните от кърлежи в цялата страна спрямо миналата година предупреждават специалистите. Очаква се още по-голяма вълна от пострадали, особено покрай Черешова задушница (15 юни), тъй като гробищните паркове са едни от местата с най-много кърлежи. Значителен е броят им и в парковете и междублоковите пространства. Сред причините, които се посочват за това, са характерни биологични процеси, недостатъчни мерки за превенция, както и наличието на немалък брой бездомни кучета, които разнасят кърлежите навсякъде, наред с гризачите и птиците, пише \"24 часа\". Въпреки че май традиционно е един от пиковите месеци за кърлежите, студеното време и валежите в началото на пролетта забавиха появата им. Буйната растителност, високите треви и храсти, както и влажното и топло време сега обаче създават идеални условия за тях. “Обикновено още от края на март, началото на април започваме с данните за първи ухапвания и първи случаи на заболявания. Броят на някои от заболяванията все още е нисък, но темпът на нарастване е висок”, обясни пред “24 часа” главният държавен здравен инспектор доц. Ангел Кунчев. Между 70-80 човека ежедневно носят кърлеж за изследване в Националния център по заразни и паразитни болести, съобщи директорът му проф. Тодор Кантарджиев. Освен лаймска болест, смучещите кръв паразити са основни преносители на други бактериални инфекции като ерлихиоза, анаплазмоза и марсилска (средиземноморска) треска. Заразяват се обаче само между 1 и 3% от изследваните ухапани, успокояват медици. Статистика колко общо са станали до момента жертва на напастта от кърлежи обаче няма, тъй като не всеки носи ухапалия го паразит за изследване. Има забавяне в обществената поръчка за фирма, която да обработи тревните площи в София срещу кърлежи, тъй като договърт с последната е приключил в края на миналата година, признаха от столичната регионална здравна инспекция. Въпреки това пръсканията в 24 от 25-те общините в столицата са започнали навреме - в началото на април. На един от районните кметове е съставен акт за неизпълнение на предписанията, но от здравната инспекция отказаха да посочат в коя част на столицата е имало проблем. В София вече е осъществено и второ пръскане, като за момента са обработени парковете и градините. Поетапно пръскания се правят и на междублоковите пространства и градинки в отделните райони. Преди 15 юни ще се минат и всички гробищни паркове. Действието на препаратите започва още на втория час и е с продължителност 24 часа. Ефективността им е доказана, но не е 100-процентова, тъй като яйцата на кърлежите не се повлияват от отровите. Харесайте страницата ни във Facebook ", "date": "2019.06.03", "title": "Три пъти повече ухапани от кърлежи тази година"}
{"url": "https://www.bgonair.bg/multimediya/2019-06-03/interioren-dizayn-formulata-na-teo-urban-tapes", "text": "\r\n В това издание на предаването  говорим за интериорен дизайн със съвременни български интериорни дизайнери. Елена Георгиева, Волен Валентинов и Ивайло Емил Леков са представители на професионалната плаформа за дизайн dibla.com Идеите на физика, ментор и учител Теодосий Теодосиев обсъждаме с режисьора на филма \"Формулата на Тео\" Николай Василев по  . Музика, видео и интересни градски места събира инициативата Urban Tapes. Слушаме хубава музика и гледаме видеа със създателите на Urban Tapes - Боян Симеонов и Самуил Петков.  ", "date": "2019.06.03", "title": "Интериорен дизайн, Формулата на Тео, Urban Tapes"}
{"url": "https://www.bgonair.bg/economy/2019-06-03/obrazite-na-evlogi-i-hristo-georgievi-se-poyaviha-varhu-srebarna-moneta", "text": "От днес БНБ пуска в обращение сребърна възпоменателна монета \"Евлоги и Христо Георгиеви\" от серията \"Българско възраждане\". Десетолевката ще се продава за 78 лева на две каси на централната банка и на четири каси в касовия център на БНБ на ул. \"Михаил Тенев\" №10, както и в офиси и клонове на Банка ДСК, \"Първа инвестиционна банка\", \"Райфайзенбанк\" (България) и \"Тексим Банк\". До 5 юни всеки клиент ще може да закупи до два броя от сребърната пара, след което възпоменателната монета \"Евлоги и Христо Георгиеви\" ще се продава без ограничения, пише . На лицето на сребърната пара е изобразена емблемата на БНБ с годината 1879 върху лентата, околовръст има надпис \"Българска народна банка\", изписана е номиналната стойност \"10 лева\" и годината на емисията - 2019. На гърба на монетата са образите на Евлоги и Христо Георгиеви на фона на сградата на Софийския университет, а над тях е надпис с имената им. Автори на художествения проект са Пламен Чернев и Преслав Чернев. Снимка: БНБ  ", "date": "2019.06.03", "title": "Образите на Евлоги и Христо Георгиеви се появиха върху сребърна монета"}
