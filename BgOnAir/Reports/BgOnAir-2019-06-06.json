{"url": "https://www.bgonair.bg/world/2019-06-06/sotsialdemokratite-pechelyat-izborite-v-daniya", "text": "Завой вляво и за Дания. Тя става третата скандинавска държава, за последната година, в която Лявоцентриската опозиция спечели изборите с обещания за повече социални разходи. Нейният лидер – 41-годишната Мете Фредериксен, вероятно ще стане най-младият премиер на Дания. Досегашният министър-председател – Ларс Расмусен, вече призна загубата и подаде оставка. Неговата Либерална партия управляваше през 14 от последните 18 години. Предизборната кампания беше доминирана от дебати за климатичните промени, социалната система и миграцията. А според първите резултати, подкрепата за крайната десница е намаляла наполовина, спрямо последните избори през 2015 година. Причината: вече и традиционните партии залагат на по-строга политика спрямо мигрантите    ", "date": "2019.06.06", "title": "Социалдемократите печелят изборите в Дания"}
{"url": "https://www.bgonair.bg/world/2019-06-06/i-rusiya-puska-serial-za-chernobil", "text": "Русия пуска свой сериал, посветен на бедствието в атомната електроцентрала в Чернобил. Снимките са по поръчка на телевизия \"ЕН-ТИ-ВИ\" с подкрепата на руското Министерство на културата. Продукцията има амбицията да се конкурира с хитовата поредица на HBO, в която се разказва как Съветския съюз прикрива аварията, предизвикана от поредица човешки грешки. Руският вариант на сериала обаче ще разкрие на зрителите предполагаема ''западна намеса'' в трагедията. Според местни медии - във фокуса на събитията ще бъде Украинският отдел на КГБ на СССР. А главният персонаж в сериала ще бъде подполковникът от военното контраразузнаване - Андрей Николаев, който пристига в Припят, за да намери опитен служител на ЦРУ, заподозрян в шпионаж. Снимките на лентата са започнали още през 2014 година, но все още не са завършени.  ", "date": "2019.06.06", "title": "Русия гневна заради \"Чернобил\": Пуска своя версия на сериала"}
{"url": "https://www.bgonair.bg/bulgaria/2019-06-06/ban-materialnoto-e-osnoven-prioritet-na-balgarite", "text": "Трупането на материални блага е основен приоритет за мнозинството българи. Това сочи проучване на Института за изследване на обществата и знанието към Българската академия на науките. Според изследването, за над 80 на сто от сънародниците ни, смисълът на живота е трупане на имущество. И още: расте критичността към законите, а над половината от българите не биха нарушили закон, дори от това да имат материална или друга полза. Едва около една трета от попитаните, смятат че законите в страната са добре написани и лесно приложими. Повече от половината пък пък смятат, че докато има хора, които са над законите, в обществото няма да има равнопоставеност. За над 65% от обществото, сивата икономика е най-бързият начин да се изкарат пари. Харесайте и страницата ни във Facebook ", "date": "2019.06.06", "title": "БАН: Материалното е основен приоритет на българите"}
{"url": "https://www.bgonair.bg/science/2019-06-06/a1-sas-spetsialni-usloviya-za-vsichki-novi-klienti-na-a1-kreditna-karta", "text": "A1 предлага специaлни условия за всички нови клиенти на А1 Кредитна карта. Клиентите, сключили договор за А1 Кредитна карта в периода 20 май - 30 юни, ще имат 0% лихва за период от 45 дни. За целта те трябва да подадат заявление за тяхната А1 Кредитна карта в магазин на мобилния оператор или на телефон 0700 700 88.   А1 предлага вече новия флагман Sony Expiria 1, който има амбицията да осигури най-добрия професионален дисплей, камера и аудиотехнологии. Моделът се предлага в магазините на А1 за 61,99 лв/месец или за 1299,99 лв в брой с план А1 One Unlimited 5XL. Ясен е победителят от месечната игра - Калоян Георгиев. Той печели смартфон Honer 9 lite. Отговаряйте правилно на следващия въпрос във Facebook и може да спечелите A1 Smart N9. Новият въпрос е \"В какъв период клиентите на А1 Кредитна карта ще имат 0% лихва, ако вземат своята карта между 20 май и 30 юни\"? ", "date": "2019.06.06", "title": "А1 със специaлни условия за всички нови клиенти на А1 Кредитна карта"}
{"url": "https://www.bgonair.bg/denqt-on-air/2019-06-06/nie-nyamame-ministerstvo-na-zdraveopazvaneto-a-na-bolestolekuvaneto-smyata-deputat-ot-nfsb", "text": "\r\n Здравният министър Кирил Ананиев предлага нов здравноосигурителен модел. Той обясни, че след представянето му ще започне и подготовката на необходимите нормативни изменения, които ще бъдат внесени в парламента през есента. Ще проработи ли той?Темата коментира депутатът от НФСБ Георги Колев. \"В здравеопазването няма никой доволен - пациенти, медици, държавата. Трябва да се промени този модел. Ние нямаме министерство на здравеопазването, ние имаме министерство на болестолекуването. Целият модел на финансиране е грешен\", смята Колев. По думите му усилията трябва да се фокусират върху ранната диагностика на заболяванията. Той посочи, че здравеопазващият процес е дълъг и не започва в момента, в който болестта е дошла. Затова отговорността и на пациента и на държавата е да не се стига до тежки състояния. \"Ако ние определим правилната цел - удължаване живота на хората, можем лесно да начертаем пътя към тази цел. Преструктурирането е вариант, но не панацея. Трябва да се насочат парите на хората към предпазване от болестите, а не лекуването им\", категоричен е депутатът. Според него ние имаме добри специалисти и апаратура и трябва да насочим рекламата към това, както и да направим така, че лекарите да останат в България, а не да бягат в чужбина. \"Здравеопазването е икономика - медицинският труд има цена и ако не я оценят тук, в друга държава ще го направят\", отбеляза пред Bulgaria ON AIR Колев. Гостът на \"Денят ON AIR\" коментира и решението за връщането на надвзетите субсидии, като заяви, че НФСБ ще го подкрепи, но ще настоява партиите да имат възможност да получават дарения.", "date": "2019.06.06", "title": "Нямаме здравно министерство, а на болестолекуването, смята депутат от НФСБ"}
{"url": "https://www.bgonair.bg/economy/2019-06-06/energetikata-bila-vav-fokusa-na-sreshtata-mezhdu-rumen-radev-i-vladimir-putin", "text": "Енергийните теми са били основните в срещата на българския президент Румен Радев и руския му колега Владимир Путин. По време на срещата в Константиновския дворец в Санкт Петербург Радев е заявил, че са налице условия за увеличаването на доставките на руски газ и неговия транзит през България. Българският президент отново е изразил позицията си, Русия има място в изграждането на АЕЦ \"Белене\" независимо кой ще спечели търга за стратегически инвеститор. Това е втората среща на Радев и Путин, след разговорите им в Сочи през май 2018 година. Утре българският президент ще говори на Международния икономически форум в Санкт Петербург.  Харесайте и страницата ни във Facebook ", "date": "2019.06.06", "title": "Енергетиката била във фокуса на срещата между Румен Радев и Владимир Путин"}
{"url": "https://www.bgonair.bg/economy/2019-06-06/facebook-predstavya-svoya-kriptovaluta-do-kraya-na-mesetsa", "text": "Facebook вероятно ще обяви своята криптовалута по-късно този месец и ще позволи на служителите, работещи по проекта, да получават заплатата си в тази валута, сочи статия в The Information. Преди около година компанията назначи бившия директор на PayPal Дейвид Маркус да започне да разглежда блокчейн възможностите. От този момент досега няколко медии писаха, че компанията работи по собствена дигитална валута, която потребителите ще могат да съхраняват, да търгуват с нея и да разменят за традиционна, отчасти чрез приложения на Facebook като Messenger и WhatsApp. В статията се допълва, че Facebook планира и физически машини, подобни на банкомати, на които потребителите да могат да купят валутата, пише  . Изграждането на лесен начин над двата млрд. потребители на Facebook да плащат за неща и да разменят пари между различните държави, може да помогне на компанията да диверсифицира бизнеса си отвъд рекламата, която днес генерира почти всичките ѝ приходи. Рекламният модел на Facebook се сблъска с критики от защитници на потребителските права, от политици и медии за начините, по които събира и използва детайлна информация за хората. По време на конференцията за разработчици по-рано тази година главният изпълнителен директор Марк Зукърбърг подчерта, че разплащанията са важна област за компанията. И все пак главният оперативен директор Шерил Сандбърг и главният финансов директор Дейвид Уенър са \"скептични към инициативата\", допълва The Information. Говорител на Facebook е отказал да коментира въпроса.", "date": "2019.06.06", "title": "Facebook представя своя криптовалута до края на месеца?"}
{"url": "https://www.bgonair.bg/direktno/2019-06-06/hilyadi-detsa-eksploatirani-za-prosiya", "text": "\r\n Никой не знае колко деца са жертва на експлоатация. Доклад от 2010г. посочва, че те са 2000-3000. Голяма част от тях са в чужбина, каза Мариана Писарска - изпълнителен директор на сдружение \"Деца и юноши\". най-често тези деца заминават с родителите си. Просията най-често става контролирано, всеки знае своето място в сътоветния град и след отва се отчита нагоре по веригата, като накрая за семействата не остава почти нищо, посочи Писарска. \r\n В рубриката \"Директно от общините\" говори кметът на Видин.", "date": "2019.06.06", "title": "Хиляди деца експлоатирани за просия"}
{"url": "https://www.bgonair.bg/reportazhi/2019-06-06/vandalski-akt-avtomobili-v-sofiya-otnovo-s-naryazani-gumi", "text": "\r\n Пореден случай на вандализъм и нарязани автомобилни гуми в София. Десетки собственици на автомобили от столичния квартал \"Западен парк\", тази сутрин намериха колите си с разрези по гумите.  Колите са паркирани на няколко метра от оживения булевард \"Ал. Стамболийски\". Щетите са за хиляди левове, а някои от тях ще бъдат покрити и от застрахователите. Някои от разрезите се оказват от над 30 см. Иван и неговите съседи подали жалби в столичното 3 РУ, само така те могат и да получат обезщетение. Но дори да са изключени, щетите отново може да бъдат покрити от застрахователите, защото както е в този случай - има задържан. Той е около 30-годишен, живее в района с множество криминални регистрации. Осъждан, регистриран е за кражби, палежи, наркотици. Задържан е на място, в него е открит и ножа, с който е пукал гумите. По случая тече досъдебно производство. Харесайте и страницата ни във Facebook ", "date": "2019.06.06", "title": "Вандалски акт: Автомобили в София отново с нарязани гуми"}
{"url": "https://www.bgonair.bg/denqt-on-air/2019-06-06/glas-ot-gerb-sredstvata-ot-varnatite-subsidii-shte-badat-izpolzvani-po-nay-podhodyashtiya-nachin", "text": "\r\n Премиерът Бойко Борисов предложи партийната субсидия да стане 1 лев за глас вместо досегашните 11. И то беше прието от финансовата комисия в парламента с10 гласа \"за\" и 1 \"против\". Борисов беше категоричен, че със спестените пари ще се строят детски градини и ясли. Какво цели ГЕРБ с това действие? По темата говори депутатът от ГЕРБ Радостин Танев в студиото на \"Денят ON AIR\". \"През годините ние сме били от хората, които сме заставали много рязко против намаляването на субсидиите. Важно е тези субсидии, които получават партиите, да имат чиста, ясна следа от това къде се финансират\", заяви той.  По думите на Танев популизмът е бил насочен изцяло към ГЕРБ и това е допринесло за вземането на това решение.  Според него БСП, които са имали такова предложение, сега имат възможност да покажат как биха гласували за него. Гостът на Bulgaria ON AIR е категоричен, че средствата от тези надвзети пари ще влязат в бюджета и ще бъдат използвани по най-подходящия начин. Той допълни, че през годините ГЕРБ са доказали, че с партийните субсидии са помагали на различни инициативи и благотворителни каузи. По темата за намаляване ДДС-то на хляба и други храни, депутатът е на мнение, че това няма да доведе до повишаване на качеството на продукта и намаляване на цената. На въпрос за предстоящите стъпки към приемането ни в Шенгенското пространство, той отговори така:  ", "date": "2019.06.06", "title": "Глас от ГЕРБ: Средствата от надвзетите субсидии ще бъдат използвани по най-подходящия начин"}
{"url": "https://www.bgonair.bg/denqt-on-air/2019-06-06/deputat-ot-bsp-1-lev-subsidiya-za-glas-e-populizam-podriva-demokratsiyata", "text": "\r\n С 10 гласа \"за\" и един \"против\" финансовата комисия в парламента прие на първо четене предложението на премиера Бойко Борисов партийната субсидия да стане 1 лев за глас вместо досегашните 11. Борисов беше категоричен, че със спестените пари щели да се строят детски градини и ясли. Народният представител от БСП Николай Цонков коментира предложението на правителството на студиото на \"Денят ON AIR\", че това е много популистко предложение, което подрива демократичните процеси в България и биха поставили партиите под зависимост. Той заяви, че социалистите ще изразят позицията си по него, след като вземат общо решение на предстоящия Национален съвет на партията. Цонков каза, че притеснителното в това предложение е дали 1 лев ще стига за финансиране на партиите, какъв ще е механизмът и дали ще има други начини на финансиране на политическите сили. \"Това е един типичен кризисен PR, който развива правителството. Целта е отвличане на вниманието, защото холандският външен министър каза, че България няма да бъде приета в Шенген заради високите нива на корупция. Излезе доклад на Европейската комисия, в който се казва, че липсва здравеопазване, че образованието ни не е качествено, че пътищата ни не са с необходимия европейски обхват\", категоричен беше Николай Цонков пред Bulgaria ON AIR. Народният представител от БСП коментира още, че преди време и левицата е предложила намаляването на партийните субсидии на 1 лев, но не трябва по тази тема да се подхожда много лековато и да се бърза. \"С минимална субсидия как ще предотвратим появата на зависимости\", попита Цонков. Според депутата от БСП всичко това е започнало от наддадените субсидии на партиите, за което по думите му е виновен финансовият министър Владислав Горанов, а дали партиите са надвзели повече пари за издръжка от работата не е било тяхна работа да установяват. Харесайте и страницата ни във Facebook ", "date": "2019.06.06", "title": "Депутат от БСП: 1 лев субсидия за глас е популизъм, подрива демокрацията"}
{"url": "https://www.bgonair.bg/bulgaria/2019-06-06/golyam-pozhar-izbuhna-na-granitsata-kray-petrich", "text": "Голям пожар е избухнал на граничния пункт Златарево край Петрич. Сигналът за пожара е подаден малко преди 17:00 часа днес, по първоначална информация той възникнал от електрическо табло и е обхванал сградата на митницата. Пожарът вече е потушен, няма данни за пострадали хора. Граничният пункт обаче остава затворен за движение и двете посоки. Харесайте и страницата ни във Facebook ", "date": "2019.06.06", "title": "Голям пожар избухна на границата край Петрич"}
{"url": "https://www.bgonair.bg/bulgaria/2019-06-06/sastoyanieto-na-postradaloto-pri-vzriv-ot-granite-momiche-se-podobryava", "text": "Състоянието на 6-годишното дете, което пострада най-тежко при взрив на граната по време на демонстрация в Силистра, се подобрява. Момичето е настанено в болницата в Русе, където му бяха направени няколко операции. В понеделник му предстои нова хирургическа интервенция. Полицията в Силистра е предложила на родителите безплатен транспорт за амбулаторните манипулации и прегледи в Русе, след като детето бъде изписано. Ще ѝ бъде осигурен и психолог.", "date": "2019.06.06", "title": "Състоянието на пострадалото при взрив от граните момиче, се подобрява"}
{"url": "https://www.bgonair.bg/world/2019-06-06/liderite-na-sasht-velikobritaniya-i-frantsiya-zaedno-otbelyazvat-desanta-v-normandiya", "text": "Втори ден продължават честванията на десанта в Нормандия – един от повратните моменти във Втората световна война. Днес американският президент Доналд Тръмп, британският премиер Тереза Мей, принц Чарлз и френският президент Еманюел Макрон ще отбележат 75-ата годишнина от най-голямата комбинирана военна операция в историята, този път на френски бряг. Видимото отсъствие е това на руския президент Владимир Путин, който не бе поканен на церемониите. След вчерашните чествания в английския град Портсмут, близо 300 ветерани се качиха на кораби, за да преминат Ла Манша. Парашутисти в исторически униформи пък се спуснаха над плажовете на Нормандия. Наричаната още Операция \"Нептун\" започва на 6 юни 1944 година. Над 150 хиляди военни от Великобритания, САЩ и Канада превземат френските брегове и започват освобождаването на Западна Европа от нацистите. Харесайте и страницата ни във Facebook ", "date": "2019.06.06", "title": "Световни лидери отбелязват годишнина от десанта в Нормандия"}
{"url": "https://www.bgonair.bg/reportazhi/2019-06-06/korabat-na-griynpiys-s-kampaniya-zaedno-za-klimata", "text": "\r\n Корабът на Грийнпийс \"Rainbow Warrior\" е в Бургас. Каузта на ветрохода тази година е борбата с климатичните промени.  Тази сутрин той акостира в пристанището, а от световната екоорганизация разпънаха огромен транспарант с мотото на кампанията - \"Заедно за климата\". За Грийнпийс проектът \"Белене\" продължава да бъде един от най-опасните проекти за атомна електроцентрала в Източна Европа. \"Атомната енергия и построяването на новата атомна централа в Белене - за нас това не е алтернатива и не е абсолютно никаква възможност и шанс за справяне с климатичните промени. Такъв шанс биха могли да бъдат енергийните решения и включването на хората в енергийната система с възможност те да произвеждат електричеството, което потребяват\", посочи координаторът на кампания \"Енергийни решения\" Балин Балинов.  Емблематичният кораб на Грийнпийс плава основно на вятър. Неговата 55-метрова А-образна мачта може да издържа много повече от традиционните мачти за същия тип кораби.  ", "date": "2019.06.06", "title": "Корабът на Грийнпийс с кампания - \"Заедно за климата\""}
{"url": "https://www.bgonair.bg/world/2019-06-06/vladimir-putin-posreshtna-si-dzinpin-v-moskva", "text": "Владимир Путин посрещна китайския си колега в Москва. Си Дзинпин е на тридневна визита и вече определи руския президент като \"най-добрия си приятел“. Двамата подписаха серия от търговски сделки, а днес се очаква да заминат за Санкт Петербург за започналия вече там международен икономически форум. Преди това обаче Си Дзинпин подари на Московската зоологическа градина две панди. Путин определи жеста като знак за задълбочаващото се доверие и уважение между двете страни.", "date": "2019.06.06", "title": "Владимир Путин посрещна китайския президент в Москва"}
{"url": "https://www.bgonair.bg/world/2019-06-06/20-hilyadi-dushi-v-yaponiya-podpisaha-petitsiya-sreshtu-rasovata-diskriminatsiya-na-rabotnoto-myasto", "text": "\r\n Кампания срещу расовата дискриминация на работното място набира сили в Япония. Петиция, подписана от близо 20 хиляди души, беше внесена тази седмица в Министерството на труда и здравеопазването. Тя призовава правителството да забрани на компаниите да задължават жените да носят обувки с високи токове. В японското общество това се смята за норма в работната среда.  Инициатор на петицията е Юми Ишикава – актриса и писателка, която била принудена да носи токчета, докато работела за погребална агенция.  Преди време мъжете, работещи в държавния сектор и бизнес средите в Япония, са били длъжни да носят вратовръзки. От десетина години насам обаче тази норма е отпаднала. Жените настояват, че същото трябва да се случи и с обувките на високи токове.", "date": "2019.06.06", "title": "Японки се обявиха на бунт срещу носенето на високи токчета на работното място"}
{"url": "https://www.bgonair.bg/world/2019-06-06/nyakolko-pozharnikari-postradaha-pri-vzriv-na-foyerverki-v-sklad", "text": "Взрив в склад за фойерверки в югозападния американски щат Ню Мексико. Няколко пожарникари са пострадали, двама от тях са в тежко състояние. Експлозията е станала в сграда на летището в град Розуел, в която са се съхранявали пиротехнически изделия за честванията на 4 юли. В този момент в района са се намирали десетина огнеборци, извършващи подготвителни дейности за националния празник. Причината за взрива се разследва. Полетите на летището не са били засегнати. Харесайте и страницата ни във Facebook ", "date": "2019.06.06", "title": "Пожарникари пострадаха при взрив на фойерверки в склад в Ню Мексико"}
{"url": "https://www.bgonair.bg/reportazhi/2019-06-06/poreden-sluchay-na-nasilie-v-detsko-zavedenie", "text": "\r\n Пореден сигнал за насилие на дете в детско заведение. Този път това се случва в столицата, а последиците - хематом на ухото. Преди няколко дни Цветелина отива да прибере сина си от частна детска градина в центъра на София. \"В 17:10 ч ми го изкара една нова жена, видимо в неадекватно състояние, която казваше, че детето е плакало цял ден. Синът ми посещава тази детска ясла от 14 февруари и досега такова нещо не е имало. Аз съм искала информация, но никога не съм я получавала от тях\", сподели Цветелина Стамболийска.  Ухото на сина ѝ е синьо. Детето е разстроено и веднага е заведено в Пирогов.  \"Казват, че това не е от удар, ако детето е пострадало от удар ще има наранявания и по главата. Той няма. Дърпано е ухото\", допълни още майката.  Цветелина разказва историята във Facebook, където други родители, потърпевши от същото частно детско заведение се свързват с нея.  По думите на Цветелина директорката на яслата твърди, че това е първи подобен случай, но тя е научила, че има много такива, просто родителите са си мълчали.  На кадри, заснети в двора на детското заведение се вижда как персоналът нехае, докато децата са навън.  От частното заведение не пожелаха да коментират случая. За Bulgaria ON AIR от Министерството на образованието заявиха, че от детската градина са предоставили информация само за 3-та и 4-та  възрастова група. Предстои от ведомството да извършат проверка.   ", "date": "2019.06.06", "title": "Пореден случай на насилие в детско заведение"}
{"url": "https://www.bgonair.bg/bulgaria/2019-06-06/marinela-arabadzhieva-poluchila-hipertonichna-kriza-otkarana-e-v-bolnitsa", "text": "Маринела Арабаджиева, която е задържана за участие в престъпна група за данъчни престъпления и пране на пари, е била преместена в болницата на Софийския затвор, защото получила хипертонична криза. Това стана ясно в Апелативния спецсъд, който реши окончателно тя да остане в ареста. Магистратите прецениха, че има опасност обвиняемата да се укрие и да извърши друго престъпление. Арабаджиева е зад решетките от 30 май, когато беше екстрадирана у нас от Испания. Зад решетките е и съпругът ѝ Ветко Арабаджиев. Семейството е обвинено за пране на пари, укриване на данъци и участие в организирана престъпна група. Харесайте и страницата ни във Facebook ", "date": "2019.06.06", "title": "Маринела Арабаджиева получила хипертонична криза, откарана е в болница"}
{"url": "https://www.bgonair.bg/bulgaria/2019-06-06/arteks-zapochva-seriya-ot-dela-sreshtu-marian-bashur-i-nikola-vaptsarov", "text": "Строителните предприемачи от \"Артекс\" започват серия от дела за уронване престижа на компанията. Първите искове са заведени срещу представителите на инициативен комитет \"Лозенец\" Мариан Башур и Никола Вапцаров.  Двамата са сред инициаторите на протестите, които доведоха до спиране на строежа на небостъргача \"Златен век\".", "date": "2019.06.06", "title": "\"Артекс\" завежда серия от дела заради строежа на \"Златен век\""}
{"url": "https://www.bgonair.bg/bulgaria/2019-06-06/deputatite-edinodushno-che-shte-vrashtat-nadvzetite-pari-ot-subsidii", "text": "\r\n Депутатите приеха единодушно закона за политическите партии, според който надвзетите пари за избори ще бъдат върнати в бюджета. С промените субсидиите ще бъдат фиксирани засега в размера от 11 лева за действително получения от партията или коалицията глас. До преизчисляване на субсидиите се стигна,след като стана ясно, че политическите формации са получавали над 13 лева за получен глас вместо полагащите им се 11. Разискванията в пленарната зала бяха съпроводени от скандали и нападки. Харесайте и страницата ни във Facebook ", "date": "2019.06.06", "title": "Депутатите решиха единодушно, че ще връщат надвзетите пари от субсидии"}
{"url": "https://www.bgonair.bg/bulgaria/2019-06-06/patsienti-alarmirat-blizo-160-lekarstva-sa-iztegleni-ot-balgarskiya-pazar-za-godina", "text": "\r\n Близо 160 лекарства са изтеглени от българския пазар само за една година. Сред тях и животоспасяващи.  За същия период общо 450 лекарства са били потърсени на онлайн платформа за сигнализиране на недостиг на лекарства от пациенти. От Българската асоциация за развитие на паралелната търговия с лекарства отчитат, че за последните две седмици сигналите са зачестили поради нерегулярен внос и изчерпване на медикаментите, които са в процес на спиране от продажба в България.  Оказва се, че доставките на най-масовия витамин D за бебета са спрени. Алтернативи има, но се намират рядко. Проблемът с лекарствата обаче е по-сериозен - за 2018 година 158 лекарства са изтеглени от българския пазар по данни на Националния съвет по цени и реимбурсиране на лекарствените продукти. Сред тях са и такива за онкоболни.  В същото време пациенти сигнализират зад над 450 изчезващи лекарства за различни заболявания. Основно заради спрян внос. Масово, особено в пограничните райони хората търсят нужните им медикаменти в съседни страни, а за да не се стига до тази ситуация от бранша предлагат промяна в законодателството: при недостиг или липса на дадено лекарство в България, но го има в другите европейски страни и то е напълно безопасно, да бъде разрешен паралелният внос. Харесайте и страницата ни във Facebook ", "date": "2019.06.06", "title": "Пациенти алармират: Близо 160 лекарства са изтеглени от българския пазар за година"}
{"url": "https://www.bgonair.bg/bulgaria/2019-06-06/kola-se-preobarna-kray-selo-lozenets-zaginala-e-zhena", "text": "38-годишна жена е загинала при пътен инцидент, станал тази сутрин, съобщиха от МВР. На път I- 6, на около километър след курортното село Лозенец, лек автомобил с ямболска регистрация, управляван от 48-годишен мъж, при движение в посока Бургас е напуснал пътното платно и се е преобърнал в крайпътната канавка. При инцидента на място е починала 38-годишната пътничка в автомобила. Водачът и другият му спътник са откарани в болница без опасност за живота. Пробата за употреба на алкохол на шофьора е отрицателна. На местопроизшествието е извършен оглед, а по случая е образувано досъдебно производство. Харесайте и страницата ни във Facebook ", "date": "2019.06.06", "title": "Кола се преобърна край село Лозенец, загинала е жена"}
{"url": "https://www.bgonair.bg/bulgaria/2019-06-06/otnovo-blasnato-dete-otnovo-shofyorat-izbyaga", "text": "Шофьор блъсна 4-годишно дете и избяга, съобщиха от полицията. Инцидентът е станал на 5 юни на улица \"Ст. Стамболов\" в Димитровград. 38-годишен водач при приближаване към място на пътя, където играели деца, не е намалил и е блъснал детето. След удара обаче шофьорът не е спрял и си е тръгнал без да уведоми контролните органи. Въпреки това по-късно е установен и задържан. Детето е в болницата с охлузни рани, без опасност за живота. Харесайте и страницата ни във Facebook ", "date": "2019.06.06", "title": "Отново блъснато дете, отново шофьорът избяга"}
{"url": "https://www.bgonair.bg/reportazhi/2019-06-06/zapochnaha-izvanredni-proverki-na-zavedeniya-v-zlatni-pyasatsi", "text": "\r\n Инспектори на агенцията по безопасност на храните e на извънредни проверки в хотелите и заведенията по Северното Черноморие. Освен тях ще бъдат проверявани хотели и магазини за храна.  Инспектори от областната дирекция във Варна извършиха внезапна проверка на хотел в курортния комплекс \"Златни пясъци\". Установено беше, че материалната база отговаря на изискванията, суровините и храните са правилно съхранени, спазват се и температурните режими. Проверките ще продължат до 13 септември и ще обхванат търговски обекти, заведения, сезонни и временни обекти и хотели. Инспекторите ще следят за съответствие на обектите със законодателството, етикетиране и съхранение на продуктите. Най-честите нарушения през миналата година са били свързани с некоректно водене на записи към системи за самоконтрол, неспазване на температурните режими за съхранение, несъответствие в етикетирането и продукти с изтекъл срок на годност.   ", "date": "2019.06.06", "title": "Започнаха извънредни проверки на заведения в \"Златни пясъци\""}
{"url": "https://www.bgonair.bg/world/2019-06-06/angliyski-huligani-predizvikaha-bezreditsi-po-ulitsite-na-porto", "text": "\r\n Фенове на Англия създадоха безредици из улиците на Порто преди полуфинала между Португалия и Швейцария, спечелен от \"мореплавателите\" с 3:1 след хеттрик на Кристиано Роналдо. Местните власти съобщават за пострадали след сблъсъци между англичани и португалци във фензона в Порто. Наложила се е намеса на органите на реда.  Привържениците са се замеряли с бутилки преди да бъдат разпръснати от полицията. Близо 20 хиляди англичани са пътували до Португалия за финалната фаза от Лигата на нациите. Тази вечер Англия се изправя срещу Холандия в спор за място на финала. Харесайте страницата ни във Facebook ", "date": "2019.06.06", "title": "Английски хулигани предизвикаха безредици по улиците на Порто"}
{"url": "https://www.bgonair.bg/world/2019-06-06/nov-memorial-v-pamet-na-zaginalite-britanski-voynitsi-pri-desanta-v-normandiya", "text": "\r\n Френският президент Еманюел Макрон и британският премиер Тереза Мей откриха строежа на нов мемориал в памет на загиналите 22 хиляди британски войници на френския бряг при десанта в Нормандия.  По-късно се очаква Макрон да се присъедини към Доналд Тръмп за церемония на американското военно гробище на Омаха бийч. А Мей, заедно с принц Чарлз, шотландския първи министър и десетки ветерани, ще присъства на църковна служба в Байо – първия освободен от нацистите френски град.  Видимото отсъствие е това на руския президент Владимир Путин, който не бе поканен на честванията на 75-ата годишнина от най-голямата комбинирана военна операция в историята. Харесайте страницата ни във Facebook", "date": "2019.06.06", "title": "Нов мемориал в памет на загиналите британски войници при десанта в Нормандия"}
{"url": "https://www.bgonair.bg/bulgaria/2019-06-06/obshtina-asenovgrad-obyavi-chastichno-bedstveno-polozhenie", "text": "Частично бедствено положение е обявено на територията на община Асеновград заради последиците от поройния дъжд. То ще е в сила до 11 юни. Ситуацията е овладяна, но в момента започва описване на щетите. Две от улиците в града са затворени за движение на автомобили. Пътната настилка е отнесена от водата и се налага ремонт. Отново се е активирало и свлачището по пътя към \"Асенова крепост\".  Харесайте и страницата ни във Facebook ", "date": "2019.06.06", "title": "Община Асеновград обяви частично бедствено положение"}
