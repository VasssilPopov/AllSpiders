{"url": "https://www.bgonair.bg/world/2019-06-05/tramp-vze-uchastie-v-chestvaniyata-po-sluchay-75-godishninata-ot-desanta-v-normandiya", "text": "Приключи знаковата визита на американския президент Доналд Тръмп във Великобритания.  Днес той, заедно с кралица Елизабет Втора и други световни лидери, участва в честванията по случай 75-годишнината от Десанта в Нормандия - най-голямата битка по земя, вода и въздух в историята.  Тържествата се състояха в южния английски град Портсмут.  Кралица Елизабет Втора лично се обърна към групата от 300 ветерани от Втората световна война, за да им благодари.  Кулминация на церемонията беше демонстрация с военни самолети.", "date": "2019.06.05", "title": "Тръмп взе участие в честванията по случай 75-годишнината от Десанта в Нормандия"}
{"url": "https://www.bgonair.bg/bulgaria/2019-06-05/remontat-na-sheynovo-shte-priklyuchi-do-kraya-na-esenta", "text": "Ремонтът на столичната АГ болница \"Шейново\", трябва да приключи в началото на есента. Сградата се санира, подменят се покрива и отоплителната инсталация.  След ремонта се очаква разходите за топло да паднат с около 25% - пари, които ще отидат за нова техника. Обновяването се финансира с около 855 хил. лева от общинския бюджет.  От началото на годината в \"Шейново\" са родени 850 бебета. А въпреки строителните дейности в болницата, през май на бял свят са се появили 195 бебета, и според персонала, ремонтът не пречи на работата им.    ", "date": "2019.06.05", "title": "Ремонтът на \"Шейново\" ще приключи до края на есента"}
{"url": "https://www.bgonair.bg/bulgaria/2019-06-05/uvelichavaneto-na-sotsialnata-pensiya-za-starost-veche-fakt-vdigat-ya-sas-7-leva", "text": "\r\n [related_articles] Правителството гласува увеличаването на социалната пенсия за старост със 7 лева от 1 юли. Вдигането ѝ съвпадна с актуализирането на пенсиите за стаж и възраст. Новият размер на социалната пенсия ще бъде 133 лева. Право на нея имат хората, навършили 70 години, с доход на член от семейството под гарантирания минимум, който за тази година е 75 лева. \"Размерът, който влиза от 1 юли тази година е на стойност 132 лева и 74 стотинки, което е приблизително с 5,7% повече от сегашната пенсия - 125 лв\", посочи социалният министър Бисер Петков.   По-висока ще стане и добавката за чужда помощ, която получават хората с трайни увреждания  с над 90% намалена работоспособност. Нейният размер ще стане 99 лева и 50 стотинки.  ", "date": "2019.06.05", "title": "Увеличиха социалната пенсия за старост със 7 лева от 1 юли"}
{"url": "https://www.bgonair.bg/bulgaria/2019-06-05/malniya-porazi-kashta-v-samokov", "text": "\r\n Нов случай на мълния, поразила къща. Този в път в Самоков.  По-голямата част от покрива е спасен, пожарът бързо е бил загасен.  Няма пострадали хора. Когато мълнията е паднала, в къщата е нямало никого.  Преди дни подобен инцидент имаше и в Казанлък. Там мълния разруши почти изцяло къщата на семейство, което остана на улицата и трябваше да бъде настанено в общинско жилище.", "date": "2019.06.05", "title": "Мълния порази къща в Самоков"}
{"url": "https://www.bgonair.bg/denqt-on-air/2019-06-05/energiyni-eksperti-povishavaneto-na-tsenata-na-toka-e-nishtozhno", "text": "\r\n Повишаването на цената на тока с 3,5% е нищожно. Това обявиха в \" \" енергийните експерти Явор Куюмджиев и Георги Миков. Според тях родната енергетика е в тежка финансова криза и това се отразява на крайния потребител. Куюмджиев бе категоричен, че е по-добре държавата да подпомага енергийно бедните хора в страната, отколкото да плаща милиони левове дългове, които натрупват дружествата. Той също така сподели, че трябва национален консенсус за покачването на цената на електроенергията у нас. \"Родната енергетика е в тежка финансова криза. Задълженията са около 10 милиарда лева, без тези на ТЕЦ \"Марица-Изток\". Тези дългове трябва да бъдат платени от крайните потребители. Правилният път е да се вдигнат социалните помощи и подпомагане на енергийно бедните граждани. Нека тези 3% да са 5. Тогава излиза, че цената ще скочи с 2,5 лева на месец. Ако 60% процента от населението са енергийно бедни, значиче държавата трябва да покрие 12 млн. на месец, което е около 140 милиона на година\", разясни Куюмджиев. Той бе подкрепен от Георги Миков, който разкри, че поскъпването на електроенергията е причинено от поскъпването на емисиите за нейното производство.  \"Тенденцията е плашеща, тъй като емисиите ще поскъпват. Въглищната енергетика ще бъде принудена да се преструктурира. Ние за момента не можем без нея. Увеличение от 3,5% за крайния потребител е нищожно в сравнение с това, което наистина трябва да се покрие. Топлофикационните услуги са субсидирани най-вече от електричеството. В регулаторната комисия работят достатъчно компетентни хора, които са наясно с всички компоненти, които са свързани с образуване на цената. Нямаме бизнес модел, който да изчисти дълга за електроенергия\", каза ескпертът пред  .        ", "date": "2019.06.05", "title": "Енергийни експерти: Повишаването на цената на тока е нищожно"}
{"url": "https://www.bgonair.bg/bulgaria/2019-06-05/temenuzhka-petkova-argumentite-koito-iztakna-kevr-za-poskapvaneto-na-toka-sa-napalno-osnovatelni", "text": "\r\n Аргументите на КЕВР за поисканото увеличение на тока са  напълно основателни. Това каза във Варна министърът на енергетиката Теменужка Петкова. \"Аргументите не са свързани само с нашата реалност в областта на енергетиката, те касаят цяла Европа. От регулатора ясно беше посочено, че една от причините за поскъпването е покачване цената на вредните емисии. Това е фактор, който няма как да не бъде отчетен\", заяви Петкова. По думите ѝ КЕВР в рамките на своите компетенции е определила такова увеличение на база разходите на дружествата, производители на електрическа енергия, които са заявили. Предложението на енергийния регулатор е средно увеличение за страната от близо 3,5%. Най-голямо ще е увеличението на цената на тока за потребителите от Югоизточна България.", "date": "2019.06.05", "title": "Аргументите на КЕВР за поскъпването на тока били напълно основателни"}
{"url": "https://www.bgonair.bg/denqt-on-air/2019-06-05/deputat-ot-gerb-byudzhetniyat-izlishak-ot-3-mlrd-leva-se-dalzhi-na-dobrata-ni-ikonomika", "text": "\r\n \r\n Бюджетният излишък от близо 3 милиарда лева, се дължи на по-доброто състояние на родната икономика. Това каза в \" \" депутатът от ГЕРБ Александър Иванов. Според него брутният вътрешен продукт на страната се е повишил с близо 40% през последните 8-9 години и поради тази причина излишъкът в хазната е толкова голям. Иванов също така разкри, че контрабандата на различни стоки у нас е паднала до 4-5 процента, което също се отразява на приходите. \"Това е устойчив растеж, който е над средното от този в еврозоната. Можем да се поздравим и с до 4-5 процента контрабанда, което е много добър резултат. Не трябва обаче да харчим този излишък. Трябва предвидимост на разходите и устойчивост в приходите, тъй като целта ни е влизане в еврозоната. Трябва да наблягаме на инфраструктурни проекти и такива, които наблягат на по-добрия живот на гражданите\", обясни той. Депутатът от ГЕРБ допълни, че е много трудно държавата да контролира цените на основните стоки на пазара. Именно поради тази причина трудно ще бъдат намалени цените на хляба, детските лекарства и други стоки от първа необходимост. \"За да има ръст на социалните плащания, заплатите на лекари и учители, трябва да има приходи в държавата. Те се сформират от приходи от акцизи, мита и данъци. Не може обаче държавата да контролира цените на стоките. Ние не искаме повишаване на данъците, а на техните събирания. Намаляването на цената на хляба, детските лекарства и други подобни стоки не може да бъде регулирано от държавата. Премахването на данъците ще доведе до дефицит, който ще трябва да бъде платен от бъдещите поколения\", каза Иванов пред  .        ", "date": "2019.06.05", "title": "Депутат от ГЕРБ: Държавата няма как да контролира цените на хляба и лекарствата"}
{"url": "https://www.bgonair.bg/economy/2019-06-05/premierat-uveri-balgarskiya-biznes-che-danatsite-u-nas-nyama-da-se-promenyat", "text": "\r\n \"Данъците няма да се променят'\", заяви премиерът Бойко Борисов на годишния бал на КРИБ снощи. Единственият шанс да се вдигнат доходите на българите е финансовата стабилност в страната да продължи, изтъкна още Борисов. \"На финала сме за чакалнята на еврозоната. Това е добре, защото ще спре изкушението на банките в лошите кредити и най-вече гарантира сигурността на инвестициите\", посочи премиерът. Харесайте и страницата ни във Facebook ", "date": "2019.06.05", "title": "Премиерът увери българския бизнес, че данъците у нас няма да се променят"}
{"url": "https://www.bgonair.bg/bulgaria/2019-06-05/andrey-kovachev-stava-zam-shef-na-enp-v-parlamenta", "text": "Българският евродепутат Андрей Ковачев бе избран сред 10-те заместник-председатели на парламентарната група на Европейската народна партия (ЕНП) в новоизбрания Европейски парламент. Ковачев беше втори в листата на ГЕРБ след Мария Габриел, която се отказа, за да остане еврокомисар. ЕНП е първата група, която си излъчи ръководство, почти месец преди първото заседание на новия парламент, насрочено за 2 юли. Сред заместник-председателите има още депутати от Румъния, Хърватия, Испания, Франция, Ирландия, Гърция, Холандия, Полша и Португалия. Само представителите на унгарската “Фидес” на премиера Виктор Орбан са били лишени от право да се кандидатират за ръководни постове, тъй като членството на партията в ЕНП е замразено. Те обаче остават членове на парламентарната група. Групата преизбра единодушно германеца Манфред Вебер за свой председател. \r\nВебер е и кандадт за председател на Европейската комисия. Той обаче отказа днес да коментира, кой ще го замести в парламента, ако получи поста. \"Усещам силна подкрепа в ЕНП за кандидатурата ми за председател на Европейската комисия. ЕНП е единна зад мен\", заяви Вебер. Той добави, че поне 8 държави, които се управляват от партии, членуващи в ЕНП, стоят твърдо зад желанието му да наследи Жан-Клод Юнкер на поста. Премиерът Борисов декларира подкрепа за кандидата на ЕНП на срещата на върха на ЕС в Брюксел на 28 май. Вебер съобщи още, че разговорите между европейските партии за топ назначенията продължават, като преговарящите от тяхно име 6-ма премиери разговарят редовно в търсене на компромис. Манфред Вебер изрази надежда, че този път няма да се стигне до конфликт между парламента и Съвета за кандидата за шеф на Еврокомисията, като за такъв бъде посочен човек, който е представил програмата си за управление преди изборите като водещ кандидат, намеквайки, че кандидатката на либералите Маргрете Вестагер е заявила желание да оглави Еврокомисията едва след изборите. \"Никой не иска да рискува конфликт между Европейския парламент и Съвета. Надявам се, че Съветът ще се съобрази с концепцията на водещите кандидати\", каза Вебер. Продължават и техническите преговори за съставяне на парламентарно мнозинство. Вебер обаче призова вече да започнат и същинските разговори, като потвърди, че \"ЕНП искаме компромис, готови сме на компромис\".  Като потенциални съюзници той назова социалистите и Зелените, но не посочи либералите, които ще са третата по численост група в Европейския парламент. ЕНП смята, че новата коалиция трябва да бъде съставена сред проевропейските сили като антиевропейските и евроскептични партии не влизат в нея. Харесайте страницата ни във Facebook ", "date": "2019.06.05", "title": "Aндрей Ковачев става зам.-шеф на ЕНП в парламента"}
{"url": "https://www.bgonair.bg/bulgaria/2019-06-05/ekspertizata-dokaza-stoyan-zaykov-e-dvoen-ubiets", "text": "\r\n Стоян Зайков е двоен убиец – това е доказала категорично експертизата по случая с убитите Валентин Петров и Милена Шишкова. Професионалното ръководство на МВР отчете близо едномесечната си акция в Костенец. Службите не откриха грешки в действията си по случая. В деня на изборите в МВР са получили сигнал, че Стоян Зайков е забелязан във Варна. Таксиметров шофьор обявил, че го е закарал на адрес, за който се предполага, че е публичен дом. На място спецслужбите открили само жена, представяща се за масажистка. И тя, и таксиметровият шофьор разпознали на показаната им снимка двойния убиец от Костенец.  Оказало се обаче, че мъжът е строителен работник, който визуално приличал изумително на Зайков. Харесайте страницата ни във Facebook ", "date": "2019.06.05", "title": "Експертизата доказа: Стоян Зайков е двоен убиец"}
{"url": "https://www.bgonair.bg/reportazhi/2019-06-05/gerb-i-bsp-pak-na-nozh-tozi-pat-zaradi-remont-na-stolichno-uchilishte", "text": "\r\n Нов сблъсък между ГЕРБ и БСП в София, този път заради европрограма за саниране на столично училище. Според червените общински съветници, ремонтът е некачествен и неоправдано скъп, а според столичния кмет - всяко действие на фирмата-изпълнител се следи изкъсо. Харесайте страницата ни във Facebook ", "date": "2019.06.05", "title": "ГЕРБ и БСП пак на нож, този път заради ремонт на столично училище"}
{"url": "https://www.bgonair.bg/reportazhi/2019-06-05/za-12-i-poreden-pat-vmro-poiska-zabrana-na-sofiya-prayd", "text": "\r\n За 12-и пореден път ВМРО поиска забрана на \"София прайд\". Мотивът - парадът на различните бил твърде скъп за охрана и неморален.  Демонстрацията трябва да се проведе по улиците на София тази събота. Според представителите на властта, парадът политизирал различната сексуалност там, където не трябва.  Организаторите пък смятат, че различната сексуалност е дискриминирана и затова трябва да се вдигне шум. Маршрутът на \"София прайд\" все още се пази в тайна, за да се избегнат провокации.  Харесайте страницата ни във Facebook ", "date": "2019.06.05", "title": "За 12-и пореден път: ВМРО поиска забрана на \"София прайд\""}
{"url": "https://www.bgonair.bg/world/2019-06-05/razkriha-tri-narkolaboratorii-v-meksiko", "text": "Полицията в мексиканския щат Синалоа разкри три нарколаборатории, способни да произведат близо 17 тона метамфетамини. До откритието се е стигнало, след като властите отчели нетипично покачване на температурите в района на Ел Дорадо. Иззета е апаратура, както и наркотици в начален стадий на производство, но не са извършени арести, тъй като персоналът най-вероятно е избягал. Синалоа е дом на картела на един от най-могъщите наркобарони в страната - Ел Чапо. В момента той е в Съединените щати, където му предстои съдебен процес.  ", "date": "2019.06.05", "title": "Разкриха 3 нарколаборатории в Мексико, персоналът е избягал"}
{"url": "https://www.bgonair.bg/bulgaria/2019-06-05/radev-pred-tass-tryabva-da-si-satrudnichim-s-rusiya-aets-belene-e-neizbezhen", "text": "\r\n България трябва да развива сътрудничеството си с Русия независимо от санкциите. Това заявява президентът Румен Радев в интервю за руската агенция ТАСС. Българският президент говори в контекста на посещението си на Петербургския международен икономически форум. Радев изтъква инвестиционните предимства на България и отбелязва, че именно той е възстановил диалога на най-високо ниво между София и Москва след 10-годишно прекъсване.  \"Уверен съм, че трябва да развиваме икономическото си сътрудничество с Русия, независимо от санкциите и контрасанкциите – така, както го правят нашите западни партньори. Разбира се, при съблюдаването на важни принципи като конкуренция, прозрачност и изгодни цени\", коментира държавния глава.  В рамките на форума Радев ще се срещне с руския си колега Владимир Путин, с генералния секретар на ООН Антонио Гутериш и с други световни лидери. На въпрос за отношенията между София и Москва държавният глава отговаря: Днешните политици са длъжни да градят външните ни отношения върху солидната историческа основа, а не да стават заложници на моментните идеологически интереси. Радев коментира строежа на АЕЦ \"Белене\" като неизбежен. И заявява, че членството в НАТО по никакъв начин не е насочено срещу Русия.  На финала Румен Радев споделя, че България трябва да се стреми към икономическо и социално сближаване с Европейския съюз – процес, в който близостта ни с Русия и Турция може да се смята за предимство. Харесайте страницата ни във Facebook   ", "date": "2019.06.05", "title": "Радев пред ТАСС: Трябва да си сътрудничим с Русия, АЕЦ \"Белене\" е неизбежен"}
{"url": "https://www.bgonair.bg/reportazhi/2019-06-05/patsient-na-hemodializa-v-pazardzhik-obyavi-gladna-stachka", "text": "\r\n Пациент на хемодиализа от Пазарджик обяви гладна стачка. Причината е решение на ТЕЛК комисията в града, с което му е отнето правото на лична помощ. Мъжът вече е сезирал Националната лекарска комисия, като настоява и за незабавна проверка от страна на премиера и здравния министър по случая. 60-годишният Стоян Русков е на хемодиализа вече 7 години. През това време той преминава 3 прегледа в ТЕЛК. При първите два експертите в Пазарджик му дават 100% инвалидност с право на лична помощ, а при последния, въпреки операциите, които е претърпял, тази допълнителна помощ му е отнета.  След всичко това експертната комисия в Пазарджик му отнема социалните помощи за чужда помощ и дори посочва, че мъжът може да работи. Обяснение за решението на ТЕЛК - Пазарджик няма, а той е изправен до стената. Своето несъгласие Стоян Русков изпраща официално до НЕЛК. Отговорът от там обаче ще дойде след по около 3 месеца. Време, в което държавата спира на мъжа всички средства, които му изплаща.     ", "date": "2019.06.05", "title": "Пациент на хемодиализа в Пазарджик обяви гладна стачка"}
{"url": "https://www.bgonair.bg/denqt-on-air/2019-06-05/kabinetat-otpuska-6-mln-lv-za-raketi-sreshtu-gradushki", "text": "\r\n Правителството одобри допълнителни разходи в размер на 6 млн. лв. по бюджета на Министерството на земеделието, храните и горите, които са предвидени за разплащане на доставени противоградови ракети. Поради необходимост от обезпечаване на ракетните площадки, в страната ще бъдат доставени 83266 броя ракети, които ще бъдат разплатени с отпуснатите средства. \"Периодът е тежък за всеки един производител, чиято реколта е унищожена вследствие на градушките. Виждаш как за секунди едногодишният ти труд изчезва. За съжаление обаче, срещу природните стихии няма какво да бъде направено. А превенция за тях в България все още няма\", коментира в студиото на \"Денят ON AIR\" депутатът от НФСБ Йордан Апостолов. През месец май бяха открити два нови командни пункта в Хасково и с. Тъжа. Така броят им на територията на страната ни нарасна от 9 на 11. Те защитават селскостопанската продукция от градушки в областите Видин, Монтана, Враца, Плевен, Пазарджик, Пловдив, Стара Загора, Сливен и Хасково.  Към момента 11-те пункта разполагат с 256 ракетни площадки. Предстои пускането на още 5 нови към старите полигони в Плевен и Пловдив, както и една към този в с. Тъжа. \"Въпреки че земеделската комисия не е отхвърлила Закона за градушките, а излезе с позиция, че той трябва да бъде преработен, за да е адекватен, към момента това все още не се е случило\", допълни Апостолов. Пред  той посочи още, че загубите и за големите, и за малките производители са налице, а оттам следват съответно загуби за икономиката на страната ни. \"Лошото е, че застрахователите също скочиха срещу закона. Те трябваше да поемат точни и ясни ангажименти, тъй като към този момент дори и да си сключил договор с тях, не получаваш адекватното обезщетение, което се получава в други страни при една и съща застрахователна премия\", поясни депутатът от НФСБ в студиото на Ганиела Ангелова.  ", "date": "2019.06.05", "title": "И икономиката ни страда от унищожената от градушки реколта"}
{"url": "https://www.bgonair.bg/bulgaria/2019-06-05/balgariya-vse-oshte-e-daleche-ot-prisaedinyavaneto-kam-shengen", "text": "\n [related_articles] Холандия ще ни подкрепи за влизане в Шенген, но за момента България е доста далече от това. Основните промени, които трябва да се направят, е постигане на прогрес в борбата с корупцията и по-стриктна система за борба с трафика на хора. Това заяви външният министър на страната Стеф Блок, който е на посещение у нас. Той разговаря с премиера Бойко Борисов в Министерския съвет и с българския си колега Екатерина Захариева. Въпреки това Блок посочи напредък в някои отношения. \"Впечатлен съм от постигнатия прогрес, премиерът ми показа многобройни снимки от съоръженията по външната граница\", каза гостът на пресконференция. Екатерина Захариева заяви, че е крайно време България да се присъедини към Шенгенското пространство. По думите ѝ от началото на годината има 100 случая на разследвани трафиканти на хора.  \"Когато видят на място резултатите ни, съвсем скоро се надявам Холандия да вземе решение в полза на България\", коментира Захариева. Снимка: Димитър Кьосемарлиев (Bulgaria ON AIR)", "date": "2019.06.05", "title": "България все още е далече от присъединяването към Шенген"}
{"url": "https://www.bgonair.bg/world/2019-06-05/poreden-kufar-s-porednata-zhertva-na-nikos-metaksas", "text": "Гръцките власти извадиха трети куфар от токсичното Червено езеро в Кипър. В него се намират останките на поредната жертва на серийния убиец с български корени Никос Метаксас. Следователите заявиха, че ще проведат тестове, за да установят самоличността на жертвата. 35-годишният военен, който беше задържан през април, призна пред властите, че е отнел живота на седем жени. Властите обаче не изключват броят на жертвите да е по-голям. Сред предполагаемите жертви са и две момичета - на 6 и на 8 години. Харесайте и страницата ни във Facebook", "date": "2019.06.05", "title": "Пореден куфар с поредната жертва на Никос Метаксас"}
{"url": "https://www.bgonair.bg/world/2019-06-05/edin-ranen-pri-vzriv-po-vreme-na-snimkite-na-noviya-dzheyms-bond", "text": "Един човек пострада леко при експлозия на снимачната площадка на новия филм за Джеймс Бонд.  Според официалния Twitter профил на продукцията, взривът е бил контролиран, но е нанесъл щети на външния декор.  Това е поредна злополука по време на снимките на \"Бонд 25\", след като по-рано Даниел Крейг, който изпълнява ролята на най-известния британски шпионин, нарани глезена си и се наложи да бъде опериран. Харесайте страницата ни във Facebook ", "date": "2019.06.05", "title": "Един ранен при взрив по време на снимките на новия Джеймс Бонд"}
{"url": "https://www.bgonair.bg/world/2019-06-05/bashtata-na-shampionskata-liga-si-otide-na-89-godini", "text": "Ленарт Йохансон, архитект на най-престижния клубен турнир Шампионска лига по време на 17-годишния си период като президент на Европейската футболна асоциация, почина на 89 след кратко боледуване. \"Ленарт Йохансон е най-добрият футболен лидер за всички времена. Никой друг швед не е имал такова влияние в историята на тази игра. Той бе дълбоко уважаван като президент на УЕФА и вицепрезидент на ФИФА, а неговите качества на лидер са признати навсякъде по света\", заяви президентът на шведската федерация Карл-Ерик Нилсон. Йохансон ръководеше УЕФА между 1990-а и 2007-а година, когато беше победен в изборите от френската легенда Мишел Платини. Шведът беше кандидат и за президентския пост на ФИФА през 1998-а, когато загуби вота срещу Сеп Блатер, информира  . Йохансон реформира европейския футбол с радикалната трансформация на КЕШ в Шампионска лига през 1992 година, когато и отборите след първо място във вътрешните първенства получиха шанс да се състезават за трофея. Снимка: Ройтерс Харесайте и страницата ни във Facebook ", "date": "2019.06.05", "title": "Бащата на Шампионската лига си отиде на 89 години"}
{"url": "https://www.bgonair.bg/world/2019-06-05/hilyadi-zhiteli-na-hong-kong-pochetoha-pametta-na-zhertvite-ot-tyananman", "text": "Десетки хиляди жители на Хонг Конг се събраха, за да почетат паметта на жертвите, загинали при студентските протести на площад \"Тянанмън\" в Пекин.  Хиляди свещи озариха центъра на китайския град, а някои от присъстващите донесоха цветя и венци, които положиха в памет на загиналите. На 4 юни 1989 година е кулминацията на продължилите няколко седмици студентски протести в Китай.  Тогава комунистическият режим изпраща военни танкове, които смазват бунта за демокрация, а стотици студенти са убити. В страната обаче всяка информация за събитията е строго цензурирана. Харесайте страницата ни във Facebook ", "date": "2019.06.05", "title": "Десетки хиляди в Хонг Конг почетоха паметта на жертвите от \"Тянанмън\""}
{"url": "https://www.bgonair.bg/world/2019-06-05/mnogohilyaden-protest-v-chehiya-iskat-ostavkata-na-premiera-babish", "text": "\r\n Многохиляден протест в Чехия с искане за оставката на премиера Андрей Бабиш. Причината е скандалът около 64-годишния милиардер за измама с евросубсидии и конфликт на интереси. По данни на организаторите в центъра на Прага са се събрали над 120 хиляди души. Според местни медии това е най-голямата демонстрация в страната от десетилетия насам. Общественото недоволство срещу Бабиш нарасна през април, след като чешката полиция установи, че премиерът незаконно е усвоил европейски субсидии на стойност 2 милиона евро и препоръча той да бъде изправен пред съда. Протестиращите обаче се опасяват, че министърът на правосъдието Марие Бенешова може да възпрепятства съдебния процес.  ", "date": "2019.06.05", "title": "Над 120 хил. души в Прага поискаха оставката на премиера Бабиш"}
{"url": "https://www.bgonair.bg/reportazhi/2019-06-05/tramp-i-farazh-blizki-priyateli-no-veche-s-ofitsialna-sreshta", "text": "\r\n Трети ден продължава посещението на Доналд Тръмп във Великобритания. Днес американският президент, заедно с Кралица Елизабет Втора, ще участва в честванията по случай 75 годишнината от Десанта в Нормандия. Вчера президентът организира прием в резиденцията на американския посланик, където специални гости бяха принц Чарлз и съпругата му Камила. По-рано, след като отказа да се срещне с опозиционния лидер Джереми Корбин, Тръмп проведе разговор с председателя на партия \"Brexit\", Найджъл Фараж. Двамата спечелиха изборите през 2016 година в страните си, а общото по между им е, че след това останаха съмнения за руска намеса по време на кампаниите им. Връзките между Найджъл Фараж и членове на антуража на американския президент започват години преди кампанията на Тръмп. А срещите със самият президент стават все по-чести. След като поема поста в Белия дом, Тръмп дори предлага Фараж за посланик на Великобритания в САЩ. Разследването за руска намеса, обаче, не доведе до резултати. А Найджъл Фараж и Доналд Тръмп изглежда остават близки приятели и до днес. Харесайте и страницата ни във Facebook ", "date": "2019.06.05", "title": "Тръмп и Фараж - близки приятели, но вече с официална среща"}
{"url": "https://www.bgonair.bg/world/2019-06-05/bezmotoren-samolet-se-razbi-v-pokriva-na-kashta-v-sasht", "text": "Безмоторен самолет се разби в покрива на къща в Кънектикът в САЩ. За щастие няма тежко пострадали хора.  На борда на самолета е бил само пилотът, който е откаран в болница. Леко пострадала е и жена, намирала се в къщата.  На кадри се вижда как самолетът се подава от покрива на имота. Причините за инцидента се разследват.  ", "date": "2019.06.05", "title": "Безмоторен самолет се разби в покрива на къща в САЩ"}
{"url": "https://www.bgonair.bg/world/2019-06-05/intenzivni-valezhi-gradushki-i-navodneniya-obhvanaha-i-balkanite", "text": "Интензивни валежи, градушки и наводнения и на Балканите. В Сърбия властите съобщават за над 600 наводнени сгради и над 300 евакуирани от домовете им хора.  В столицата на съседна Босна и Херцеговина валежите бяха краткотрайни, но достатъчни централните улици на Сараево да се превърнат в реки. Наводни се и популярната сред туристите историческа част на града. След обилните валежи много райони в Румъния също се оказаха под вода.  За утре в части от Европа е в сила жълт, а на места и оранжев за опасно време. Харесайте страницата ни във Facebook ", "date": "2019.06.05", "title": "Интензивни валежи, градушки и наводнения обхванаха и Балканите"}
{"url": "https://www.bgonair.bg/bulgaria/2019-06-05/pozhar-v-proizvodstveno-hale-v-kremikovtsi", "text": "\r\n 7 пожарни екипа гасят пожар в производствено хале в кв. \"Кремиковци\". Сигналът за пожара е подаден в 14:40 ч., обясниха от МВР.  Огънят е възникнал в производствено хале с горива и масла на територията на кв. \"Кремиковци\". За момента няма данни за пострадали хора. Служителите на склада са изведени незабавно. Знае се, че той е собстевеност на т.нар. Дамбовци, които станаха известни покрай делото Октопод. Охранители на фирмата обикаляха улиците около склада и настояваха медиите да си тръгнат.   По телефон, за Bulgaria ON AIR, един от собствениците - Пламен Стоянов - Дамбовеца, обясни, че няма новина около пожара. Огънят най-вероятно е тръгнал от покрива на склада, но това не беше потвърдено от пожарникарите.      ", "date": "2019.06.05", "title": "Пожар в производствено хале в \"Кремиковци\""}
{"url": "https://www.bgonair.bg/bulgaria/2019-06-05/zadava-se-dvuboy-na-kobrata-s-noviya-svetoven-shampion-andi-ruis", "text": "\r\n Щабът на Антъни Джошуа активира клаузата за реванш с Анди Руис - младши. Това ще осуети преговорите, които вече се водят, за сблъсък между Кубрат Пулев и мексиканеца.  Според клауза в договора Руис е длъжен да даде незабавен реванш на Антъни Джошуа. Очаква се вторият сблъсък между двамата да се състои в края на тази година. По този начин пропада възможността Кобрата да се пие за поясите с новия световен шампион. Четете още новини от света на спорта в  Харесайте страницата ни във Facebook", "date": "2019.06.05", "title": "Кобрата ще почака за мач със световния шампион, Руис дава реванш на Джошуа"}
{"url": "https://www.bgonair.bg/bulgaria/2019-06-05/proliven-dazhd-prevarna-v-reki-ulitsite-v-ivaylovgrad", "text": "Нова порция валежи и бури обхванаха страната. Проливен дъжд се изсипа в Ивайловград.  За минути улиците се превърнаха в реки, а десетки автомобили закъсаха. Кметът на града свика кризисен щаб.  А в русенско река Студена е излязла от коритото си и е наводнила обширен район около село Караманово. Под вода са стотици декари с обработваема земя и стопански сгради.  Напълно е спряна производствената дейност в завода за биокомпост.  Излючен е и токът, за да се предотвратят нежелани инциденти. Придошлите води обаче са нанесли сериозни материали щети. Няма пострадали хора. ", "date": "2019.06.05", "title": "Проливен дъжд превърна в реки улиците в Ивайловград"}
{"url": "https://www.bgonair.bg/bulgaria/2019-06-05/vazrasten-shofyor-zagina-sled-kato-kolata-mu-izhvarcha-ot-most", "text": "73-годишен мъж загина, а трима са в болница, след като автомобилът им е падна в река, съобщиха от МВР – Монтана. Инцидентът е станал на 4 юни около 21:45 часа в село Д-р Йосифово, Монтана. Колата, управлявана от 73-годишния мъж, се движела от Монтана към Видин по републикански път, който минава през селото. Автомобилът се е ударил в насипан върху пътя чакъл, докато е преминавал по мост в ремонт, вследствие на което колата се е преобърнала в реката. В резултат на катастрофата водачът е починал, а пътниците му, тричленно семейство, са били настанени в болницата в Монтана без опасност за живота. 9-годишно момиченце, 47-годишния му баща и 38-годишната майка са с черепно-мозъчни травми, като възрастната жена е и с фрактура на шийни прешлени. По случая е образувано досъдебно производство. Харесайте и страницата ни във Facebook ", "date": "2019.06.05", "title": "Възрастен шофьор загина, след като колата му изхвърча от мост"}
{"url": "https://www.bgonair.bg/bulgaria/2019-06-05/stolichna-obshtina-borisovata-gradina-nyama-da-bade-zastroena", "text": "\r\n Ще бъде ли застроена Борисовата градина в София? Това е основният въпрос, който си задават софиянци след публикуването на новия устройствен план. Днес е и първото обществено обсъждане. Публичния устройствен план на архитект Ковачев предвижда построяване на няколко сгради в Борисовата градина, от столичната община обаче са категорични – строителство няма да има.  \"Като кмет първо ще гарантирам, че мнозинството в общинския съвет ще подкрепи най-консервативния подход, и второ, че ако не се случи това ще върнем решението – по категорично и ясно не мога да го кажа\", каза столичният кмет Йорданка Фандъкова. Тя ще настоява да се запазят съществуващите обекти и да се реновират, но без да се променят и увеличават обемите им. Според общинския съветник Войслав Тодоров проблем ще се окажат терените, който са в Борисовата градина, но не са включени в плана.  Следващото обществено обсъждане ще е на 26 юни. След това проектът трябва да бъде обсъден в Столичния общински съвет.      ", "date": "2019.06.05", "title": "СО обеща: Борисовата градина няма да бъде застроена"}
{"url": "https://www.bgonair.bg/bulgaria/2019-06-05/pravitelstvoto-nominira-lilyana-pavlova-za-vitseprezident-na-eib", "text": "Лиляна Павлова от ГЕРБ е номинирана от правителството за вицепрезидент на Европейската инвестиционна банка. Ако кандидатурата ѝ бъде одобрена тя няма да стане евродепутат.  Павлова беше седма в листата на ГЕРБ и може да влезе в Европейския парламент след като Мария Габриел се отказа. ", "date": "2019.06.05", "title": "Правителството номинира Лиляна Павлова за вицепрезидент на ЕИБ"}
{"url": "https://www.bgonair.bg/bulgaria/2019-06-05/oon-800-dushi-na-chas-umirat-zaradi-mrasen-vazduh", "text": "\r\n Девет от десет души на планетата дишат мръсен въздух. За това предупреждават от ООН, на световния ден на околната среда.  Атмосферното замърсяване убива 800 души на час в световен мащаб. Смъртността е три пъти по-голяма от тази при маларията, туберкулозата и СПИН взети заедно.  А 93% от децата по света дишат мръсен въздух. Около 25% от градското замърсяване от фини прахови частици се дължи на трафика, 20% - на изгарянето на закрито на твърди горива за домакински нужди и 15% - на промишлени дейности. Управляващите у нас oт своя страна ще отпуснат 80 млн. лв. за подпомагане на домакинствата и 100 млн. за общините за различни мерки за справяне с проблема с мръсния въздух.  Те включват подмяна на отоплението на твърдо гориво и електрифициране на градския транспорт. Девет общини, които бяха в наказателна процедура, са подобрили качеството на въздуха. Харесайте страницата ни във Facebook ", "date": "2019.06.05", "title": "ООН: 800 души на час умират заради мръсен въздух"}
{"url": "https://www.bgonair.bg/kriminalno/2019-06-05/balgarin-pochina-sled-namushkvane-s-nozh-na-finala-na-shampionska-liga", "text": "\r\n 51-годишен българин почина във Великобритания, след като бе пребит до смърт от футболни фенове след финала на Шампионската лига, съобщи BBC. Мъжът гледал мача с двамата си синове в бар в град Саутпорт, на 30 километра северно от Ливърпул.  След края на играта тримата напуснали заведението и били нападнати от други запалянковци.  Венцислав Маргинов е блъснат в гърба, паднал, ударил си главата и изпаднал в кома. Три дни след случилото се е починал в болницата. Близките му са дали съгласие да дарят органите му за трансплантации.  Вече има задържан за убийството - 31-годишен мъж, на когото тази сутрин е повдигнато обвинение за убийство.  По случая е бил задържан още един заподозрян, който по-късно е бил освободен под гаранция.", "date": "2019.06.05", "title": "Англичани пребиха до смърт български фен на \"Ливърпул\""}
