{"url": "https://www.bgonair.bg/bulgaria/2018-03-04/dazhdovete-otprishtiha-svlachishta-i-srutvaniya-v-smolyansko", "text": "Дъждовете в последните дни отприщиха редица срутища и свлачища по пътищата в област Смолян, като има опасност от падащи камъни в цялата област. Само за денонощие са получени четири сигнала за разчистване на паднала скална маса на пътните настилки, съобщават от Областно пътно управление. Най-сериозен на този етап е проблемът по пътя Смолян-Мадан, в района за разклона с. Тикале, където е затворено едно от пътните платна, съобщи \"За втори път във въпросният участък в рамките на 24 часа пада скална маса. Миналата вечер бяха паднали около 2 кубика. Мястото бе разчистено, но часове след това отново получихме сигнал. В момента има около 5 кубика скална маса на пътното платно, районът е сигнализиран. До часове ще бъде разчистено, но района там е сложен\", коментираха от Областно пътно управление. От там бяха категорични, че шофьорите трябва да се движат с повишено внимание и съобразена скорост. \"Районът ни е такъв, че по всички пътища в областта опасността от падащи камъни е реална и трябва да сме много внимателни\", добавиха от дежурната час на Пътното управление.", "date": "2018.03.04", "title": "Дъждовете отприщиха свлачища и срутвания в Смолянско"}
{"url": "https://www.bgonair.bg/bulgaria/2018-03-04/plovdiv-na-protest-iskat-svoboda-za-doktora-ubil-obirdzhiyata-zhoro-plaha", "text": "Близо 200 души излязоха на протест в защита на д-р Иван Димитров пред сградата на Второ районно управление в Пловдив.  Гражданската реакция дойде часове след като прокуратурата повдигна обвинение срещу лекаря за убийството на Жоро Джевизов - Плъха. С възглас \"свобода за доктора\" хората поискаха медикът да бъде освободен от протеста. В петък известният автокрадец Джевизов беше открит прострелян с един куршум в гърдите. А вчера за убийството беше арестуван пловдивският лекар. Според версията на разследващите той е прострелял крадеца при опит за обир на дома му. Евродепутатът Ангел Джамбазки също призова oт Facebook профила си за незабавното освобождаване на д-р Иван Димитров.", "date": "2018.03.04", "title": "Пловдив на протест! Искат свобода за доктора, убил обирджията Жоро Плъха"}
{"url": "https://www.bgonair.bg/bulgaria/2018-03-04/intenziven-e-trafikat-za-tir-ove-na-izhod-ot-stranata-na-granitsata-s-turtsiya-i-rumaniya", "text": "Интензивен е трафикът за товарни автомобили на изход от страната на границата с Турция и Румъния, съобщиха от пресцентъра на ГД \"Гранична полиция\". На българо-турската граница на ГКПП \"Капитан Андреево\" и ГКПП \"Лесово\" трафикът е интензивен за товарни автомобили на изход от страната, на останалите пунктове е нормален. На българо-румънската граница, на ГКПП \"Дунав мост Видин-Калафат\" също движението е интензивно за товарни автомобили, отново на изход от страната. На границата с Македония, Сърбия и Гърция трафикът е нормален на всички гранични контролно-пропускателни пунктове. Всички гранични контролно-пропускателни пунктове са проходими при зимни условия.", "date": "2018.03.04", "title": "Интензивен е трафикът за ТИР-ове на изход от страната на границата с Турция и Румъния"}
{"url": "https://www.bgonair.bg/bulgaria/2018-03-04/yazovir-yasna-polyana-v-burgasko-preliva-zasega-nyama-opasnost-ot-navodneniya", "text": "След обилните валежи и снеготопенето опасности от наводнения има в цялата страна. В района на Бургас вече има няколко сигнала. Язовир \"Ясна поляна\" прелива, но засега не създава проблеми за населените места. Кметът Георги Георгиев съобщи, че е осигурено постоянно наблюдение. В бургаското село Равнец, което преди няколко месеца преживя воден апокалипсис, днес повечето дворове са наводнени. Хората са притеснени и източват водата от дворовете си, за да избегнат наводнения. Кметът на Равнец цяла вечер снощи е обикалял, за да провери състоянието на деретата, предаде кореспондентът на   от Бургас Стилияна Георгиева. Снимка: Архив", "date": "2018.03.04", "title": "Язовир \"Ясна поляна\" в Бургаско прелива, засега няма опасност от наводнения"}
{"url": "https://www.bgonair.bg/bulgaria/2018-03-04/vremeto-dnes-shte-bade-oblachno-s-valezhi-ot-dazhd-i-snyag", "text": "Днес на много места ще вали дъжд, който с нахлуването на студен въздух от север-североизток, още преди обяд в Северна България ще се примесва и ще преминава в сняг. Ще духа слаб, в Дунавската равнина и източните райони - до умерен североизточен вятър. В сутрешните часове в Северна България остават условията за поледици и заледявания, предупреждават синоптиците от НИМХ към БАН. Минималните температури ще са предимно между минус 3 и 2 градуса, максималните ще са от около минус 1 градус в североизточните, до 15-16 градуса в крайните югозападни райони. По Черноморието ще бъде облачно. Около обяд ще започнат превалявания от дъжд, които по-късно през деня, с понижението на температурите, в северните райони ще се примесват и преминават в сняг. Максималните температури ще са 4-7 градуса. Температурата на морската вода е 5-6 градуса. Вълнението на морето ще бъде 3 бала. Над планините ще бъде предимно облачно и мъгливо. Ще има валежи от дъжд, над около 1700 метра - от сняг. Ще духа умерен до силен вятър от запад-северозапад. Максималната температура на височина 1200 метра ще е около 5 градуса, на 2000 метра - около минус 1 градус. В началото на следващата седмица затоплянето ще продължи. Ще преобладава облачно време, на места ще има и превалявания, предимно от слаб дъжд, в северозападните райони през нощта срещу вторник ще превали и сняг. Вятърът ще бъде от изток-югоизток, слаб до умерен.", "date": "2018.03.04", "title": "Времето днес ще бъде облачно с валежи от дъжд и сняг"}
{"url": "https://www.bgonair.bg/bulgaria/2018-03-04/patriarh-neofit-i-ruskiyat-patriarh-kiril-otsluzhiha-obshta-liturgiya", "text": "\r\n Духовните глави на Българската и Руската православна църква патриарх Неофит и патриарх Кирил отслужиха Съборна света литургия в патриаршеската катедрала \"Св. Александър Невски\". Стотици миряни се стекоха, за да чуят словата им. \n Литургията продължи до обяд. След това Неофит и Кирил отправиха тържествени слова в храма и си размениха подаръци. Патриарх Неофит благодари на Негово Светейшество Кирил за това, че в тези празнични за България дни, когато отбелязваме 140-годишнината от Освобождението, той доведе голяма църковна делегация, с която заедно изкачиха връх Шипка, за да почетат паметта на загиналите за свободата на родината, предаде репортерът на   Миглена Георгиева. Сред присъстващите на църковното събитие бяха бившите премиери Симеон Сакскобургготски и Георги Близнашки, директорът на Дирекцията по вероизповедания Емил Велинов и вярващи, които отдадоха почит на загиналите във войната. По-късно се очаква московският патриарх да се срещне с президента Румен Радев и да посети руския храм \"Св. Николай\" в София. Днес е последният ден от посещението на патриарх Кирил у нас, посветено на 140 години от Руско-турската освободителна война.  ", "date": "2018.03.04", "title": "Патриарх Неофит и руският патриарх Кирил отслужиха обща литургия"}
{"url": "https://www.bgonair.bg/bulgaria/2018-03-04/zhalt-kod-za-snegove-i-poleditsi-v-13-oblasti-na-stranata", "text": "Обявиха жълт код за снегове и поледици в 13 области на страната. Изисква се особено внимание по пътищата в Северна България. Поледици и леден дъжд затвориха за близо час всички пътища в област Добрич. Обстановката остава динамична. Поради леден дъжд и обледяване временно е ограничено движението на всички автомобили по републиканските пътища в Силистренска област, както и по пътя от Шумен и Русе до границата с област Силистра. Дъждовете отприщиха свлачища в близост до пътищата в Смолянско, а в планините има висока опасност от лавини.", "date": "2018.03.04", "title": "Жълт код за снегове и поледици в 13 области на страната"}
{"url": "https://www.bgonair.bg/bulgaria/2018-03-04/na-4-mart-870-g-e-osnovana-balgarskata-pravoslavna-tsarkva", "text": "На 4 март 870 г., преди 1148 години, е обособена и прогласена като автономна Българската православна църква. На Константинополския събор през 870 г., на нарочно заседание, проведено на 4 март, били взети исторически решения за нашия народ и неговото християнско бъдеще. Бил разгледан въпросът дали нашата църква да принадлежи към Римската, или към Константинополската катедра. Така по времето на управлението на св. княз Борис-Михаил Покръстител, било решено, че Църквата в българските земи в бъдеще ще принадлежи към Константинополския патриархат и ще изпълнява своята мисия като неразделна част от Православната църква, но с вече автономен статут, предава  Вероятно пръв български архиепископ е бил Георги, с титлата \"Доростолски\", а седалището му е било в тогавашната българска столица Плиска. С този статут БПЦ просъществува до 927 г., когато е признат рангът й на патриаршия по времето на цар Симеон Велики.", "date": "2018.03.04", "title": "На 4 март 870 г. е основана Българската православна църква"}
{"url": "https://www.bgonair.bg/world/2018-03-04/ofitsialno-germaniya-shte-ima-novo-pravitelstvo", "text": "Членовете не Германската социалдемократическа партия подкрепиха на вътрешнопартиен референдум съставяне на нова голяма управляваща коалиция. Социалдемократите одобриха с 66% от гласовете съставяне на коалиция с консерваторите на Меркел. Това означава, че тя ще бъде избрана за канцлер за пореден път, а страната ще избегне нови избори. ", "date": "2018.03.04", "title": "Официално: Германия ще има ново правителство"}
{"url": "https://www.bgonair.bg/world/2018-03-04/stotitsi-prisastvaha-na-pogrebenieto-na-ubitiya-slovashki-zhurnalist", "text": "Стотици присъстваха на погребението на журналиста Ян Куцяк, който беше убит докато разследваше сигнали за корупция във връзка с италианската мафия. 27-годишният журналист беше погребан в сватбения си костюм, подобно на годеницата му Мартина Кушнирова, която беше застреляна заедно с него и погребана вчера в булчинската си рокля. Убийството им съживи дебата за корупцията и свободата на медиите в Словакия. Убитият журналист разследваше връзките на мафията с приближени до словашкия премиер.", "date": "2018.03.04", "title": "Стотици присъстваха на погребението на убития словашки журналист"}
{"url": "https://www.bgonair.bg/world/2018-03-04/vapreki-reshenieto-na-gazprom-dostavkite-na-gaz-za-evropa-prez-ukrayna-prodalzhvat", "text": "Газовите доставки за Европа през Украйна продължават нормално въпреки решението на Москва да разтрогне договорите с украинската енергийна компания \"Нафтогаз\". Вчера руският газов гигант \"Газпром\" започна процедура пред арбитражния съд в Стокхолм за разтрогване на договорите си с Украйна за доставка и транзит на газ. В телефонен разговор вчера украинският премиер Владимир Гройсман увери премиера Бойко Борисов, че доставки на руски транзитен газ, преминаващи през Украйна не са застрашени от намаляване на обема или спиране. От Министерството на енергетиката в София също увериха, че транзитът на руски природен газ за България е осигурен.", "date": "2018.03.04", "title": "Въпреки решението на \"Газпром\": Доставките на газ за Европа през Украйна продължват"}
{"url": "https://www.bgonair.bg/world/2018-03-04/vzriv-v-belgiyskiya-liezh-razrushi-zhilishten-dom", "text": "Взрив в центъра на белгийския град Лиеж е разрушил жилищен дом. Двама души са ранени, съобщава Regnum. Взривът е причинен от изтичане на газ в жилищна сграда, вследствие на което е предизвикал пожар. След инцидента трафикът в квартала е бил прекъснат. Снимка: Pixabay", "date": "2018.03.04", "title": "Взрив в белгийския Лиеж разруши жилищен дом"}
{"url": "https://www.bgonair.bg/world/2018-03-04/povdignaha-obvineniya-na-trima-mazhe-za-eksploziyata-v-lestar", "text": "Британските власти повдигнаха обвинения на трима мъже за експлозията, която преди седмица отне живота на петима души в централния английски град Лестър, предаде Ройтерс. 33-годишният Арам Кюрд от Лестър, 32-годишният Хаукар Хасан от Ковънтри и 37-годишният Аркан Али от Олдам са обвинени в непредумишлено убийство и палеж с цел застрашаване на човешки живот. Другите двама задържани все още са разпитвани. Петима души загинаха в неделя при експлозия, разрушила полски магазин за хранителни стоки и намиращото се над него жилище.", "date": "2018.03.04", "title": "Повдигнаха обвинения на трима мъже за експлозията в Лестър"}
{"url": "https://www.bgonair.bg/world/2018-03-04/tramp-zaplashi-es-s-vhodni-mita-varhu-avtomobilite", "text": "Американският президент Доналд Тръмп отправи заплаха към Европейския съюз.  Той смята да наложи мита на колите, произвеждани в общността, ако ЕС вземе ответни мерки срещу налозите върху вносната стомана и алуминий. В четвъртък Тръмп обяви намерението си да наложи мита от 25% върху вносната стомана и 10% върху много категории вносни алуминиеви продукти. Това накара търговскияте партньори на САЩ, сред които и Брюксел да обмислят ответни мерки.", "date": "2018.03.04", "title": "Тръмп заплаши ЕС с входни мита върху автомобилите"}
{"url": "https://www.bgonair.bg/world/2018-03-04/kitay-zayavi-che-ne-zhelae-da-vodi-targovska-voyna-sas-sasht", "text": "Китай не желае да води търговска война със САЩ. Това заяви прессекретарят на китайския парламент Жан Йесуй, цитиран от Reuters. По-рано китайското правителство обяви, че ще предприеме мерки, за да опази интересите си, след като американският държавен глава Доналд Тръмп съобщи, че ще наложи 25% вносно мито върху стоманата и 10% върху алуминия, за да защити производителите в САЩ. Снимка: Pixabay", "date": "2018.03.04", "title": "Китай заяви, че не желае да води търговска война със САЩ"}
{"url": "https://www.bgonair.bg/world/2018-03-04/balgariya-grabna-srebaren-i-bronzov-medal-v-parviya-den-na-turnira-po-hudozhestvena-gimnastika-v-riga", "text": "България спечели сребърен и бронзов медал в първия ден на турнира по худежествена гимнастика в Рига, съобщиха от Българската федерация по художествена гимнастика. Завърши първият ден от надпреварата в Рига на МT \"Baltic hoop\" 2018 при жените и \"Riga Spring 2018\" - турнирът за девойки.  При жените Катрин Тасева се пребори за бронзовия медал в многобоя с общ сбор от 63.000 точки (17.000 т. на лента, 16.100 т. на обръч, 14. 5000 точки на топка и 15.400 т. на бухалки).  Първа със сбор от 65.900 точки се класира Влада Николченко (Украйна), а втора Саломе Пажава (Грузия) с 64.900 точки. Ерика Зафирова, другата българка, завърши пета в многобоя със сбор от 62.350 точки. Тя получи оценки от 14.450 точки на обръч, 16.400 точки на топка, 16.900 точки на бухалки и 14.600 точки на лента. И двете български гимнастички се класират на по три финала днес. Катрин Тасева ще участва на обръч, бухалки и лента, а Ерика Зафирова на топка, бухалки и лента. България се яви с две свои представителки в турнира за девойки, който се игра по регламента на Европейското първенство - Татяна Воложанина и Анна Келман, които със сбор от 108.300 точки грабнаха сребърния медал. Шампион стана отборът на Украйна със сбор от 116,850 т., а бронзовото отличие спечели силният отбор на Азербайджан със сбор колкото нашите 108.300, но с по-ниски оценки за изпълнение.", "date": "2018.03.04", "title": "България грабна сребърен и бронзов медал на турнира в Рига"}
{"url": "https://www.bgonair.bg/world/2018-03-04/silnata-burya-v-sasht-otne-zhivota-na-sedem-dushi", "text": "Броят на загиналите от силната буря, продължаваща второ денонощие в североизточната част на САЩ, достигна седем души. Това съобщи вчера телевизия Ей Би Си, цитирана от ТАСС. Всички жертви са били убити от паднали заради силния вятър дървета в щатите Ню Йорк, Вирджиния, Мерлиленд и Пенсилвания, предава  Железопътната компания \"Амтрак\" обяви по-рано, че временно преустановява движението на повечето влакове по Североизточния коридор. Бурята е придружена с проливни дъждове и силен вятър, достигащ скорост от 129 км/ч, съобщи Националната метеорологична служба, определяйки я като буря, \"която никога няма да забравим\". В някои райони има наводнения и обилни снеговалежи. По последни данни 1,6 милиона потребители са без ток. Над 3000 полета до и от Съединените щати са били отменени в петък заради силна буря по североизточното крайбрежие, предаде ДПА, като се позова на американската компания \"Флайт ауеър\", която следи движението на въздушния трафик. Според \"Флайт ауеър\" 3 215 полета са били отменени, а 3 045 са били отложени, включително стотици на натоварените североизточни летища в Бостън, Филаделфия, Ню Йорк и Вашингтон. На международно летище \"Джон Кенеди\" в Ню Йорк са отменени 437 полета, или 38 процента от всички полети, съобщи администрацията на летището. Снимка: Pixabay", "date": "2018.03.04", "title": "Силната буря в САЩ отне живота на седем души"}
