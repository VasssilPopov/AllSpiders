{"url": "https://www.bgonair.bg/world/2018-07-08/zhertvite-na-smartonosnite-navodneniya-v-yaponiya-veche-sa-64-zhertvi", "text": "\r\n Жертвите на смъртоносните наводнения в Япония вече са 64, а десетки други са обявени за изчезнали. Стотици жилища са пострадали. Проливните дъждове в Хирошима започнаха още в четвъртък. Властите вече наредиха спешната евакуация на над милион и половина жители, а на други три милиона им беше препоръчано да напуснат домовете си. Хиляди остават в капан в къщите си или на покривите им, след като реките излязоха от коритата си и заляха улиците.  Министър-председателят на страната Шиндзо Абе заяви, че хиляди полицаи, пожарникари и войници се надпреварват с времето, за да могат да спасят възможно най-много хора от водната стихия. Тежките условия обаче правят работата им изключително трудна, а според синоптиците дъждовете ще продължат и през следващите дни.  Според местните власти това вероятно е най-тежкото природно бедствие в Япония от десетилетия насам. Въпреки че дъждовият сезон в страната тепърва започва, пороите са три пъти по-интензивни от предишни години.", "date": "2018.07.08", "title": "Жертвите на смъртоносните наводнения в Япония вече са 64"}
{"url": "https://www.bgonair.bg/world/2018-07-08/rumanski-iztrebitel-se-razbi-na-50-km-ot-silistra", "text": "Стар руски изтребител се разби в близост до българо-румънската граница, на около 50 километра от Силистра.  36-годишният пилот е загинал при катастрофата. Вместо да катапултира, той до последно се е опитал да отклони машината далеч от базата.  На място е пристигнал спасителен екип с хеликоптер. Самолетът е участвал в демонстративен полет на румънските военновъздушни сили, а на място са присъствали хиляди зрители.  Все още се изясняват причините за инцидента.", "date": "2018.07.08", "title": "Румънски изтребител се разби на 50 км от Силистра"}
{"url": "https://www.bgonair.bg/reportazhi/2018-07-08/sled-brexit-angliya-zapazva-studentskite-krediti-za-kandidat-studenti-ot-es", "text": "\r\n Остават студентските кредити за студенти от Европейския съюз в Англия и след Brexit. И през учебната 2019-2020 година студентите ще могат да използват студентски заеми и ще ползват досегашния размер на годишни такси за обучение.  Англия е една от топ дестинациите за образование на българските кандидат-студенти. Един от плюсовете там е, че студентите могат да изтеглят заем за покриване на пълния размер на таксата за обучение. След започване на процедурата по Brexit обаче голяма част от кандидат-студентите имаха опасенията, че ще се ограничат възможностите им за обучение на Острова. Тези дни от образователното министерство в Англия увериха - европейските студенти, които започват образованието си в университети в Англия за учебната 2019-2020 година, ще имат право да ползват финансиране за студентски заеми. Според класация за най-добрите университети в света за 2018 година Кеймбридж, Оксфорд и Лондонският университетски колеж са в топ три най-добрите британски висши училища.", "date": "2018.07.08", "title": "След Brexit: Англия запазва студентските кредити за кандидат-студенти от ЕС"}
{"url": "https://www.bgonair.bg/world/2018-07-08/braziliya-napusna-mondiala-i-otnese-hilyadi-podigravki-v-sotsialnite-mrezhi", "text": "\r\n Бразилия стана поредния звезден отбор, който отпада от Световното първенство в Русия. Заедно с това обаче стана и обект на подигравки от страна на медиите.  На редица снимки, публикувани в социалните мрежи, футболни фенове осмяха Неймар, заедно с останалите звезди, които напуснаха първенството, като Кристиано Роналдо и Лионел Меси.", "date": "2018.07.08", "title": "Бразилия напусна Мондиала и отнесе хиляди подигравки в социалните мрежи"}
{"url": "https://www.bgonair.bg/world/2018-07-08/uvolniha-sas-zakon-nad-18-hilyadi-darzhavni-sluzhiteli-v-turtsiya", "text": "Над 18 хиляди държавни служители бяха уволнени в Турция със закон, публикуван в \"Държавен вестник\".  Почти половината от освободените са полицейски служители, други шест хиляди са служители от армията, а останалите са учители и преподаватели, както и служители от министерствата на правосъдието и образованието.  Според местни медии това е последният подобен закон преди очакваната отмяна на извънредното положение в страната утре. То беше въведено през юли 2016 година, след неуспешния опит за преврат срещу президента Реджеп Ердоган, и беше удължено неколкократно.", "date": "2018.07.08", "title": "Уволниха със закон над 18 хиляди държавни служители в Турция"}
{"url": "https://www.bgonair.bg/bulgaria/2018-07-08/spirat-za-mesets-dvizhenieto-po-bul-kolumb-v-sofiya", "text": "Летните ремонти в столицата са в разгара си. От днес столичният булевард \"Христофор Колумб\" ще бъде затворен за ремонт.  Това е едно от най-натоварените трасета в София, което свързва града с летището. Ремонтът ще продължи около месец, а движението ще бъде спряно изцяло.  Градският транспорт пък ще бъде пренасочен през източната тангента. Проектът ще струва около 1 млн. лева.", "date": "2018.07.08", "title": "Спират за месец движението по бул. \"Колумб\" в София"}
{"url": "https://www.bgonair.bg/world/2018-07-08/zapochna-poetapnoto-spasyavane-na-bedstvashtite-v-peshtera-v-tayland", "text": "\r\n Започна операцията по изваждането на 12-те деца и техния треньор по футбол от пещерата в Тайланд. Те са блокирани там от 23 юни. В спасителната акция ще участват 13 чуждестранни и пет тайландски водолази, както и пет морски пехотинци.  От 3-4 дни спасителните екипи репетират изваждането на момчетата. Операцията обаче може да отнеме още толкова време. Момчетата ще бъдат спасявани поетапно, като всяко едно ще бъде придружавано от двама водолази.  Единственият начин за изваждането им е през тъмни и тесни пасажи, пълни с кал и вода и със силни течения и при въздух, в който кислородът не достига.  Властите са категорични, че сега е подходящият момент, защото през последните дни нивото на водата в пещерата е спаднало и времето е благоприятно.", "date": "2018.07.08", "title": "Започна поетапното спасяване на бедстващите в пещера в Тайланд"}
{"url": "https://www.bgonair.bg/world/2018-07-08/pusheneto-vdahnovi-zhan-pol-gotie-novata-mu-kolektsiya-razbuni-duhovete", "text": "Жан Пол Готие отново разбуни духовете в света на модата с новата си колекция, вдъхновена от цигарите. Всички рокли, бижута и декори наподобяваха вредния порок, а преобладаващите цветове бяха бяло, черно и сиво.  Цигарен дим беше прожектиран върху бяла завеса в началото на подиума, а дефилето започна под съпровода на песента Cigarette на Жак Ижлен.  Голяма част от моделите държаха лули и електронни цигари в ръцете си, а други от тях носеха маски с надпис \"Пушенето забранено\". А посланието на дизайнерът беше просто: Става дума за свободата да пушиш или да не пушиш. ", "date": "2018.07.08", "title": "Пушенето вдъхнови Готие, новата му колекция разбуни духовете"}
{"url": "https://www.bgonair.bg/bulgaria/2018-07-08/uchrediha-sindikat-na-psiholozite-i-sluzhitelite-na-zatvorite-kam-mvr", "text": "\r\n Нов синдикат, защитаващ интересите на психолозите, инспекторите и служителите на затворите в страната, беше учреден.  Причината за създаването му е липсата на присъствието им в синдикалните организации на МВР.", "date": "2018.07.08", "title": "Учредиха синдикат на психолозите и служителите на затворите към МВР"}
{"url": "https://www.bgonair.bg/bulgaria/2018-07-08/zhalt-i-oranzhev-kod-za-obilni-valezhi-i-gramotevitsi-v-sila-za-pochti-tsyalata-strana", "text": "Жълт и оранжев код за обилни валежи и гръмотевици е в сила за почти цялата страна, сочи справка на сайта на НИМХ към БАН. Оранжев код е в сила за областите Враца, Плевен, Ловеч и Габрово. В тези райони ще има краткотрайни валежи и гръмотевични бури, възможни са и градушки. На места явленията временно ще са интензивни, валежите - значителни. Очакваните количества на валежите са около 30 л/кв.м, на отделни места в областите до 45-65 л/кв.м. В 19 области е обявен жълт код – Монтана, София-град, София-област, Благоевград, Пазарджик, Пловдив, Смолян, Кърджали, Хасково, Стара Загора, Сливен, Велико Търново, Русе, Търговище, Шумен, Разград, Силистра, Добрич и Варна. Атмосферното налягане е малко по-ниско от средното за месеца и още малко ще се понижи. Днес над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури. Възможни са и градушки. На повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22° и 27°, в крайните югозападни и югоизточни райони, където ще има повече слънчеви часове – до около 30°. Това гласи прогнозата на НИМХ при БАН, цитирана от „Фокус“. Над Черноморието облачността ще е предимно значителна, купеста и купесто-дъждовна. На места ще превали и прегърми. Максималните температури на въздуха ще са 25-28°. Температурата на морската вода е 24-25°. Вълнението на морето ще е 2 бала. Над планините ще е облачно и много места ще паднат валежи, придружени от гръмотевици и временни усилвания на вятъра. На места, главно в Рило-Родопската и Централна Стара планина валежите ще са интензивни. Максимална температура на височина 1200 метра – около 17°, на 2000 метра – около 10°. Снимка: Pixabay Повече новини четете на  .", "date": "2018.07.08", "title": "Жълт и оранжев код за обилни валежи и гръмотевици в сила за почти цялата страна"}
{"url": "https://www.bgonair.bg/bulgaria/2018-07-08/sds-izbra-rumen-hristov-za-nov-predsedatel", "text": "\r\n Румен Христов е новият председател на СДС. На извънредна конференция на партията за него гласуваха 369 делегати.  За опонентът му Антон Койчев гласовете си дадоха общо 322-ма души. До новият избор се стигна, след като преди два месеца бе поискана оставката на Божидар Лукарски.  Новият лидер на \"сините\" обяви, че ще работи за обединение на партията. Пред медиите той говори и за възможните варианти за коалиция.", "date": "2018.07.08", "title": "СДС избра Румен Христов за нов председател"}
{"url": "https://www.bgonair.bg/bulgaria/2018-07-08/vremenno-ogranichenie-na-am-trakiya-zaradi-prelyal-mikroyazovir", "text": "Временно е ограничено движението по АМ \"Тракия\" в посока София от пътен възел \"Мухово\" до пътен възел \"Ихтиман\", пише  . Причината е преливане на микроязовир при км 37, съобщиха от АПИ.  Движението е пренасочено по път I-8 София-Ихтиман.", "date": "2018.07.08", "title": "Временно ограничение на АМ \"Тракия\" заради прелял микроязовир"}
{"url": "https://www.bgonair.bg/bulgaria/2018-07-08/natovaren-trafik-po-patishtata-na-stranata-i-na-granichnite-punktove", "text": "Натоварен трафик по пътищата на страната, а и на контролно-пропускателните пунктове по границите.  Натоварено е движението по граничните пунктове. В движението по това време на годината се включват и хиляди турски граждани, които се прибират към Турция през България от страните в Западна Европа, където работят.  Властите препоръчват на пътуващите да тръгват със заредени автомобили и да се въоръжат с търпение.", "date": "2018.07.08", "title": "Натоварен трафик по пътищата на страната и на граничните пунктове"}
{"url": "https://www.bgonair.bg/reportazhi/2018-07-08/da-krastosash-polovin-evropa-s-kolelo-tova-e-pateshestvenikat-zizi", "text": "\r\n Това е едно момиче, родено пътешественик. Изминати 2000 км с колело, посетени повече от 10 страни в Европа, а в портфолиото ѝ на откривател влизат и половината от щатите в САЩ. Тя се казва Здравка, за приятелите – Зизи. В последните 3 месеца младото момиче е кръстосало половин Европа с колело.  След Белград се редят красиви изгреви и залези. Трудните моменти обаче не лиспват. На третия ден от пътуването на Зизи ѝ се налага да изкачи 19 хълма, един след друг.  Колкото и невероятно да звучи за 3 месеца, Зизи е карала само веднъж в дъжда, а колелото ѝ не я е предало нито веднъж. Позитивната енергия на всички различни хора, които тя е срещнала по пътя, ѝ е помогнала да не се отказва.", "date": "2018.07.08", "title": "Да кръстосаш половин Европа с колело - това е пътешественикът Зизи"}
{"url": "https://www.bgonair.bg/reportazhi/2018-07-08/poreden-protest-v-blagoevgrad-za-spasyavaneto-na-drevniya-grad-skaptopara", "text": "\r\n Пореден протест в Благоевград в защита на предполагаемото древно селище Скаптопара. Хората се събраха пред общината в града, за да изразят подкрепата си за изграждането на магистрала \"Струма“. Категорични са обаче, че няма да позволят археологическите разкопки край село Покровник да бъдат унищожени. Местните хора са притеснени, че археологическите находки ще бъдат унищожени, заради трасето на магистрала \"Струма“, което трябва да премине оттам.  Хората излизат на протест два дни след изтичане на срока, даден от премиера Бойко Борисов на експерти от Министерството на културата да се произнесат за същността на разкопките. Това обаче не се случи.  За първи път власт и местни хора от Благоевград застанаха един срещу друг по казуса през пролетта. Тогава бяха разкрити и първите археологически факти за древния град. Местните настояват те да бъдат консервирани на място. Археологическите разкопки на античното селище край Благоевград трябва да приключат до 20 юли.", "date": "2018.07.08", "title": "Пореден протест в Благоевград за спасяването на древния град Скаптопара"}
{"url": "https://www.bgonair.bg/economy/2018-07-08/mercedes-bmw-i-volkswagen-lobirat-za-nulevi-mita-mezhdu-es-i-sasht", "text": "Шефовете на Daimler, BMW и Volkswagen се срещнаха с американския посланик в Берлин, за да лобират за нулеви тарифи за автомобили в предстоящия нов търговски режим между ЕС и САЩ. Според FT те са обещали на Ричард Гренел да използват влиянието си, за да осигурят нулеви митнически ставки за вноса на американски автомобили в Европа, стига Вашингтон да направи същото за тях. И трите германски гиганта имат внушителни производствени мощности отвъд Океана. Миналата година всяка втора тяхна машина, произведена в САЩ, след това е била изнесена за други пазари като Китай.  В момента ЕС облага вноса на американски коли с 10%, докато САЩ слага 2,5% мито на европейските (но цели 25% на ванове и пикапи, за да опази най-доходния сегмент за собствените си производители). Президентът Доналд Тръмп обаче заплаши да покачи драстично митата върху европейските машини, защото смята, че сегашната ситуация е заплаха за националната сигурност на страната. Говори се за 20% или 25% върху всички автомобили от ЕС.  Четете повече по темата в ", "date": "2018.07.08", "title": "Mercedes, BMW и Volkswagen лобират за нулеви мита между ЕС и САЩ"}
{"url": "https://www.bgonair.bg/bulgaria/2018-07-08/katastrofa-edva-ne-vze-zhertva-kray-blagoevgrad", "text": "Катастрофа едва не взе живота на 42-годишен шофьор от Благоевград. Инцидентът е станал във вчерашния следобед на пътя Благоевград –Кулата.  На ляв завой мъжът, който е пътувал сам в колата си, губи управление и се врязва в мантинелата. От силния удар я пробива и се преобръща няколко пъти в канавката.  Въпреки сериозните материални щети върху колата, 42-годишният мъж от Благоевград се е отървал с леки наранявания. Закаран е за преглед в болницата в Благоевград.  Причините за катастрофата се изясняват. Една от версиите е несъобразено шофиране на мокър път.", "date": "2018.07.08", "title": "Катастрофа едва не взе жертва край Благоевград"}
{"url": "https://www.bgonair.bg/bulgaria/2018-07-08/trima-raneni-pri-tezhka-verizhna-katastrofa-s-tir-kray-mezdra", "text": "Тежка катастрофа на главен път Е-79 край Мездра. Инцидентът е станал около 11 часа сутринта. Челно са се ударили TИР с турска регистрация и лек автомобил, в който пътували трима румънски граждани. Секунди по-късно в леката кола се удрят още два автомобила. В резултат на челния сблъсък тежкотоварният камион се е завъртял на мокрото платно, отнесъл мантинелата и кабината му надвиснала над реката.  Ранени са тримата румънски граждани. Те са транспортирани и настанени за лечение във врачанската болница с различни наранявания, като най-тежко е състоянието на водача.  Причините за катастрофата са в процес на изясняване. Заради тежкия пътен инцидент в двете посоки се образуваха километрични опашки. Движението на МПС се пренасочва по алтернативния маршрут за София през селата Паволче и Челопек и оттам през Искърското дефиле.", "date": "2018.07.08", "title": "Трима ранени при тежка верижна катастрофа с ТИР край Мездра"}
