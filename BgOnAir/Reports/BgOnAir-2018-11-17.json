{"url": "https://www.bgonair.bg/economy/2018-11-17/amerikanskata-industriya-prodalzhava-da-belezhi-rast", "text": "През октомври индустриалното производство в САЩ се повиши, макар и слабо, за пети пореден месец, тъй като по-доброто нарастване на промишленото производство успя да компенсира влошаването в минно-добивната промишленост и в областта на комуналните услуги, показват официални данни на Федералния резерв. Индустриалното производство се увеличи през октомври с 0,1% спрямо септември, когато нарасна с 0,2%, докато очакванията на финансовите пазари бяха за малко по-добър растеж от 0,2 на сто, информира сайта на БНР. Спрямо година по-рано индустриалното производство се повиши с 4,1%. Промишленото производство, което представлява ключова компонента в данните за индустриалното производство, също нарасна за пети пореден месец, при това с 0,3% спрямо септември, когато също се повиши с 0,3 на сто. По принцип промишленото производство е най-важната и най-внимателно следена компонента от Фед, тъй като формира почти три-четвърти от общото индустриално производство и близо 12% от БВП на САЩ. Понижение с 0,3% отбеляза минно-добивното производство, въпреки че извличането на петрол и на природна газ нарасна с 1,6% след понижение през предишните три месеца. Производството в сектора на комуналните услуги пък се сви през октомври с 0,5% след понижение с 0,1% през септември. В също време беше оповестена доста силна възходяща ревизия на данните за третото тримесечие, когато индустриалното производство нарасна с цели 4,7% вместо с 3,3% според първоначална оценка и след скок с 5,3% през периода април - юни. Тази солидна възходяща ревизия сякаш не потвърди опасенията на някои анализатори, че индустриалният растеж цикъл вече е достигнал пик. Натовареността на индустриалните производствени мощности през октомври се понижи слабо до 78,4% от 78,5% месец по-рано и при прогноза за по-солидно понижение към 78,2%. Федералният резерв отбеляза, че неотдавнашните урагани, които засегнаха тежко някои американски щати, са допринесли за понижаване на нивата на индустриалното производство през септември и през октомври, но негативният ефект е бил в относително малък размер.", "date": "2018.11.17", "title": "Американската индустрия продължава да бележи ръст"}
{"url": "https://www.bgonair.bg/oporni-hora/2018-11-17/georgi-mamalev-protestite-nyama-da-dovedat-do-nishto-dobro", "text": "\r\n Георги Мамалев: Протестите няма да доведат до нищо добро! Ситуацията може да бъде използвана зловредно! Опасенията ми са, че тези искания могат да бъдат употребени с нечиста цел, яхнати от политически формации. Не мисля, че живеем лошо в България, да много неща трябва да се променят, но пътя е верен! Винаги съм изразявал гражданската си позиция, мисля че човека на изкуството трябва да го прави! След 40 години Георги Мамалев отново играе в \"Опит за летене\" в Народния Театър. Този път, влиза в ролята на Даскал Киро. Актьорът сподели: винаги се водя от тази заръка на Радичков: \"Добър полет\", които ми написа на сценария преди 40 години.", "date": "2018.11.17", "title": "Георги Мамалев: Протестите няма да доведат до нищо добро!"}
{"url": "https://www.bgonair.bg/reportazhi/2018-11-17/arabskiyat-poluostrov-se-vazstanovyava-ot-navodneniyata", "text": "\r\n На Арабския полуостров се възстановяват от наводненията, залели няколко страни тази седмица. Най-малко 1 жертва взе потопът в Кувейт през последните дни. Десетки коли бяха отнесени от придошлите по улиците води. Щети са нанесени на много пътища и сгради. За тяхното възстановяване ще са нужни над 320 милиона долара. Международното летище също беше засегнато. Полетите бяха отменени и се пренасочваха към аерогарите в Дубай и Бахрейн. Водна стихия удари и Саудитска Арабия. В кадри, разпространени в социалните мрежи, се вижда как пороят залива камили в оазис. На друго място керван прекосява пустинята, газейки във водата, останала след потопа.", "date": "2018.11.17", "title": "Арабският полуостров се възстановява от наводненията"}
{"url": "https://www.bgonair.bg/reportazhi/2018-11-17/kakvo-sledva-sled-ostavkata-na-valeri-simeonov", "text": "\r\n Малкият коалиционен партньор \"Обединени патриоти\" ще трябва да даде своето предложение за нов вицепремиер в следващите дни. След това номинацията ще бъде съгласувана с ГЕРБ на коалиционен съвет. Конкретни имена за нов вицепремиер засега не са обсъждани. Според ГЕРБ оставката на вицепремиера не застрашава управлението. Напротив – смятат, че ще успокои обстановката. Волен Сидеров обаче е скептичен, че напрежението на улицата ще спадне. Той нарече оставката закъсняла. На подобно мнение са и от опозицията. Според Корнелия Нинова тази оставка няма да промени нищо, защото протестите вече са с други искания.  Валери Симеонов ще се върне като депутат и ще предизвика разместване в групата на \"Обединени патриоти\".  Представителите на \"Атака\" ще намалеят на 7, тези на НФСБ ще се увеличат на 9, а ВМРО ще останат 11.  Остава отворен и въпросът дали Симеонов няма да поиска да детронира Сидеров като шеф на групата на патриотите.", "date": "2018.11.17", "title": "Какво следва след оставката на Валери Симеонов?"}
{"url": "https://www.bgonair.bg/bulgaria/2018-11-17/protest-blokira-patya-ruse-kubrat-horata-iskat-remont-na-patnata-arteriya", "text": "\r\n Протест блокира пътя Русе – Кубрат. Той беше организиран от жителите на Тетово и още няколко съседни села, които са недоволни от лошите пътища в района. Протестът затвори кръстoвищетo на републиканския път между Русе, Кубрат, Тетoвo и Смирненски. Хората блокираха района с автомобили и селскостопанска техника. Те настояват за цялостен ремонт на пътната артерия, която от години е в окаяно състояние. От Пътната агенция обясниха, че има обявена обществена поръчка за избор на изпълнител, който да направи основен ремонт на близо 50 километра от пътя между Русе и Кубрат. Хората пък са категорични, че подобни неща чуват от много време, но тези обещания така и не са се сбъднали.", "date": "2018.11.17", "title": "Протест блокира пътя Русе – Кубрат: Хората искат ремонт на пътната артерия"}
{"url": "https://www.bgonair.bg/reportazhi/2018-11-17/v-denya-na-nedonosenite-detsa-v-sveta-vsyaka-godina-prezhdevremenno-se-razhdat-nad-15-miliona", "text": "\r\n Отбелязваме деня на недоносените деца. Над 15 милиона деца годишно по света се раждат преждевременно. У нас всяка година проплакват близо 6 хиляди недоносени. През интензивният сектор на Великотърновската неонатология само от началото на тази година са преминали 91 деца. Заради стреса на родители на недоносени деца, в лечебното заведение в града вече ще работи психотерапевт. Акушер-гинеколозите пък препоръчват добра мидико-гинетична консултация, добро наблюдение, инофрмираност на родителите, да няма бременност преди 16 години, да няма бременност, която не се проследява и напомнят още, че след преждевременното раждане от изключително значение са постоянните прегледи при специалисти през първата годинка на всяко недоносено дете.", "date": "2018.11.17", "title": "В Деня на недоносените деца: В света всяка година преждевременно се раждат над 15 милиона"}
{"url": "https://www.bgonair.bg/bulgaria/2018-11-17/zdravoslovni-retsepti-na-kulinarno-shou-v-burgas", "text": "\r\n Повече от 300 деца и родители се включиха в атрактивно кулинарно шоу в Бургас. Неговото мото беше \"Вкусна есен\", а готвачите приготвяха храни по здравословни рецепти. Кулинарното състезание се организира от Община Бургас и е част от нейната програма за здравословно хранене. То е кулминация на седмицата, посветена на здравословния начин на живот. В дните от 5 до 16 ноември във всяко училище се организират събития под мотото \"Зеленчуци и плодове в есен златна, благодатна\". Целта е учениците и родителите да се запознаят с храните, които са полезни и необходими за техния здравословен начин на живот.", "date": "2018.11.17", "title": "Здравословни рецепти на кулинарно шоу в Бургас"}
{"url": "https://www.bgonair.bg/world/2018-11-17/kanada-puskat-vertikalna-10-dolarova-banknota", "text": "Централната банка на Канада пуска в обращение вертикална 10-доларова банкнота. Това съобщава сайтът на банката, който публикува в YOUTUBE и видео, посветено на събитието. Надписите и изображенията на банкнотата са разположени вертикално. На лицевата ѝ страна ще бъде Виола Дезмънд, канадска активистка на борбата за граждански права, а на обратната – Канадският музей за правата на човека, където на 19 ноември ще бъде представянето. Първата покупка с новата банкнота ще направи сестрата на Виола Дезмънд Уанда. Сред другите изображения са канадското знаме, гербът с националния девиз, орлово перо, лавров лист и откъс от Канадската харта на правата и свободите, а също и стъкленият покрив на библиотеката на парламента.   Дезмънд е първата жена след кралицата на Великобритания, която се появява на канадските банкноти, съобщава сайта на БНР. Чернокожата активистка стана популярна, след като през 1946 година отказа да напусне място в кино в зоната, предназначена за бели. Смята се, че с това нейно действие започва борбата срещу расовата сегрегация в Канада.", "date": "2018.11.17", "title": "Канада: Пускат вертикална 10-доларова банкнота"}
{"url": "https://www.bgonair.bg/bulgaria/2018-11-17/poreden-protest-pred-parlamenta-horata-iskat-nov-politicheski-model", "text": "За пореден ден продължава гражданското недоволство. Протестът започна около 11:00 часа днес пред Народното събрание. Хората настояват за промяна на политическия модел на управления, оставка на правителството и да бъде намален броят на депутатите. Гражданите се обявиха против вдигането на цените и данъците, а също и срещу ниския жизнен стандарт. Хората тръгнаха и на шествие, а за утре в Столичната община са получили още четири искания за разрешения на протести в столицата.", "date": "2018.11.17", "title": "Пореден протест пред парламента. Хората искат нов политически модел"}
{"url": "https://www.bgonair.bg/world/2018-11-17/visokite-tseni-na-gorivata-izkaraha-i-frantsuzite-na-protest", "text": "Мащабни протести и пътни блокади и във Франция. Недоволството и там е заради високите цени на горивата. Планирани са 1500 демонстрации в цялата страна. Протестите са организирани в социалните мрежи, а недоволните бяха кръстени \"жълтите жилетки\" заради едноименните светлоотразителни аксесоари. Те обещаха да блокират пътища, бензиностанции и кръгови кръстовища. Властите се опасяват от безредици, тъй като за едва стотина от акциите са подадени заявки в местните префектури. Мобилизирани са допълнително близо четири хиляди въоръжени полицаи. Редица магазини решиха да не работят в знак на подкрепа към протестиращите. ", "date": "2018.11.17", "title": "Високите цени на горивата изкараха и французите на протест"}
{"url": "https://www.bgonair.bg/world/2018-11-17/nyama-spirka-zhertvite-na-pozharite-v-kaliforniya-stanaha-71", "text": "Жертвите на мащабния пожар в Северна Калифорния станаха 71. Над 1000 души са безследно изчезнали. Властите предупреждават: броят ще се променя, тъй като някои оцелели може да не знаят, че близките им ги издирват. Военни и спасители с кучета продължават да издирват останките на загиналите. Пожарът \"Кемп Файър\" вече се превърна в най-смъртоносния в историята на САЩ. Той е овладян наполовина и няма да бъде окончателно потушен поне до края на месеца. Стихията вече изпепели 57 хиляди хектара гори и унищожи хиляди къщи.", "date": "2018.11.17", "title": "Няма спирка: Жертвите на пожарите в Калифорния станаха 71"}
{"url": "https://www.bgonair.bg/bulgaria/2018-11-17/dzhip-se-e-zabil-v-stalb-plovdiv-tazi-sutrin", "text": "Джип се е блъснал в стълб в района на Сточна гара в Пловдив. За инцидента съобщиха от ОД - МВР в града, информира Агенция \"Фокус\". Сигнал за произшествието е подаден тази сутрин, а инцидентът е станал близо до кръстовището на булевардите \"Цар Борис III Обединител\" и \"Христо Ботев\". Водачът е изоставил джипа и е избягал от местопроизшествието. Полицията го издирва, а причината за катастрофата предстои да бъде изяснена.", "date": "2018.11.17", "title": "Джип се е забил в стълб Пловдив тази сутрин"}
{"url": "https://www.bgonair.bg/bulgaria/2018-11-17/maykite-shte-prodalzhavat-da-protestirat-do-ofitsialnoto-glasuvane-na-ostavkata-na-simeonov", "text": "\r\n Протестиращите майки на деца с увреждания заявиха, че протестите им продължават до гласуването на оставката на вицепремиера Валери Симеонов в Народното събрание. Те заявиха това днес, след като вчера Симеонов обяви, че се оттегля от поста си в правителството. Майките отново припомниха, че протестът е бил с едно единствено искане, което е било оставката на вицепремиера и е провокиран от обидните думи на Симеонов към тях. Те подчертаха, че някои политически формации са се опитали да опорочат протеста им.", "date": "2018.11.17", "title": "Майките ще продължават да протестират до официалното гласуване на оставката на Симеонов"}
{"url": "https://www.bgonair.bg/world/2018-11-17/tsru-ubiystvoto-na-hashogi-e-porachano-ot-sauditskiya-prints", "text": "Убийството на журналиста Джамaл Хашoги е поръчано от саудитския престолонаследник. Това е заключението на ЦРУ, изтекло в медиите в САЩ. Американското разузнаване няма убедително доказателство, но смята, че всички улики водят натам. Според \"Вашингтон поуст\" ЦРУ разполага със запис на телефонен разговор между брата на саудитския престолонаследник Мохамед бин Салман и Джамал Хашоги. В него принцът убеждавал журналиста, че е безопасно да отиде в консулството в Истанбул. Принц Халед отрича да е бил в контакт с Хашоги, а Саудитска Арабия отхвърля обвиненията към своя престлонаследник. Засега нито от Белия дом, нито от американския държавен департамент са коментирали информацията, но се смята, че са запознати със заключенията на ЦРУ.", "date": "2018.11.17", "title": "ЦРУ: Убийството на Хашоги е поръчано от саудитския принц"}
{"url": "https://www.bgonair.bg/reportazhi/2018-11-17/ostar-ezik-i-shumni-aktsii-kak-proteche-vremeto-na-simeonov-v-pravitelstvoto", "text": "\r\n Вицепремиерът Валери Симеонов стана едно от най-спорните назначения в настоящия кабинет на премиера Бойко Борисов. От избора му досега беше яростно критикуван, а самият той не пропускаше да влезе в конфликт с всички.  Острият език преследваше Валери Симеонов от първия му ден като вицепремиер. Веднага след избирането му опозицията започна с атаките и припомни старо изказване на Симеонов от 2014 година.  Не пропуснаха да му напомнят и опита му да не допусне български турци да гласуват у нас, а по-късно оградата го границата с Турция, която трябва да спира бежанския поток го вкара в нов обяснителен режим.  Най-шумната битка на Симеонов обаче несъмнено беше шумът от дискотеките по морето. Тези акции вдигнаха градуса на напрежение между него и министъра на туризма Никола Ангелкова. Но това далеч не беше най-тежкият сблъсък на Симеонов в кабинета. Той обвини премиера, че управлява еднолично заради решението му да смени трима министри след катастрофата край Своге.  Симеонов вероятно ще се върне в парламента, а оттам ще си тръгне Миглена Александрова от \"Атака\".", "date": "2018.11.17", "title": "Остър език и шумни акции: Как протече времето на Симеонов в правителството"}
{"url": "https://www.bgonair.bg/bulgaria/2018-11-17/svetovnite-medii-otbelyazaha-ostavkata-na-simeonov", "text": "Новината за оставката на Валери Симеонов беше отразена и от световните агенции. Руската \"Итар Тасс\" отбеляза, че родителите на деца с увреждания са посрещнали оставката с аплодисменти и танци. \"Франс прес\" припомни - българският вицепремиер е използвал обидни думи не само за майките, но и за ромите и мигрантите. Агенцията пише още, че протестите се разрастват и заради други социални проблеми като високите цени на горивата. А \"Ройтерс\" наблегна и на засиления натиск срещу правителството от страна на опозицията в контекста на предстоящите местни и европейски избори догодина.", "date": "2018.11.17", "title": "Световните медии отбелязаха оставката на Симеонов"}
{"url": "https://www.bgonair.bg/bulgaria/2018-11-17/do-6-gradusa-shte-dostignat-temperaturite-dnes", "text": "Над страната ще остане предимно облачно. Временни разкъсвания на облачността ще има до обяд над Западна България.  На места в планинските райони от Централна България и в Лудогорието ще превали слаб сняг, по поречието на Дунав - слаб дъжд, сочи прогнозата за времето на НИМХ при БАН.  Ще духа умерен, в Източна България - временно силен вятър от север-североизток, и с него температурите ще продължат да се понижават, информира  .  Минималните ще са предимно между 0 и 5 градуса, в котловините на Западна България, защитени от вятъра, от минус 3 до минус 1 градуса.  Максималните температури ще са между 1 и 6 градуса, малко по-високи - в югозападните райони от страната.", "date": "2018.11.17", "title": "До 6 градуса ще достигнат температурите днес"}
{"url": "https://www.bgonair.bg/bulgaria/2018-11-17/katastrofa-tazi-sutrin-kray-varna-zaginal-e-mazh-na-60-godini", "text": "Мъж на 60 години от Балчик загина при катастрофа тази сутрин в района на Аксаково, съобщиха от полицията във Варна.  Инцидентът е станал около 6 часа, съобщава  . По неизяснени до момента причини мъжът загубил контрол над колата си, навлязъл в насрещната лента и се блъснал в камион. Загинал е на място. На местопроизшествието текат действия по разследване на инцидента.          ", "date": "2018.11.17", "title": "Катастрофа тази сутрин край Варна - загинал е мъж на 60 години"}
{"url": "https://www.bgonair.bg/bulgaria/2018-11-17/pozhar-v-kashta-v-yakoruda-mazh-e-v-bolnitsa-sas-simptomi-na-obgazyavane", "text": "Мъж от Якоруда е настанен в болница със симптоми на обгазяване, но без опасност за живота, след пожар в дома му. Изгорели са покривът на къщата му, както и стопанска постройка. Причините за пожара са изясняват, информира сайта на БНР.  В потушаването на огъня са участвали екипи от службите \"Пожарна безопасност и защита на населението\" в Разлог и Якоруда. Те са успели да предотвратят разрастването на огъня в близката гора. Засегнат от пламъците обаче е около 1 декар горски масив. ", "date": "2018.11.17", "title": "Пожар в къща в Якоруда: Мъж е в болница със симптоми на обгазяване"}
{"url": "https://www.bgonair.bg/bulgaria/2018-11-17/kup-propuski-ni-lishiha-ot-pobedata-sreshtu-tima-na-kipar-zavarshihme-11", "text": "\r\n Националният отбор на Кипър изкова равенство 1:1 срещу представителния тим на България в среща от Група 3 на Лигата на нациите, но въпреки това шансовете на родните национали за първото място и продължаване напред остават, тъй като Норвегия завърши при същия резултат при визитата си на Словения. Определено нашите могат да съжаляват много за резултата, тъй като имаха положения да победят дори с разлика. Така на практика всичко ще се реши в последния кръг, в който нашите домакинстват на Словения, а норвежците гостуват на кипърския национален тим. Захариу откри резултата в полза на домакините в 25-ата минута. В 89-ата минута резервата Николай Димитров изравни от 11 - метров наказателен удар. Освен това срещата ще се запомни и със скандално съдийство и две неотсъдени дузпи в наша полза от страна на шведския рефер Ал Хаким.  След този мач тимът на България е с 10 точки, колкото има и отборът на Норвегия, който изпреварва селекцията на Петър Хубчев само по голова разлика. Двубоят в Никозия ще се запомни и с друго историческо постижение. Вратарят на Славия Георги Петков, който беше титуляр на нашата врата, влезе в историята като най-възрастният вратар в Европа, който е пазил в официален мач.", "date": "2018.11.17", "title": "Куп пропуски ни лишиха от победата срещу тима на Кипър, завършихме 1:1"}
