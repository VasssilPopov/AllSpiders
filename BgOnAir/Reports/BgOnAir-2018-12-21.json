{"url": "https://www.bgonair.bg/bulgaria/2018-12-21/13-firmi-sanirali-sgradi-sa-uchastvali-v-kartel", "text": "Комисията за защита на конкуренцията откри картел между тринадесет фирми, участвали в обществена поръчка за саниране. Антимонополната комисия е направила проверка след сигнал на кмета на Търговище, който изпратил до КЗК копия от електронни писма, разменени между участниците в обществената поръчка. Констатациите са, че строителните фирми са се договорили да разпределят помежду си обектите и \"да подадат ценови оферти равни на максималните им цени, с които са класирани в първия етап от процедурата\". В съобщението на КЗК се посочва, че е извършена внезапна проверка на място в офисите на три от компаниите, при което са иззети копия на електронна кореспонденция, съдържащи данни за подобни договорки между участници и в други процедури за възлагане на обществени поръчки по Националната програма за енергийна ефективност на многофамилни жилищни сгради. Въз основа на всички установени факти и обстоятелства, експертите на КЗК са категорични, че компаниите участват в картел, който има за \"цел предотвратяване, ограничаване или нарушаване на конкуренцията на пазарите на изготвяне на обследвания за установяване на техническите характеристики и на технически паспорти на сградите и изготвяне на обследвания за енергийна ефективност на сгради и предписване на необходимите енергоспестяващи мерки\",  В съобщението си КЗК са изброени следните компании, които са манипулирали процедурата по възлагане на обществена поръчка по Националната програма за енергийна ефективност на многофамилни жилищни сгради: \"Мултиплекс инженеринг\", \"ВМЛ – консулт\", \"Димитров и син\", \"Адапт\", \"Архкон Проект\", \"Евиданс инженеринг\", \"Тобо инвест“, \"Фрибул\", \"Корект\", \"Инфрам\", \"Интконс\", \"Ен Екип\" и \"Протико Ил\".", "date": "2018.12.21", "title": "13 фирми, санирали сгради, са участвали в картел"}
{"url": "https://www.bgonair.bg/denqt-on-air/2018-12-21/ekspert-12-klas-zavarshvat-po-malko-detsa-otkolkoto-sa-mestata-vav-vuz-ovete", "text": "\r\n Ако бизнесът влезе в университетите, студентите ще проявяват доста по-голям интерес към българските висши училища. В последните години 12 клас завършват по-малко деца, отколкото са свободните бройки за прием във висшите училища. Образованието и бизнесът обаче не могат един без друг. ВУЗ-овете подготвят кадрите за бизнеса, а от своя страна компаниите трябва да кажат от какви хора се нуждаят.  Това каза в студиото на \"Денят ON AIR\" главеният директор по оперативна програма \"Наука и образование за интелигентен растеж\" Стефка Малиновска. Тя обясни какви програми организира държавата, за да задържи младите хора в България и в кои професии има дефицит на хора. \"Има оперативна програма - \" Наука и образование за интелигентен растеж\" , която е с ресурс от 1, 200 млрд. лв., която подкрепи всички висши училища. Чрез нея студенти ходят на практика в най-различни компании, за да усетят реалната работна среда. Те имат възможност да придобият познания на практика, не само на теория\", сигурна е Малиновска.   По думите ѝ студентите, участващи в тази програма, получават стипендия.  \"От 46 хил. студенти - 20% са получили предложение за работа от фирмите, в които са стажували. Голяма част от студентите в програмата учат медицина. Всъщност 53% от студентите, учещи медицина, участват в този проект. Те придобиват знания и умения за работата в реална среда\", допълни още тя пред Bulgaria ON AIR. Освен студентите по медицина, доста участници в програмата са учили педагогика - сфера, която в България се нуждае от нови кадри. \"По всякакъв начин се опитваме да направим учителската професия атрактивна и привлекателна за младите хора. Важно е да запазим и върнем авторитета на професията учител - това са хората, които могат да разкрият потенциала на едно дете, да му дадат тласък в живота\", завърши главният директор на главна дирекция \"Верификация\".", "date": "2018.12.21", "title": "Експерт: 12 клас завършват по-малко деца, отколкото са местата във ВУЗ-овете"}
{"url": "https://www.bgonair.bg/world/2018-12-21/zabranyavat-edni-ot-nay-chesto-izpolzvanite-gradni-implanti", "text": "\r\n Изтеглят от пазара един от често срещаните видове гръдни импланти. Става дума за имплантите с текстурирана повърхност, произвеждани от базираната в Ирландия компания \"Алерган\". Спирането от продажба е решение на самия производител. Причината е, че продуктът вече няма сертификат, който да позволява продажбата му в Европейския съюз. Сертификатът не е подновен, което означава, че имплантите вече не отговарят на европейските директиви за безопасност, ефикасност и качество. Според някои нови проучвания е възможно да има връзка между този вид импланти и много рядък вид рак – анапластичен едроклетъчен лимфом. Агенции в Испания и Франция вече предупредиха пластичните хирурзи в двете страни да не използват имплантите. Засега такова предупреждение на европейско ниво не е издадено.", "date": "2018.12.21", "title": "Забраняват едни от най-често използваните гръдни импланти"}
{"url": "https://www.bgonair.bg/denqt-on-air/2018-12-21/dobra-godina-za-biznesa-no-borbata-s-koruptsiyata-tryabva-da-prodalzhi", "text": "\r\n Беше ли добра 2018 г. за бизнеса? Гласува се бюджет, за който синдикатите казаха, че е исторически. Увеличи се минималната работна заплата, пенсиите, максималният осигурителен доход.  \"Резултатите са много добри. Почти във всички сектори се видя положителната тенденция и ръстът. Очевидно образованието е един от проблемите ни. Необходима е качествена реформа в сектора. Голяма част от българските ученици са функционално неграмотни. Проблемът с липсата на кадри е във всички отрасли на бизнеса. IT секторът е най-конкурентен, защото е много гъвкав\", отбеляза Ираван Хира от Българския форум на бизнес лидерите (БФБЛ).  По негови думи скандалите със съдебната система и корупцията са лоша реклама за България.  \"Борбата с корупцията трябва да се води до край. Трябват резултати, а не само шум. Очакваме около 2021-22 г. големият капитал да се огледа към нас. Имаме време. 2019 г. е подготвителна\", допълни той в \"Денят ON AIR\".  Пред Bulgaria ON AIR Георги Руйчев от БФБЛ също подчерта, че 2018 г. беше неочаквано добра за бизнеса.  \"Добрите сигнали ги виждаме от ръста на икономиката и потреблението. Расте и търсенето на работна ръка. Търсим дори още повече кадри. Бизнесът да преподава на студентите е добра възможност да се подбират добрите кадри. Така учениците и студентите могат да видят, че и в България може да се прави добър бизнес. Всички големи компании ги има и у нас\", изтъкна той.  Според него Европредседателството беше успешна реклама за България. \"Инвеститорите видяха, че ни има на картата. Видяха, че на нас може да се гледа с добро око\", заключи за финал Руйчев. ", "date": "2018.12.21", "title": "Добра година за бизнеса, но борбата с корупцията трябва да продължи"}
{"url": "https://www.bgonair.bg/direktno/2018-12-21/trudno-li-e-da-si-friylensar-v-balgariya", "text": "Когато си фрийленсър,работиш повече за себе си. Това има много повече рискове,каза Вера Гоцева,която преди няколко години решава да работи за себе си. Решението за тази крачка е трудно. Има редица отговорности,посочи тя и допълни,че има и ползи,които идват след време. Блогърът Лия Панайотова разказа за инициатива,чрез която призовава вместо да се купуват излишни подаръци,да се направи дарение на деца в нужда или бедни хора. За съжаление рядко се замисляме за такива инициативи,посочи тя.", "date": "2018.12.21", "title": "Трудно ли е да си фрийленсър в България"}
{"url": "https://www.bgonair.bg/denqt-on-air/2018-12-21/krasivata-plastichna-operatsiya-e-saglasuvana-s-anatomiyata-iztakna-hirurg", "text": "\r\n Увличаме ли се по пластичната хирургия в преследването си на перфектното тяло и лице?  \"Всеки иска да е щастлив. Пластичната хирургия има големи успехи. Технологията много се разви, а поради това операциите доста се увеличиха. Болничният престой се намали. За кратък период от време получаваме добри резултати. Голям напредък има и в анестезиологията\", отбеляза пластичният хирург д-р Гьокхан Доган.  За да има естетика, гостът в студиото на \"Денят ON AIR\" подчерта, че преди всичко пациентите трябва да искат това, което е възможно.  \"За да има естетика, операцията трябва да е приблизително до анатомията на лицата и телата на пациентите. Не трябва да се разбере от чужд човек, че пациентът е имал някаква корекция. Дамите и мъжете често гонят един и същи облик, спрямо пола си. Имаме доста пациенти от България. На първо място искат уголемяване на бюста, лифтинг и ринопластика. Мъжете също искат корекции, но жените са по-откровени. Микрохирургията е по-трудна. Най-трудните операции са тези, в които трябва да правим малки разрези\", обясни медикът пред Bulgaria ON AIR.", "date": "2018.12.21", "title": "Красивата пластична операция е съгласувана с анатомията, изтъкна хирург"}
{"url": "https://www.bgonair.bg/reportazhi/2018-12-21/lavchetata-terez-i-masud-zhiveyat-dobre-v-holandiya-i-rastat", "text": "\r\n През изминаващата година ви показвахме историята на Терез и Масуд, двете лъвчета които заминаха за спасителен център в Холандия. Дивите котки се родиха с аномалии, заради близкородственото развъждане в зоопарка в Разград.  Местните власти не искаха да освободят бебетата, но след граждански протести малките лъвчета отпътуваха за Холандия, където се полагат необходимите за израстването им грижи. Масуд и Терез навършиха една годинка. Първият си рожден ден лъвчетата посрещнаха в спасителния център \"Фелида\" в Холандия. Там те бяха настанени през февруари, след протести и битки на природозащитниците с институциите. Каузата – Масуд и Терез да не бъдат прехвърлени от Разград в Пазарджик, а там където има условия за израстването им. Все пак Масуд и Терез потеглиха към Холандия. С типичното котешко упорство да се качат в специализираната линейка за хищници. За да ги успокои, в клетката при лъвовете влезе жената, която половин година полагаше грижи за тях като бебета. Марина Георгиева от Фондация \"Дивите Животни\" не е прекъсвала връзката си с Масуд и Терез. През няколко месеца ходи в спасителния център в Холандия за да прекарва време с лъвчетата. Все пак в първата си половин година именно тя се грижеше за тях.  Престоят на лъвчетата в Холандия ще се удължи поне до две години. Причината е костното заболяване на Масуд заради близкородственото развъждане в Разград.  Той трябва да приема медикаменти през целия си живот и по този начин не може да бъде прехвърлен в убежището за лъвове в Южна Африка. Заради близостта си с Масуд, Терез най-вероятно също няма да замине и ще остане с братчето си, предаде Иван Иванов.", "date": "2018.12.21", "title": "Лъвчетата Терез и Масуд живеят добре в Холандия и растат!"}
{"url": "https://www.bgonair.bg/bulgaria/2018-12-21/otkradnaha-sluzhebnata-kola-na-shefa-doti", "text": "\r\n Откраднаха служебната кола на шефа на Държавната агенция \"Технически операции” (ДОТИ) Цветан Китов.  В района, където е била паркирана колата, не е имало камери. \"Отнет е автомобил, който е собственост на юридическо лице – Държавната агенция „Технически операции”. Образувано е досъдебно производство, което се води и се разследва в Трето районно на СДВР”, каза директорът на ГД „Национална полиция” Христо Терзийски.", "date": "2018.12.21", "title": "Откраднаха служебната кола на шефа на ДОТИ"}
{"url": "https://www.bgonair.bg/economy/2018-12-21/za-vtori-pat-imotat-na-yavorov-e-obyaven-za-prodazhba", "text": "Частен съдебен изпълнител е обявил отново за публична продан къщата, в която поетът Пейо Яворов е живял със съпругата си Лора на улица \"Г. Раковски“ 136 в София. Имотът е обявен за продажба за втори път от частния съдебен изпълнител Мирослав Колчев, като цената му е намалена на 1 465 883 лв, вижда се от обява, публикувана на сайта на Камарата на частните съдебни изпълнители (КЧСИ), пише  . Първият търг се провали в средата на ноември поради липса на оферти. Тогава къщата музей на Яворов беше оценена на 1 628 758 лв. До тази развръзка се стигна заради неуредени финансови отношения на сегашния собственик на имота. Преди месец общината заяви намерение тя или държавата да купят къщата, но впоследствие кметът на София Йорданка Фандъкова обясни, че редица пречки спират общината да го направи. Сред тях са делото за къщата на Яворов, стоящи вписани възбрани и разминавания в документите за собственост. “Общината трябва да направи всичко възможно да придобие тази знакова за града сграда. Получихме уверение за финансова подкрепа от държавата, но няма да позволим да подложим на риск тези обществени средства. След като бъдат изчистени всички неясноти, включително делото, което в момента още не е приключило, тогава ние ще сме готови, а аз лично със спокойствие бих внесла доклад в Общинския съвет да бъде одобрена тази стъпка и участието в търга\", каза Фандъкова.", "date": "2018.12.21", "title": "За втори път: Имотът на Яворов е обявен за продажба"}
{"url": "https://www.bgonair.bg/world/2018-12-21/frenskiya-parlament-odobri-merki-koito-da-uspokoyat-zhaltite-zhiletki", "text": "Френският парламент одобри пакет от мерки, целящи да успокоят напрежението, предизвикано от протестите на \"жълтите жилетки\". На 10 декември президентът Еманюел Макрон предложи повишаване на минималната заплата във Франция със 100 евро и обеща, че няма да се облагат с данъци доходите на пенсионерите получаващи до 2000 евро месечно. Освен това от данъци бяха освободени и доходите от извънреден труд. Според изчисленията на икономисти предложените от Макрон мерки ще струват на бюджета 15 милиарда евро. Протестите на \"жълтите жилетки\" започнаха в средата на ноември като недоволство срещу поскъпването на горивата. Постепенно обаче демонстрациите прераснаха в бунтове срещу социалното неравенство.", "date": "2018.12.21", "title": "Френският парламент одобри мерки, които да успокоят \"Жълтите жилетки\""}
{"url": "https://www.bgonair.bg/world/2018-12-21/trima-dushi-zaginaha-i-33-sa-v-bolnitsa-sled-tezhak-intsident-s-vlak-v-sarbiya", "text": "Петима души, от които едно дете, загинаха при тежък инцидент на жп прелез в Сърбия. Произшествието е станало малко след 7 часа сутринта местно време недалеч от Ниш, когато влакът удря автобус, превозващ ученици. На прелеза не е имало бариера, а само предупредителни знаци. От удара композицията дерайлира, а движението в района е спряно. На местопроизшествието са се отзовали полиция, пожарни и линейки. 33 души са откарани в болницата в Ниш, четирима от тях са претърпели операции. Причните за инцидента се изясняват.", "date": "2018.12.21", "title": "5 души загинаха, 33-ма са в болница след тежък инцидент с влак в Сърбия"}
{"url": "https://www.bgonair.bg/world/2018-12-21/whatsapp-s-problemi-zaradi-razprostranenieto-na-detska-pornografiya", "text": "Притежаваната от Facebook услуга за съобщения в реално време WhatsApp попада под сериозна критика заради неспособността си да се справи с разпространението на детска порнография в приложението. Доклад на две израелски онлайн групи за безопасност, Netivei Reshet и Screensaverz, заключава, че е лесно да се намерят групи в WhatsApp, в които хората споделят снимки и видеоклипове на деца, с които е сексуално злоупотребявано. Авторите на разследването са се свързали с Facebook заради проблема, но някои медии, включително Financial Times, са установили, че няколко от групите все още са активни в платформата, пише  . Една чат група за детска порнография например има 256 членове от различни страни, включително САЩ, и е била активна по-рано през тази седмица. Акаунтите в групата са били по-късно забранени от WhatsApp, която заяви, че е забелязала проблема преди Financial Times да предупреди компанията. Само в рамките на последните 10 дни WhatsApp е забранил около 130 000 акаунта за нарушаване на правилата ѝ срещу сексуалното малтретиране на деца. ", "date": "2018.12.21", "title": "WhatsApp с проблеми заради разпространението на детска порнография"}
{"url": "https://www.bgonair.bg/world/2018-12-21/londonskoto-letishte-getuik-otvori-vremenno-edna-ot-pistite-si", "text": "\r\n Второто най-натоварено летище във Великобритания – лондонското \"Гетуик\", отвори временно една от пистите си. Ръководството на аерогарата предупреди, че само малък брой самолети ще успеят да излетят, защото дроновете, които вчера спряха работата на летището все още не са открити.  Спирането на работа на аерогарата засегна близо 120 хиляди пътници. За да облекчат положението на хората, които не са успели да излетят от \"Гетуик\" британските власти решиха временно да отменят съществуващата в Лондон и околностите забрана за полети през нощта. Десетки полицаи са мобилизирани да претърсват района в опит да открият оператора на дроновете, които се появяват в момента, в който летищните власти се опитат да отворят пистите за полети. Според тях прелитането на дроновете е преднамерен акт за нарушаване дейността на летището.", "date": "2018.12.21", "title": "Лондонското летище \"Гетуик\" отвори временно една от пистите си"}
{"url": "https://www.bgonair.bg/world/2018-12-21/voenniyat-ministar-na-sasht-napusna-posta-zaradi-tramp", "text": "\r\n Министърът на отбраната на САЩ Джим Матис напуска поста си в края на февруари. Причината са разногласия с президента Доналд Тръмп заради решението му за изтеглянето на американските военни от Сирия.  Според запознати позицията на Пентагона по този въпрос е била различна от тази на президента и военните експерти са се опитали да убедят Тръмп да не предприема тази стъпка.  В писмо до държавния глава Матис посочва, че Тръмп е в правото си да има министър на отбраната, чиито възгледи са по-близки до неговите и изразява желанието си да напусне поста.  От своя страна американският президент благодари в Twitter за службата на генерала и обяви, че той ще се пенсионира.", "date": "2018.12.21", "title": "Военният министър на САЩ напусна поста заради Тръмп"}
{"url": "https://www.bgonair.bg/world/2018-12-21/rumanskoto-pravitelstvo-otselya-pri-vot-na-nedoverie", "text": "Румънското правителство оцеля при вот на недоверие. Гласуването в парламента се състоя броени дни преди Букурещ да поеме ротационното председателство на ЕС и на фона на тревоги заради опитите за отслабване на усилията в борбата с корупцията. Промените в наказателния кодекс и закони, свързани с правосъдието, предизвикаха критики от страна на Европейската комисия, Държавния департамент на САЩ и хиляди магистрати в страната. Те доведоха и до най-големите улични протести от десетилетия насам.", "date": "2018.12.21", "title": "Румънското правителство оцеля при вот на недоверие"}
{"url": "https://www.bgonair.bg/world/2018-12-21/separatisti-i-politsiya-vlyazoha-v-sblasatsi-pred-pravitelstvoto-v-barselona", "text": "Напрежение в Каталуния. Сепаратисти и полиция влязоха в сблъсъци пред правителството в Барселона. Седем души са арестувани.  От рано сутринта протестиращите, привърженици на независимостта, блокираха магистрали и палиха гуми. Причината за недоволството е вчерашната среща на испанския премиер Педро Санчес със сепаратисткия лидер на регионалното правителство.  Те се споразумяха да намерят решение на политическата криза, която започна миналата година при опит за обявяването на независимост на Каталуния от Испания.", "date": "2018.12.21", "title": "Сепаратисти и полиция влязоха в сблъсъци пред правителството в Барселона"}
{"url": "https://www.bgonair.bg/denqt-on-air/2018-12-21/politolog-2018-godina-be-dosta-burna-i-dramatichna-za-evropa", "text": "\r\n Френският парламент одобри пакет от мерки, целящи да успокоят напрежението, предизвикано от протестите на \"жълтите жилетки\". На 10 декември президентът Еманюел Макрон предложи повишаване на минималната заплата във Франция със 100 евро и обеща, че няма да се облагат с данъци доходите на пенсионерите получаващи до 2000 евро месечно. Освен това от данъци бяха освободени и доходите от извънреден труд. Според изчисленията на икономисти предложените от Макрон мерки ще струват на бюджета 15 милиарда евро. Според политолога проф. Ана Кръстева изминалата 2018 година е била доста бурна и драматична, със своите положителни и отрицателни страни. \"Франция с нейната революционна култура прикова вниманието ни. Там има едно демократично обновяване. Хора, които обичайно нямат право на глас, наричани още \"периферия\", заявиха ясно и категорично своята позиция\", обясни още Кръстева в \"Денят ON AIR\". По думите ѝ във Франция има постоянно протести, но не толкова бурни и изпълнени с агресия. \"Това е един позитивен демократичен урок. Един лидер като Еманюел Макрон слезе на земята. Правителството с огромна скорост ревизира генерални насоки в своята политика. Способността на улицата да промени за рекордно кратко време е един положителен урок\", коментира още тя. Проф. Кръстева е категорична, че Европа има нужда от реформатори, както и от вдъхновяващи хора, а проблем за Макрон ще е, че месеци преди евроизборите неговият ореол падна.", "date": "2018.12.21", "title": "Политолог: 2018 година бе доста бурна и драматична за Европа"}
{"url": "https://www.bgonair.bg/bulgaria/2018-12-21/dokladat-za-nov-mnogotselevi-iztrebitel-za-vvs-veche-e-v-ministerskiya-savet", "text": "\r\n Министърът на отбраната Красимир Каракачанов внесе в Министерския съвет доклад с резултатите за избор на нов изтребител за Военновъздушните сили на България. Изборът на армията е офертата от страна на САЩ за закупуването на 8 изтребителя F-16. Въпреки че рамката на България за закупуването на нова авиация беше 1,8 млрд. лв., а офертата от САЩ беше с 300 млн. повече, след преговори между двете страни стана ясно, че цената може да бъде смъкната. Другите 2 оферти бяха от страна на Швеция за Gripen и Италия с Eurofighter.  Докладът е дело на междуведомствената експертна комисия и политико-военната група. Той съдържа обобщение на оценките и анализите на офертите, постъпили от страните-участници в процедурата.  На тази база се предлага конкретен вариант за решение на Министерския съвет и Народното събрание, с който да бъде продължена и окончателно финализирана процедурата за придобиване на нов многоцелеви изтребител съгласно технико-тактическите данни на предложените самолети, ценовите предложения и геостратегическите интереси на страната.", "date": "2018.12.21", "title": "Докладът за нов многоцелеви изтребител за ВВС вече е в Министерския съвет"}
{"url": "https://www.bgonair.bg/world/2018-12-21/petima-zaginali-i-8-izcheznali-sled-vzriv-v-mina-v-chehiya", "text": "\r\n 13 души загинаха, а 10 са ранени след експлозия в каменовъглена мина близо до границата с Полша. Взривът е станал на 800 метра под повърхността.  Разрушени са някои от тунелите. В тях е имало датчици, които е трябвало да сигнализират при опасна концентрация на метан във въздуха. Говорителят на компанията съобщи, че най-вероятно загиналите миньори са поляци, изпратени от базирана в Полша минна компания \"Алпекс\". В момента тече спасителна операция за издирване на оцелели.", "date": "2018.12.21", "title": "13 загинали и 10 ранени след взрив в мина в Чехия"}
{"url": "https://www.bgonair.bg/world/2018-12-21/strelba-v-tsentara-na-viena-edin-chovek-zagina-a-drug-e-tezhko-ranen", "text": "Стрелба в центъра на Виена. Един човек загина, а друг е тежко ранен, след като мъж откри огън в заведение в австрийската столица.  Настъпила е паника, околните улици са отцепени от патрули, стрелецът се издирва.  Над града кръжи полицейски хеликоптер. По първоначална информация стрелбата е с криминални мотиви, най-вероятно поръчково убийство.", "date": "2018.12.21", "title": "Стрелба в центъра на Виена, един човек загина, а друг е тежко ранен"}
{"url": "https://www.bgonair.bg/bulgaria/2018-12-21/op-i-gerb-pak-v-skandal-zakonat-za-veroizpovedaniyata-zastana-pomezhdu-im", "text": "\r\n Коалиционните партньори в управлението ГЕРБ и \"Обединени патриоти\", в пореден сблъсък. Причината са промените в Закона за вероизповеданията.  \"Обединените патриоти\" видяха тежка сделка между ГЕРБ и ДПС в приемането на така наречения от тях \"антибългарски закон\" за вероизповеданията.  Едно от основните предложения за промени, направено от Обединените патриоти, не беше прието. Те искаха финансирането на вероизповеданията от чужбина да бъде забранено.  По 10 лева за всеки вярващ от религиите у нас с над 1% от населението - ислям и православно християнство. Това предвижда новият закон. Горна граница обаче има само за християнското вероизповедание - 15 млн. лева.  Именно това скара депутатите от управляващата коалиция. В закона е предвидена възможност за отпускане на допълнителни пари над годишната субсидия, ако има обществен интерес за това. Въпреки уверенията на коалиционния партньор, че българският интерес е защитен, Обединените патриоти напуснаха демонстративно залата.  Междувременно евангелисти отново протестираха пред парламента днес. Те настояват да отпадне държавното финансиране и всяка религия да се издържа сама. В крайна сметка пари ще има за всички. Преди промените бюджетът предвиждаше плащанията към вероизповеданията да бъдат около 16 млн. лева. След измененията тази сума ще се увеличи повече от три пъти.", "date": "2018.12.21", "title": "ОП и ГЕРБ пак в скандал: Законът за вероизповеданията застана помежду им"}
{"url": "https://www.bgonair.bg/bulgaria/2018-12-21/sled-8-mesetsa-v-aresta-ivancheva-i-petrova-se-pribirat", "text": "Бившата кметица на столичния квартал \"Младост\" Десислава Иванчева и заместничката ѝ Биляна Петрова си отиват вкъщи.  Прокуратурата оттегли протеста си пред Апелативния специализиран съд, който постанови мярка \"домашен арест\" преди дни.  Двете излизат от ареста утре по обед след 8 месеца зад решетките. Обвинени са за получаване на подкуп в голям размер от строителния предприемач Александър Ваклин.", "date": "2018.12.21", "title": "След 8 месеца в ареста: Иванчева и Петрова се прибират!"}
{"url": "https://www.bgonair.bg/bulgaria/2018-12-21/zaradi-natrovenite-uchenitsi-ot-varna-spryaha-deynostta-na-zavedenieto-i-firmata-za-ketaring", "text": "Агенцията по храните спря дейността на заведението и фирмата за кетъринг, свързани с хранителното отравяне на ученици от Варна. Пробите за стафилококи на персонала от заведението и от производственото предприятие са положителни. На собствениците на двата обекта ще бъдат съставени актове за административно нарушение. Припомняме, на 15 декември 58 деца получиха хранително отравяне по време на предколедно тържество в заведение във Варна, а едно от тях дори беше прието в болница.", "date": "2018.12.21", "title": "Заради натровените ученици от Варна: Спряха дейността на заведението и фирмата за кетъринг"}
{"url": "https://www.bgonair.bg/bulgaria/2018-12-21/za-posledno-prez-2018-godina-parlamentaren-kontrol-i-zasedanie-na-ns", "text": "Последен работен ден на народното събрание за тази година. 18 дни ще почиват депутатите по празниците. Ваканцията е предвидена от правилника на парламента. След като днес удари последният парламентарен звънец, народните избранници ще се върнат на работа на 9 януари. Ваканцията е като платения отпуск и заплатите няма да се намаляват. Депутатите трябва да изберат председател, зам.-председател и членове на Националното бюро за контрол на специалните разузнавателни средства и ще продължат с второто четене на промени в Закона за вероизповеданията. В парламентарния контрол ще участват министрите Боил Банов, Емил Караниколов, Теменужка Петкова и Петя Аврамова. ", "date": "2018.12.21", "title": "За последно през 2018 година: Парламентарен контрол и заседание на НС"}
{"url": "https://www.bgonair.bg/bulgaria/2018-12-21/masovo-balgarite-shte-ostanat-vkashti-za-koleda-i-nova-godina", "text": "Мнозинството от българите ще празнуват Коледа и Нова година вкъщи, а една пета от хората няма да подаряват подаръци на близките си за празниците. Това показват данните от национално представително изследване на \"Екзакта Рисърч\". 84% от анкетираните ще прекарат Бъдни вечер и Коледа със семейството си вкъщи. 67 на сто ще го направят и на Нова година.  По-малко са хората, които ще отидат на гости на свои близки и роднини за двата празника. Само 2% ще празнуват Коледа в заведение и 11 на сто ще са навън на Нова година. Средно около 20% от българите ще пътуват в страната за празниците, 2 и 4% ще са в чужбина съответно за Коледа и Нова година, а между 70 и 80 на сто от анкетираните признават, че няма да пътуват никъде.", "date": "2018.12.21", "title": "Масово българите ще останат вкъщи за Коледа и Нова година"}
{"url": "https://www.bgonair.bg/sutreshen-blok/2018-12-21/kray-na-politicheskiya-sezon-kakva-beshe-godinata-za-deputatite", "text": "\r\n Днес е последният работен ден за депутатите. Скандали, оставки, случайно вметнати реплики и протести белязаха политическия сезон на 2018 г. Годината започна с европредседателство на страната ни, по време на което се изведе ключовата тема за Западните Балкани. Експертите доцент Мария Пиргова и Антон Тодоров бяха категорични в студиото на \" \", че страната ни се е справила много добре с европредседателството. През 2018 година имаше и много спорове между депутатите и разклащания на стабилността в управляващата коалиция. \"Смятам, че доколкото имаше разклащания, те бяха разклащани до голяма степен от опозицията, защото тя много огладня. Тази опозиция е вече в карантина близо 8 години с едно малко изключение по времето на Орешарски. Ако погледнете публичните политики тогава и ги сравните със сегашните, ще видите една драматична разлика\", коментира  Антон Тодоров в \" \". Според доц. Мария Пиргова отличително за премиера Бойко Борисов през тази година е, че рязко е загубил доверието на хората. По нейни думи той работи като отиващ си политик и законите, които сега се приемат в парламента, са за закрепяне на статуквото със страх. \"Това са едни антидемократични закони, срещу които цялото общество се възмущава и предполагам ще се надигне, защото това ще се съчетае с вдигането на цените. Ще бъдем свидетели на огромно недоволство\", коментира доц. Пиргова пред  . По нейни думи през следващата година ни очаква или програмен кабинет, или избори съчетани с европейските или местните такива.  Според Антон Тодоров БСП не биха могли да спечелят нито европейските, нито местните избори.   ", "date": "2018.12.21", "title": "Край на политическия сезон: Каква беше годината за депутатите?"}
{"url": "https://www.bgonair.bg/bulgaria/2018-12-21/zimniyat-sezon-na-vitosha-zapochva-tazi-vecher", "text": "\r\n Новият зимен сезон на Витоша ще бъде открит днес с нощно каране. Тази зима ще бъде въведено намаление при нощното каране, а ски картите за деца до 12-годишна възраст ще струват 1 лев. За останалите услуги няма да има промяна в цените. Дневната карта остава с цена от 35 лева за възрастни, а картата за нощно каране - 26 лева. В събота ще бъде пуснат и кабинковият лифт, който беше в кратък период на профилактика. От утре съоръжението \"Симеоново-Алеко\" ще работи всеки ден от 8:30 до 16:30 часа. \n 10 нови автобуса ще возят туристи до Витоша. Те са по линиите 63 и 66. Превозните средства бяха представени днес пред Националния исторически музей в София, а с тях се обновява автопарка на Столичната община. Кметът на София Йорданка Фандъкова каза, че автобусите, които до този момент са обслужвали линиите, които превозват туристи към Витоша, са изключително остарели и са създавали неудобство за гражданите.  Новите превозни средства, които от утре ще обслужват линиите 63 и 66, са пригодени за пътуване в зимни условия и в багажните им отделения могат да носят ски и друга зимна екипировка, така че за туристите да бъде по-удобно да стигнат до пистите на Витоша.", "date": "2018.12.21", "title": "Зимният сезон на Витоша започва тази вечер, нови автобуси ще возят до планината"}
{"url": "https://www.bgonair.bg/bulgaria/2018-12-21/roditeli-zabraviha-bebeto-si-na-letishte-sofiya", "text": "Родители забравиха бебето си на летище \"София\". Майката и бащата установяват липсата му по време на паспортната проверка. На летището най-често пропускаме да вземем със себе си лични документи, очила, колани, телефони, лаптопи, но рядко и децата си, разказват от столичня аеропорт. Случаят обаче завършва благополучно и детето е предадено на родителите. За да отговори на очакванията на пътниците, столичното летище пази вещите ни достатъчно дълъг период от време.   ", "date": "2018.12.21", "title": "Родители забравиха бебето си на летище \"София\""}
{"url": "https://www.bgonair.bg/sutreshen-blok/2018-12-21/ravnosmetka-za-2018-g-gerb-se-hvali-s-postignatoto-bsp-kritikuva", "text": "\r\n \"Много неща ще останат в историята от тази година. Във външнополитически план това безспорно е изключително успешното европредседателство. България постигна голям успех, извеждайки много важна тема за цяла Европа, каквато са Западните Балкани\", коментира пред Bulgaria ON AIR депутатът от ГЕРБ Спас Гърневски в последния работен ден на парламента за 2018 г. \"Демокрацията става след избори, не с куршуми, не с оръжия. Погледнато почти 2 години след изборите, мнозинството изпълнява своята програма. Изпълнява се това, което са обещали управляващите. От 1 януари минималната заплата става 560 лева, средната - 1200 лева\", каза още народният представител.  Спас Гърневски подчерта, че правителството заделя 437 млн. лева за хората с увреждания и нарече предложението на Ахмед Доган за програмен кабинет тюрлюгювеч. Заместник-председателят на ПГ на БСП Христо Проданов беше на противоположно мнение. По думите му парламентарната година е била изпълнена със скандали, а дебатът е бил изпразнен от съдържание.  \"Поредната изгубена за България година. Опитахме се да изпълним със съдържание дебата в пленарната зала. Предложихме алтернативен държавен бюджет и бюджет за НЗОК\", коментира той за \"България сутрин\".  Запитан за трите неуспешни вота на недоверие към правителството Проданов отговори: На България е необходима визия за развитие в следващите 15-20 години, завърши депутатът от БСП.  ", "date": "2018.12.21", "title": "Равносметката за 2018 г.: ГЕРБ се хвалят с постигнатото, БСП критикува"}
{"url": "https://www.bgonair.bg/bulgaria/2018-12-21/ideyata-na-dogan-za-programen-kabinet-razbuni-duhovete-no-ne-sreshtna-podkrepa", "text": "\r\n Заявката на почетния председател на ДПС Ахмед Доган за програмен кабинет разбуни духовете в парламента. Доган е категоричен, че страната ни се нуждае от консолидация и настоява за промяна на модела на управление в страната.  Идеята му засега не се приема от останалите парламентарни групи в Народното събрание. Лидерът на БСП Корнелия Нинова бе категорична, че програмен кабинет не е решението, а според председателя на ПГ на ГЕРБ Цветан Цветанов нужда от преформатиране няма. \"Към настоящия момент имаме парламентарно мнозинство. Получаваме парламентарна подкрепа и от опозицията\", заяви Цветанов. \"Г-н Доган поставя много правилна диагноза на болежките на българското общество и грешно решение на тези болежки, според нас\", коментира Корнелия Нинова.  По-краен в оценката си бе председателят на НФСБ Валери Симеонов, който определи предложението на Доган като глупост. \"Какъв програмен кабинет?! Държавата си има кабинет. Откъде накъде ще развиваме някакви фантастични хипотези\", заяви Симеонов. В последния пленарен ден имаше разрив между \"Обединени патриоти\" и ГЕРБ заради Закона за вероизповеданията. Голяма част от исканията на Патриотите, като например ограничаването на външното финансиране, отпаднаха от окончателните текстове, а това ги накара да напуснат пленарната зала.", "date": "2018.12.21", "title": "Идеята на Доган за програмен кабинет разбуни духовете, но не срещна подкрепа"}
{"url": "https://www.bgonair.bg/bulgaria/2018-12-21/intenziven-trafik-na-izhoda-na-stolitsata-ochakva-se-da-e-taka-prez-tseliya-den", "text": "\r\n В навечерието на коледните празници започна голямото пътуване. По обяд на изходите на София тапи не се образуват, но трафикът е интензивен и се очаква такъв да бъде през целия ден. Над 70 хиляди автомобила ще тръгнат по АМ \"Тракия\". Ще се осигурява реверсивно движение, където е нужно, а ремонтните дейности по магистралата са замразени, за да не се затруднява допълнително движението.  На всички изходни артерии ще има по два полицейски екипа, които ще контролират и приоритетно ще пускат \"зелена вълна\" на всички, които напускат столицата.  Тежкотоварните автомобили ще бъдат спирани между 16 и 20 часа днес и утре, за да бъде облекчен трафика, който допълнително ще бъде утежнен заради мъглата. Освен това преди няколко дни БДЖ пусна допълнителна продажба на билети и 15 400 места, които ще бъдат осигурени чрез допълнителни вагони към композицията.  Освен повече билети, има и намаления, така че ако си купите двупосочен билет ще ви излезе по-евтино. Централна автогара София също пусна допълнителни 80 автобуса, които са с 30 по-малко от миналата година. Засилени са и мерките за сигурност.", "date": "2018.12.21", "title": "Интензивен трафик на изхода на столицата, очаква се да е така през целия ден"}
