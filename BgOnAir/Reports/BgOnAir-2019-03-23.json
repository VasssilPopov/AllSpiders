{"url": "https://www.bgonair.bg/world/2019-03-23/afrikanskite-teroristi-ot-ash-shabab-shturmuvaha-pravitelstvena-sgrada-v-mogadishu", "text": "Терор в Сомалия. Бойци на ислямистката групировка \"Аш Шабаб\" взривиха кола бомба пред правителствена сграда в центъра на сомалийската столица Могадишу.  Веднага след атаката сградата е била щурмувана. В нея се помещават две министерства. Петима души са загинали, включително заместник-министърът на страната.  Най-малко 11 души са ранени. Свидетели разказват, че в сградата се чували изстрели. Очаква се броят на жертвите и пострадалите да се увеличи. \"Аш Шабаб\" е най-активната ислямистка екстремистка групировка в Африка. Харесайте ни във Facebook ", "date": "2019.03.23", "title": "Групировката \"Аш Шабаб\" щурмуваха правителствена сграда в Могадишу"}
{"url": "https://www.bgonair.bg/economy/2019-03-23/25-ot-avtomobilite-v-es-sa-s-balgarski-chasti-podcherta-emil-karanikolov", "text": "Всеки четвърти автомобил, произведен в ЕС, е с части, изработени в България. Това заяви икономическият министър Емил Караниколов на срещата на високо равнище на Алианса на консерваторите (АКРЕ), която се проведе в НДК. Той поясни, че у нас има около 220 компании, които работят в този сектор, а родната икономика е насочена към износа. По думите му България има един балансиран ръст на преките чужди инвестиции, като през 2017 г. те са били над 1,38 млрд. евро, а през 2018 г. са 1,5 млрд. евро. Основният проблем на българската икономика е липсата на работна ръка, като безработицата е около 6 на сто и постоянно се свива. Инфлацията миналата година е била 2,8 %, а в началото на тази - 2,9 на сто. По думите на Караниколов обаче е важно, че ръстът на заплатите и пенсиите изпреварва инфлацията, пише \"Монитор\". Бизнесът пък всяка година вдига заплатите между 8 и 12%. Министърът на туризма Николина Ангелкова пък заяви, че миналата година у нас е имало 9,2 млн. чужди туристи, а приходите са били около 8,4 млрд. лева, което е ръст с 4% спрямо предходната година. Страната ни е на трето място след Италия и Гърция по артефакти в ЕС и на 2-ро място по естествени извори, което е основа да развиваме балнеотуризма. Една от целите пък е родните курорти да се превърнат в конгресни центрове в \"крилата на сезона\", т.е времето от март до май и от края на септември до ноември. Ведомството има и специална програма за привличане на чартърни полети към България. Другата цел е да се пренасочи туристопотока към вътрешността на страната. Съвместно с балканските страни пък е разработен балкански маршрут, който заедно да промотираме. Предстоят обаче срещи с туроператори и хотелиери. Харесайте ни във Facebook ", "date": "2019.03.23", "title": "25% от автомобилите в ЕС са с български части, подчерта Емил Караниколов"}
{"url": "https://www.bgonair.bg/world/2019-03-23/priklyuchi-razsledvaneto-na-ruskata-namesa-v-izborite-v-sasht", "text": "В САЩ приключи разследването на прокурор Робърт Мълър за намеса на Русия в изборите през 2016 година. Докладът вече е предаден в министерството на правосъдието.  Разследването продължи близо две години и хвърли сянка върху управлението на Доналд Тръмп. То трябваше да установи дали хора от щаба му са помагали на руските служби да повлияят на президентските избори и да дискредитират Хилари Клинтън.  По казуса досега са повдигнати обвинения на 34 души и 3 организации. Седем души са признали вината си, един е осъден, четирима са в затвора, а петима са с произнесени присъди, като сред тях са едни от най-близките сътрудници на Доналд Тръмп. Харесайте ни във Facebook ", "date": "2019.03.23", "title": "Приключи разследването на руската намеса в изборите в САЩ"}
{"url": "https://www.bgonair.bg/economy/2019-03-23/fitch-povishi-perspektivata-na-dalgosrochniya-krediten-reyting-u-nas", "text": "Международната рейтингова агенция Fitch Ratings повиши перспективата на дългосрочния кредитен рейтинг на България от стабилна на положителна, съобщава министерството на финансите. Агенцията потвърди дългосрочния кредитен рейтинг на България на ниво BBB в чуждестранна и местна валута, тавана за рейтинг на страната A-, както и краткосрочния кредитен рейтинг в чуждестранна и местна валута на ниво F2. Подобряването на перспективата до положителна отразява оценката на Fitch Ratings за това, че ключови показатели, влияещи на рейтинга, имат по-добро представяне у нас в сравнение с групата държави с рейтинг BBB, предаде  . Бюджетните резултати са преизпълнени, с което допълнително се засилва фискалната и дълговата позиция на България в сравнение с останалите държави. Оценяваният бюджетен излишък през 2018 г. на начислена основа се очертава да бъде по-висок в сравнение с предишната прогноза, което е най-доброто представяне на страната през последните 20 години. От гледна точка на Fitch, ангажиментът на България за разумна фискална политика ограничава рисковете пред страната. От рейтинговата агенция очакват растежът на брутния вътрешен продукт (БВП) да се засили през 2019-2020 г. (средно 3,3 %) след по-силно от очакваното забавяне през 2018 г. до 3,1 %. Според агенцията показателите за външните финанси на България продължават да се подобряват и превъзхождат тези за държавите с рейтинг BBB. В края на 2018 г., положителната външна позиция на страната се затвърдила, докато държавите със сходен рейтинг са нетни длъжници. От Fitch посочват факторите, които поотделно или заедно биха предизвикали повишаване на оценката за рейтинга. Това са продължаващо подобряване на външните и фискални баланси, напредък в присъединяването към еврозоната, благоприятни перспективи за икономически растеж, които водят до по-бързо приближаване към нивата на доходите за държавите от групата със сходен рейтинг. Бъдещи развития, които поотделно или заедно биха довели до негативни действия по рейтинга, са появата на външни дисбаланси, влошаване на външната конкурентоспособност, както и рязко покачване на държавния дълг, водено от фискално разхлабване или материализиране на условни задължения в баланса на държавата. Харесайте ни във Facebook ", "date": "2019.03.23", "title": "Fitch повиши перспективата на дългосрочния кредитен рейтинг у нас"}
{"url": "https://www.bgonair.bg/world/2019-03-23/ulitsite-na-london-se-napalniha-s-protestirashti-sreshtu-brexit", "text": "Хиляди излязоха на улиците в британската столица, за да се включат в мащабна анти-Brexit демонстрация. Протестиращите искат провеждането на втори референдум.  Демонстрацията е организирана от движението \"Вотът на народа\". Протестите идват на фона на отлагането на Brexit. Брюксел се съгласи да удължи периода за излизането на Великобритания от съюза, като предостави два варианта.  Ако следващата седмица британските депутати одобрят сделката за Brexit, напускането ще се отложи до 22 май. Ако отхвърлят споразумението за трети пъти, Обединеното кралство ще остане в Европейския съюз до 12 април. Харесайте ни във Facebook ", "date": "2019.03.23", "title": "Улиците на Лондон се напълниха с протестиращи срещу Brexit"}
{"url": "https://www.bgonair.bg/oporni-hora/2019-03-23/rosen-plevneliev-borisov-dokazva-che-mozhe-da-obarne-edin-trend-kogato-se-useshta-che-ima-naprezhenie", "text": "\r\n \"Цветанов трябва да излезе и да обясни с думи прости! Сега институциите са на ход! Дължат отговор на народа. Груба грешка на Радев е да коментира тази тема, по начина, по който той го направи\", коментира бившият президент Росен Плевнелиев.  \"Радев като говори за апартаментите на властта, защо не каза нищо за ТЕЦ-а на Доган, или за дупката във Варна? Това е двоен стандарт. Прокуратурата трябва да провери и ТЕЦ-а и случая с дупката във Варна. Целта на Радев е да стане министър-председател. Той изпълнява опорните точки на Кремъл. Популистично и задкулисно беше избрана Елена Йончева за водач на евролистата. Истината е, че в последните години Станишев направи много приятно впечатление като лидер на ПЕС\", подчерта още той в предаването \"Опорни хора\". ", "date": "2019.03.23", "title": "Плевнелиев: Борисов доказва, че може да обърне един тренд, когато се усеща че има напрежение"}
{"url": "https://www.bgonair.bg/familno/2019-03-23/da-otrasnesh-s-lav-istoriyata-na-tipi-hedran", "text": "\r\n Репортерът на \"Фамилно\" Димана Мирчева разказва за един лъв, който години наред обитава къщата на холивудската актриса Типи Хедрън. Тя е музата на Хичкок и също така майка на друга голяма американска актриса - Мелани Грифит. Какво е да отраснеш с лъв до себе си? Още видеа от \"Фамилно\" може да намерите ", "date": "2019.03.23", "title": "Да отраснеш с лъв: Историята на Типи Хедрън"}
{"url": "https://www.bgonair.bg/bulgaria/2019-03-23/roditeli-nastoyaha-za-ostavkata-na-uchilishten-direktor-v-bankya", "text": "Родители поискаха отстраняването на директорка на училище в Банкя, заради скандалния запис на директора, за който ви разказахме в началото на седмицата.  В него се чува заповед към учителите нито един родител да не прекрачва прага на директорския кабинет. Самият директор потвърди, че записът е автентичен, но заяви, че думите ѝ са извадени от контекста.  Родители на ученици в Банкя изпратиха отворено писмо до премиера Бойко Борисов, министъра на образованието, кмета и омбудсмана, в което настояват директорът да подаде оставка. Харесайте ни във Facebook ", "date": "2019.03.23", "title": "Родители настояха за оставката на училищен директор в Банкя"}
{"url": "https://www.bgonair.bg/direktno/2019-03-23/ochakva-ni-kriza-za-rabotna-raka-v-sferata-na-uslugite", "text": "\r\n Очертава се криза за работници в сферата на услугите, каза Гергана Саръиванова от БСК в предаването    по . Тя  посочи, че в редица професии вече недостигът на работна ръка и се усеща сериозно.", "date": "2019.03.23", "title": "Очаква ни криза за работна ръка в сферата на услугите"}
{"url": "https://www.bgonair.bg/familno/2019-03-23/dimana-mircheva-izsledva-norvezhkata-kuhnya", "text": "\r\n В рубриката \"Фамилна кухня\" на предаването \"Фамилно\" репортерът Димана Мирчева отиде на обяд в Норвегия.  Традиционната норвежка кухня използва продукти, които лесно се получават в местните условия - риба и морски дарове, свинско месо, картофи и други кореноплодни растения.  Националното ястие на Норвегия е задушено агнешко и говеждо месо. Разбира се, всички тези деликатеси са с непроизносими за нас имена. Още видеа от \"Фамилно\" може да намерите ", "date": "2019.03.23", "title": "Димана Мирчева изследва норвежката кухня"}
{"url": "https://www.bgonair.bg/bulgaria/2019-03-23/za-minalata-godina-nad-80-registrirani-seksualni-posegatelstva-nad-detsa", "text": "\r\n Над 80 случая на сексуално посегателство срещу деца и непълнолетни са регистрирани в страната за миналата година. От началото на тази са разкрити 8 случая на педофилско посегателство, сочи статистиката на Главна Дирекция \"Борба с организираната престъпност\". Как да ги разпознаем в мрежата и да предпазим най-уязвимите от тях? Над седем хиляди сигнала са подадени за изминалата година в центъра за безопасен интернет. Най-много са за детска порнография и снимки със сексуална експлоатация на деца.  Педофилите в интернет често си създавали фалшиви профили, с които се представяли за връстници на детето. Ако профилът на детето не е заключен - проучвали интересите му, а след това започвали комуникация с него, за да се изгради доверие. Снимките, които детето изпраща на престъпника - често служели за търговия между педофилите в интернет. Обикновено тези мъже са между 20 и 50 годишни.  70% от българските деца твърдят, че са прибягвали към блокиране на профили в социалните мрежи, защото са били подлагани на психически тормоз, който не винаги се разпознава от децата. Експертите съветват - при първи контакт с подозрителни хора е важно кореспонденцията да се заснеме, профилът да се блокира и веднага да се каже на родителя. Наказанието за притежаване на детска порнография и за по-тежки сексуални посегателства е от 1 до 10 години лишаване от свобода. Харесайте ни във Facebook ", "date": "2019.03.23", "title": "За миналата година: Над 80 регистрирани сексуални посегателства над деца!"}
{"url": "https://www.bgonair.bg/bulgaria/2019-03-23/priklyuchi-mezhdunarodniyat-zimen-kongres-interski", "text": "\r\n Снощи в Пампорово беше закрит \"Интерски\" конгресът. Той се провежда веднъж на четири години, а тази година домакин беше България.  Във форума участваха най-добрите ски инструктори и експерти от цял свят. Целта е да популяризират зимните спортове, да се промотира развитието на ски курортите и на туризма у нас.  По време на конгреса, над 130 деца от Смолян и Чепеларе получиха първите си уроци под ръководството на най-добрите ски учители от цял свят.  Следващият конгрес ще се проведе след 4 години във Финландия. Харесайте ни във Facebook ", "date": "2019.03.23", "title": "Приключи международният зимен конгрес \"Интерски\""}
{"url": "https://www.bgonair.bg/familno/2019-03-23/sabotnata-familna-ekskurziya-ni-otvezhda-v-turkmenistan", "text": "\r\n В рубриката на предаването \"Фамилно\" за \"Фамилна екскурзия\" с Posoka.com целта е Туркменистан.  През 2013 година Ашхабад, столицата на Туркменистан, влиза в рекордите на Гинес, като града с най-много сгради облечени в бял мрамор. Ако в съветско време градът е приличал по скоро на малък провинциален руски град, то сега туркменската столица смайва с високи нови сгради, огромни булеварди, пълни с бели нови автомобили, забързани нанякъде. Още видеа от \"Фамилно\" може да намерите ", "date": "2019.03.23", "title": "Съботната \"Фамилна екскурзия\" ни отвежда в Туркменистан "}
{"url": "https://www.bgonair.bg/world/2019-03-23/frantsiya-vze-strogi-merki-za-protestite-na-zhaltite-zhiletki", "text": "Франция с драконовски мерки срещу протестите на жълтите жилетки. От вчера Париж се подготвя за 19 пореден протест днес. Забранени са събирания на \"Шанз Елизе\" и на 100 метра навътре по преките на булеварда.  Издадена е забрана и за площад \"Шарл дьо Гол\", около президентството и Националното събрание на Франция. А движението на автомобили в района около Елисейския дворец ще бъде спряно.  За първи път правителството разполага войници, които да поддържат сигурността. Тези мерки бяха взети след безредиците и вандалските прояви миналата събота.  Тогава демонстрантите нанесоха огромни щети във френската столица, а повече от 100 сгради бяха запалени. Харесайте ни във Facebook ", "date": "2019.03.23", "title": "Франция взе строги мерки за протестите на жълтите жилетки "}
{"url": "https://www.bgonair.bg/world/2019-03-23/padna-posledniyat-bastion-na-islyamska-darzhava", "text": "Падна и последният бастион на \"Ислямска държава\". Новината беше съобщена от говорител на \"Сирийските демократични сили\" - подкрепяната от Съединените щати опозиционна сирийска групировка.  По думите на Мустафа Бали, град Багуз е освободен, а така нареченият халифат е напълно елиминиран. Сирийските демократични сили, в които централна роля играят военни формирования на сирийските кюрди, водят битки за превземането на Багуз в Източна Сирия от няколко седмици. Въпреки поражението, терористичната групировка остава заплаха. Някои от нейните бойци все още оказват съпротива в Централна Сирия. Групировката има свои разклонения и на египетския Синайски полуостров, в Либия, Афганистан и на други места, където води партизанска война както с местните власти, така и с някои съперничещи ислямистки групировки. Харесайте ни във Facebook ", "date": "2019.03.23", "title": "Падна последният бастион на \"Ислямска държава\""}
{"url": "https://www.bgonair.bg/world/2019-03-23/poredni-protesti-sreshtu-vuchich-i-upravlyavashtata-partiya-v-sarbiya", "text": "\r\n Напрежението в Сърбия не стихва. И днес в страната се очаква вълна от протести срещу президента Александър Вучич и управляващата \"Сръбска прогресивна партия\".  Снощи в редица градове се проведоха шествия под надслов \"Един от пет милиона\". Вече близо три месеца продължават протестните походи с многобройни критики към властта.  Демонстрантите също така настояват да бъдат открити извършителите и поръчителите на убийството на един от лидерите на косовските сърби Оливер Иванович, както и да бъдат преследвани извършителите и на други престъпления. Харесайте ни във Facebook ", "date": "2019.03.23", "title": "Поредни протести срещу Вучич и управляващата партия в Сърбия"}
{"url": "https://www.bgonair.bg/world/2019-03-23/zhertvite-ot-vzriva-v-himicheskiya-kitayski-zavod-nadhvarliha-60", "text": "Над 60 са вече жертвите на взрива в химически завод в Източен Китай, който избухна в четвъртък следобед. 60 души са тежко ранени, а 28 все още са в неизвестност.  Властите в град Янчън заявиха, че след взрива в болница е оказано лечение на 640 души. Експлозията е била толкова мощна, че сеизмолози са я отчели като слабо земетресение.  Пожарът бе овладян едва вчера. Причините за трагедията все още се изясняват. Още една трагедия беляза Китай - 26 души загинаха, а други 28 са ранени, след като туристически автобус избухна в пламъци.  Петима от пострадалите са в тежко състояние. Инцидентът е станал в град Чанде. Причините за пожара все още не са ясни. Полицията е задържала и двамата шофьори. Харесайте ни във Facebook ", "date": "2019.03.23", "title": "Жертвите от взрива в химическия китайски завод надхвърлиха 60"}
{"url": "https://www.bgonair.bg/bulgaria/2019-03-23/katastrofa-na-am-struma-bez-zhertvi-kola-se-obarnala-po-tavan", "text": "Затруднения за шофьорите има по магистрала \"Струма\", заради катастрофа. Лек автомобил се обърна по таван при отбивката за Рилския манастир днес по обяд.  За щастие при инцидента няма жертви и пострадали. Колата е била управлявана от млада жена, която е била засечена от друг шофьор. Автомобилът се е завъртял няколко пъти във въздуха и се е приземил по таван. Жената е прегледана в Благоевградската болница и освободена. Движението по магистралата се осъществяваше в едното платно. Харесайте ни във Facebook ", "date": "2019.03.23", "title": "Катастрофа на АМ \"Струма\" без жертви - кола се обърнала по таван"}
{"url": "https://www.bgonair.bg/bulgaria/2019-03-23/ochakva-se-na-kongresa-na-vmro-da-preizberat-karakachanov-za-lider", "text": "\r\n \n ВМРО решава как да се яви на Евроизборите през май. На конгрес на партията, предстои да бъдат избрани ръководните и контролните ѝ органи. На конгреса се очакваше да присъства и премиерът Борисов, но се обадил да се извини, че няма да може да присъства. Пожелал е успех на конгреса. Най-вероятната причина министър-председателят да отсъства е оставката на правосъдния министър Цецка Цачева. Тя е била одобрена от негова страна.  Очаква се Красимир Каракачанов да бъде преизбран като председател на ВМРО, а Ангел Джамбазки да бъде обявен като водач на листата за Европейския парламент.  На конгреса се очаква Каракачанов и министър Нено Димов да коментират оставката на Цецка Цачева.  Харесайте ни във Facebook   ", "date": "2019.03.23", "title": "Очаква се на конгреса на ВМРО да преизберат Каракачанов за лидер"}
{"url": "https://www.bgonair.bg/familno/2019-03-23/rubrikata-familno-darvo-ni-sreshta-s-agneshka-holand", "text": "\r\n В рубриката \"Фамилно дърво\" ще ви разкажем за изключителната полска филмова и театрална режисьорка Агнешка Холанд, която дойде на \"София Филм Фест\", за да представи новия си филм \"Мистър Джоунс\".  През 1933 г. Сталин осъжда на глад милиони украинци, заради абсурдните си идеи за индустриализация. Западът научава за тази страшна трагедия от един журналист - Мистър Гарет Джоунс, който е героят на този филм.  От онова време е и понятието \"гладомор\" - съчетание от двете украински думи за \"глад\" и \"унищожение\". Още видеа от \"Фамилно\" може да намерите ", "date": "2019.03.23", "title": "Рубриката \"Фамилно дърво\" ни среща с Агнешка Холанд"}
{"url": "https://www.bgonair.bg/bulgaria/2019-03-23/sabotata-ni-se-usmihva-s-proletno-vreme-zhivakat-do-21", "text": "Над по-голямата част от страната ще бъде предимно слънчево. По-значителни временни увеличения на облачността ще има над Източна България, но вероятността за валежи е малка. В Западна България ще духа слаб северозападен вятър, а в Източна - до умерен североизточен вятър. Преобладаващите максимални температури ще са между 16° и 21°, по-ниски ще останат в Североизточна България и по Черноморието – 10°-14°. Атмосферното налягане е по-високо от средното за март - слабо ще се понижи. Такава е прогнозата за времето на НИМХ. Над Черноморието ще има по-значителни увеличения на облачността, но вероятността за валежи е малка. Ще духа до умерен североизточен вятър. Максимални температури на въздуха: 10°-14°. Температурата на морската вода е 9-10°. Вълнението на морето ще е 1-2 бала. Над планините ще преобладава слънчево време с по-значителни увеличения на облачността в следобедните часове, но валежи не се очакват. Ще духа умерен до силен вятър от север-североизток. Максималната температура на височина 1200 метра ще е около 9°, на 2000 метра - около 3°. Харесайте ни във Facebook ", "date": "2019.03.23", "title": "Съботата ни се усмихва с пролетно време – живакът до 21°"}
{"url": "https://www.bgonair.bg/bulgaria/2019-03-23/do-2050g-romite-shte-sa-20-ot-naselenieto-trudov-rezerv-no-negramoten", "text": "Към 2050 г. ромите в България ще бъдат около 20% от населението на страната по прогнозни данни. Това население ще бъде с преобладаваща млада възрастова структура - то е реален резерв на пазара на труда, но проблемът е неграмотността, защото 80 на сто от ромите ще бъдат с образование под средното. Това каза пред \"Дарик\" доц. Георги Бърдаров, заместник-декан на Геолого-географския факултет на Софийския университет. \"Това население е на тази територия и ще живее на тази територия. По прогнозни данни около 2050 г. ще бъде около милион и сто-двеста хиляди. Или около 20-21% от населението на България, с преобладаваща млада възрастова структура. Т.е. реален резерв на пазара на труда. Но не може неграмотно население да бъде резерв на пазара на труда в развита европейска държава\", каза Бърдаров. \"Статистиката понастоящем е - висше образование - 0,5%, средно - 9%, т.е. над 90% с по-ниско от средното образование. Какъв резерв на пазара на труда? Прогнозните данни сочат към 2050 г., да кажем тенденциалният вариант, не песимистичният и не оптимистичният, около 3% висше, около 15% средно. Това пак е с над 80% по-ниско от средното. То ще тежи тогава отново на социалните системи и става затваряне на един изключително порочен и тежък кръг за България, ако не се направи нещо\", заяви демографът. \r\n  \r\nВ предаването на Дарик \"Реактивно\" доц. Бърдаров коментира и прогнозата на депутата от ГЕРБ Георги Марков, че след пет години в Европейския парламент ще има ислямска партия. Според демографа при условие, че в Европа има 50 милиона мюсюлмани, а те ще станат и 100 милиона, най-нормалното е тези хора да бъдат представени в европейските институции, вместо да се стига до радикализация. \r\n  \r\n\"В умерените ширини, които предлагат най-добри условия за живот и стопанска дейност на хората, никога не се е търпял демографски вакуум. Имало е такъв при чумни пандемии\", посочи той. Доц. Бърдаров обясни, че той се запълва по два начина - или свръх раждаемост, или свръхимиграция. \"За първото не може да очакваме в Европа - където и да се случи такова нещо, т.е. може да има прогноза за второто. Аз го прогнозирах преди 6-7 години. Тогава ме разсипаха от критика, че това било антипатриотично, антиевропейско. Но аз съм учен и представям картината такава, каквато е. Не, че се радвам на нея\", каза Бърдаров. \"България с това географско положение, с тези природно-климатични условия е уникална. Ние не си даваме сметка колко е уникална. Аз като географ го казвам това, не като демограф. Така че тази територия няма да остане празна. Това е сигурно. А демокрацията като форма на управление, управление на народа, която тръгва от Европа и Древна Атина, означава във властта да бъдат представени всички основни слоеве на населението. При положение, че в Европа има около 50, а ще станат 100 милиона мюсюлмани, най-нормалното нещо е те да бъдат представени във властта. И по-добре да бъдат представени от нормални, нерадикализирани, образовани хора, отколкото да се стига до радикализация. Това е моето мнение\", коментира демографът. Харесайте ни във Facebook ", "date": "2019.03.23", "title": "До 2050г. ромите ще са 20% от населението - трудов резерв, но неграмотен"}
{"url": "https://www.bgonair.bg/bulgaria/2019-03-23/zaradi-evtin-apartament-ministar-tsacheva-podava-ostavka", "text": "\r\n Министърът на правосъдието Цецка Цачева ще подаде оставка заради купения от нея евтин апартамент в столичния квартал \"Изток\". Цачева сама е изявила желание да напусне правителството в разговор с премиера Бойко Борисов. Тя е била привикана за обяснения в премиерския кабинет рано сутринта в събота. Официално оставката на Цачева трябва да бъде обявена от самата нея по-късно през деня. Всеки сгрешил със закупуването на апартаменти ще си понесе последствията, закани се по-рано през седмицата Борисов. Преди дни стана ясно, че Цачева е купила от \"Артекс Инженеринг\" апартамент в луксозна сграда в столичния кв. \"Изток”. Освен нея, с жилища в същата сграда са се сдобили Цветан Цветанов, Вежди Рашидов и заместник-министъра на спорта Ваня Колева. Според брокери цените на имотите в района се сред най-високите в София – около 2000 евро на квадрат. Справка в Службата по вписванията показва, че за около 200 квадрата е заплатена сума от 286 000 лева. Съседен апартамент с подобна квадратура е продаден по същото време на цена почти 40% по-висока. Цачева твърди, че няма нищо нередно в сделката и че е купила имота на груб строеж, така че е нормално цената да е по-ниска. За да изчисти напълно името си от скандала, тя е поискала проверката от главния прокурор и антикорупционната комисия, по време на която да бъдат проследени средствата, с които е придобит имотът, да се установи има ли конфликт на интереси с фирмата продавач, има ли злоупотреба с власт, както и други нарушения при договорните отношения. Междувременно стана ясно, че и Ваня Колева подава оставка като заместник-министър на младежта и спорта. Тя напуска поста по искане на премиера Бойко Борисов. Името на Колева също е замесено в скандала с имотите на властта. Харесайте ни във Facebook ", "date": "2019.03.23", "title": "Заради евтин апартамент: Министър Цачева подава оставка"}
{"url": "https://www.bgonair.bg/bulgaria/2019-03-23/protestirashti-okolo-turskata-granitsa-nikakvi-bezhantsi-v-balgariya", "text": "\r\n Няколко десетки души от района на Малко Търново, Болярово и Ямбол блокираха тази сутрин за около половин час движението по пътя за Малко Търново. Причината за протеста им е намерението за настаняване на мигранти в района. Демонстрантите носеха плакати с надписи: \"Никакви бежанци в България\" и \"Странджа и Сакар без ислямисти и терористи\". Организатори на недоволството са членове на политическата партия \"Възраждане\". Хората обясниха, че са възмутени от това, че няма подробна информация относно обявената обществена поръчка от страна на Министерството на вътрешните работи. Вчера заместник-министърът Красимир Ципов обясни, че няма да се строи нов бежански лагер, а обществената поръчка е за подготовка за площадки за временни кризисни центрове от затворен тип. Те ще се ползват само при съществено увеличение на миграционния натиск по границата ни с Турция. Терените се намират в Елхово, Малко Търново и Любимец. Средствата са по европейски фонд \"Убежище, миграция и интеграция\" - част от отпуснатите от Европейската комисия 160 милиона евро на страната ни. Според протестиращите обаче това не е вярна информация. Те посочиха, че средствата, които се предвиждат за настаняването на бежанците, трябва да бъдат пренасочени към по-важни сектори в страната. Към 9 часа днес движението по пътя за Малко Търново вече бе нормално. Харесайте ни във Facebook ", "date": "2019.03.23", "title": "Протестиращи около турската граница: \"Никакви бежанци в България\"!"}
