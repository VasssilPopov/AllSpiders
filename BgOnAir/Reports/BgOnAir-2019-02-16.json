{"url": "https://www.bgonair.bg/world/2019-02-16/tramp-pohvali-kitay-za-smartnite-prisadi-za-narkotrafikanti", "text": "Американският президент Доналд Тръмп похвали Китай за налагането на смъртно наказание за наркотрафиканти и намекна, че САЩ имат интерес да направят същото за справяне с този проблем, предаде Франс прес. В Китай наркотрафикантите се наказват с нещо, което се нарича смъртно наказание. Нашите наркотрафиканти пък получават въпроса \"а защо не глоба?\", каза иронично Тръмп пред журналисти в Белия дом. \"Така че, ако искаме да сме интелигентни, можем да бъдем. Може да спрем проблема с наркотиците. Можем да му сложим край много по-бързо, отколкото се смята\", добави Тръмп. Американският президент разказа, че в разговор с китайския си колега Си Цзинпин го попитал: \"Вие сте 1,4 милиарда души, как така нямате проблеми с наркотиците?\" На това, по думите на Тръмп, Си отвърнал, че нямат такива проблеми, защото наркотрафикантите получават смъртно наказание. \"Край на проблема\", заключи американският президент. Харесайте ни във Facebook ", "date": "2019.02.16", "title": "Тръмп похвали Китай за смъртните присъди за наркотрафиканти"}
{"url": "https://www.bgonair.bg/world/2019-02-16/rusnak-s-vulgarni-registratsionni-nomera-zagazi-v-sasht", "text": "В повечето американски щати комбинацията от букви и цифри за регистрационния номер се избира от собственика на автомобила. От това пострада руснак, който избра любопитни символи за своята Tesla Model S. Оказа се, че те са разбираеми дори за властите в САЩ. Живеещият от доста време зад океана Владимир Акунин регистрирал електромобила си през миналата година. Той решил да му сложи номера с надпис \"XYECLA\", чиито първи 3 букви не се нуждаят от превод в руския (а и в български език). Те се римуват с края на името на производителя на колата, пише  . Акунин се похвалил във Facebook с номерата и това веднага довело до реакция на властите. Местният транспортен департамент изпратил на руснака писмо, в което го уведомява, че трябва да върне регистрационните табели. Причината е, че част от символите в тях \"може да звучат като жаргонно обозначение на мъжки гениталии, ако се произнася на руски. И съответно то се приема като вулгарност\". От транспортното ведомство са дали срок на Владимир да върне номерата, като в него той може да подаде жалба срещу решението. Ако този срок не бъде спазен, а табелите не бъдат върнати, те се анулират автоматично и собственикът им няма право да ги използва. Любопитното е, че приятел на Владимир - също руснак, който живее в района, разполага с Tesla Model S с почти аналогичен номер. Разликата е, че буквата C е заменена с S. Той обаче все още не е получил нареждане да върне номерата. Харесайте ни във Facebook ", "date": "2019.02.16", "title": "Руснак с вулгарни регистрационни номера загази в САЩ"}
{"url": "https://www.bgonair.bg/world/2019-02-16/demonstranti-v-albaniya-zameriha-sgradata-na-pravitelstvoto-s-molotov", "text": "Сблъсъци и напрежение по време на антиправителствен митинг в Албания.  Поддръжници на албанската опозиция успяха да пробият полицейския кордон пред сградата на правителството и се опитаха да разбият вратите на сградата, където се помещава кабинетът на премиера Еди Рама.  Демонстрантите настояват за оставката му, както и за предсрочни избори. Те хвърляха коктейли \"Молотов\" и сигнални ракети. Полицията отговори със сълзотворен газ. Харесайте ни във Facebook ", "date": "2019.02.16", "title": "Демонстранти в Албания замериха сградата на правителството с \"Молотов\""}
{"url": "https://www.bgonair.bg/world/2019-02-16/potrebyavat-li-detsata-pornografsko-sadarzhanie-prez-smartfonite-si", "text": "Съвременният начин родителите да укротят поне за малко децата си, е да им връчат смартфон в ръцете, с който те да се занимават. Това ли е правилният подход обаче? Според един от съветниците на германското правителство, на децата под 14 години трябва да им бъде забранено да използват умните телефони, съобщава DW. Най-голямото притеснение идва от това, че те могат да станат свидетели на порнографско съдържание  още от ранна детска възраст, което да навреди на съзнанието им. \"Деветгодишните вече гледат такива снимки и клипове на техните връстници как мастурбират“, казва пред в. \"Funke\" Джулия фон Велер. \"Също както се опитваме да ги предпазим от алкохола и наркотиците, трябва да следим и за използването на смартфоните в прекалено ранна възраст“, допълва Велер, която е директор на асоциацията \"Невинни в опасност\". Полицията потвърждава и друга опасна статистика – все повече малки деца са замесени в скандали с порнографски изображения. На всеки две седмици органите на реда са викани в различни училища, за да разследват оплаквания. И сега, когато всички малчугани имат смартфони, заподозрените и виновните често са съвсем малки. Промяна на закона би бил лесно решение на този проблем, но ще предпази само децата от интернет. Харесайте ни във Facebook ", "date": "2019.02.16", "title": "Потребяват ли децата порнографско съдържание през смартфоните си?"}
{"url": "https://www.bgonair.bg/world/2019-02-16/poredna-masova-strelba-v-sasht-mazh-ubi-5-v-ilinoys", "text": "Масова стрелба в американския щат Илинойс, само на 65 километра от Чикаго и северните предградия, където живеят и много българи.  Няма данни за пострадали наши сънародници. А иначе шестима души са ранени, сред които има и полицаи. Състоянието на един от служителите на реда е сериозно.  През нощта местно време мъж откри стрелба в база на голяма компания в Аурора. Нападателят - 45-годишен мъж е застрелян от органите на реда. Той е бил служител на предприятието, но е уволнен преди две седмици. Властите предполагат, че става въпрос за акт на отмъщение. Районът остана отцепен. В Twitter американският президент Доналд Тръмп похвали добрата работа на силите за сигурност и изказа съболезнования на близките на жертвите. Харесайте ни във Facebook ", "date": "2019.02.16", "title": "Поредна масова стрелба в САЩ: Мъж уби 5 в Илинойс"}
{"url": "https://www.bgonair.bg/world/2019-02-16/vlastite-v-severna-makedoniya-osuetiha-atentat-ot-daesh", "text": "Властите в Северна Македония са предотвратили терористично нападение, планирано от привърженици на групировката \"Ислямска държава\", позната още като ДАЕШ.  Това е станало след сигнал от посолството на Съединените щати в страната. Арестувани са 20 членове на \"Ислямска държава\". Претърсени са няколко места, където би могло да бъдат извършени терористични нападения.  Конфискувано е голямо количество оръжие. Американското посолство в Скопие издаде предупреждение към пътуващите в Македония американци за повишен риск от терористично нападение.  По данни от края на 2016 година, около 150 македонски граждани са се присъединили към ислямистите в Ирак и Сирия.", "date": "2019.02.16", "title": "Властите в Северна Македония осуетиха атентат от ДАЕШ"}
