{"url": "https://www.bgonair.bg/world/2018-11-24/strelba-vav-florida-otne-zhivota-na-dvama-dushi", "text": "Двама души загинаха, а други двама са ранени при стрелба във американския щат Флорида.  Престрелката се случва в близост до магазин в град Браунсвил. Районът е отцепен, а полицията призовава хората да останат по домовете си.  В ход е разследване. Засега няма задържани за стрелбата.", "date": "2018.11.24", "title": "Стрелба във Флорида отне живота на двама души"}
{"url": "https://www.bgonair.bg/bulgaria/2018-11-24/zhivot-v-marsotiya-sofiya-otnovo-disha-otroven-vazduh", "text": "Въздухът в София отново е опасно мръсен, показват сензорите на airtube.info. От общината твърдят, че по-високите стойности на фини прахови частици в атмосферния въздух се дължат на липсата на вятър, на мъглите, на температурната инверсия и на използването на твърди горива за отопление, пише \"Сега\". Няколко пъти от общината се похвалиха, че правят хайки срещу горенето на гуми. В Софийския градски съд виси колективно дело срещу общината заради мръсния въздух. Неотдавна стана ясно, че големите български градове са сред най-замърсените в Европа според класацията на Numbeo.com. От 85 европейски столици и големи градове в индекса за замърсяване, София е на 17-то място, Пловдив - на 15-то, а Варна - на 27-мо място. Най-замърсеният град в Европа според това проучване е Тетово в Македония, Следван от Челябинск в Русия. Най-чист град, на последното място в класацията е Хелзинки. Индексът на замърсяването отчита чистота на въздуха, на водата и на градската среда. През октомври правителството внесе законопроект, според който кметовете, които не са намалили замърсяването на въздуха в общината през предходната година, да бъдат глобявани лично с от 5000 до 10 000лв.", "date": "2018.11.24", "title": "Живот в мърсотия: София отново диша отровен въздух"}
{"url": "https://www.bgonair.bg/economy/2018-11-24/depozitite-i-kreditite-rastat-podobryava-li-se-zhivotat", "text": "94 млрд. лв. обслужват оборота към октомври, засече БНБ. Те са с 9.7% повече от същия месец на миналата година. С 8.4% са се увеличили депозитите, отчитат още от централната банка. Към октомври те вече са 77.058 млрд. лв. От тях 50 102 млрд. лв. са депозити на домакинствата, които са се увеличили със 7.5% спрямо същия месец на 2017 г. Кредитите също растат - към края на октомври те вече са 57.122 млрд. лв., което е със 7.8% повече от преди година. Обратно изкупените кредити възлизат малко над 9 млрд. лв. и се увеличават с 15.9% спрямо октомври 2017 г., пише \"24 часа\". Нетните чуждестранни активи са 55.9 млрд. лв. в края на отчетния месец при 55.6 млрд. лв. в края на септември 2018 г. като нарастват със 7.7% в сравнение с октомври 2017 г. Чуждестранните пасиви са 9.8 млрд. лв. и на годишна база нарастват с 15.3%.", "date": "2018.11.24", "title": "Депозитите и кредитите растат: Подобрява ли се животът?"}
{"url": "https://www.bgonair.bg/bulgaria/2018-11-24/dnes-pochitame-pokrovitelkata-na-maykite-sv-ekaterina", "text": "На 24 ноември почитаме Св. Великомъченица Екатерина. Според преданието Екатерина е била дъщеря на Конт, управител на Александрия, Египет, по времето на император Максимиан. Тя получила блестящо образование, изучавайки работите на най-видните философи и учени, предава \"Дарик\". Екатерина заявила на родителите си, че ще встъпи в брак с онзи, който я превъзхожда по слава, богатство, красота и мъдрост. Младежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, която тайно изповядвала християнството, я изпратила при отшелник, който я посветил във вярата. Преданието разказва, как Екатерина се е срещнала с тогавашния император. Тя се опитала да го убеди, че извършва грешка като преследва християните. Екатерина успяла да привлече към християнската вяра жената на императора и много мъдреци, изпратени от императора да я върнат към езичеството. Впоследствие те били убити и обявени за мъченици. Императорът заповядал да я вкарат в затвора, където тя въвела в християнството всички, които я посещават. Поради това е осъдена на смърт чрез разпъване на колело. Колелото се разпаднало, когато Екатерина го докоснала, палачите не могли да я екзекутират по този начин и я обезглавили. В преданието се разказва как ангели отнесли тялото на мъченицата в планината Синай, където през VI век византийският император Юстиниан I основал Синайския манастир. Манастирът оцелял през вековете, като останал хранилище на безценни произведения на раннохристиянското изкуство, архитектура и илюстровани ръкописни книги. Светицата се чества като покровителка на майките. В българските традиции този ден е познат и като Катерининден. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива \"за Баба Шарка\". В Родопската област (Средни Родопи) светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне. В Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да \"замажат и затворят очите\" на мишките. Имен ден днес празнуват Екатерина, Катерина, Катя, Тинка, Катина, Тина и Катрин.", "date": "2018.11.24", "title": "Днес почитаме покровителката на майките Св. Екатерина"}
{"url": "https://www.bgonair.bg/world/2018-11-24/tihata-smart-na-yemen-glad-voyna-i-milioni-provaleni-zhivoti", "text": "\r\n От 2015 г. Йемен е в разрушителна гражданска война. Резултатът - около 85 хиляди деца под пет-годишна възраст са загинали от глад и болести.  Оценката е направена от международната хуманитарна организация \"Спасете децата\". А според ООН средната смъртност при така нареченото тежко остро недохранване е засегнало повече от 14 милиона души. 18 ноември 2018 година – 4 години след началото на кървавия конфликт между Иран и Саудитска Арабия – десет годишната Назиха Халеб постъпва в болница. Момичето е ранено тежко, след като домът ѝ в пристанищния град Ходейда е разрушен при въздушен обстрел. Три от сестрите ѝ загиват на място. Почерненият им баща ще помни вечно фаталния ден, в който домът и животът на семейството му са разрушени безвъзвратно. В последните дни Ходейда е арена на интензивни бойни действия. Самолети на оглавяваната от Саудитска Арабия военна коалиция, която подкрепя правителството на президента Мансур Хади, са извършили повече от 10 въздушни удара по позиции на бунтовниците Хути - поддържани от Иран.  Поредната ескалация идва на фона на призиви за прекратяване на кървавия конфликт. Хуманитарни работници молят за помощ, за да отговорят на нарастващия брой случаи на глад в страната. В някои райони хората са принудени да ядат листа, за да оцелеят. Йемен е най-бедната арабска страна. Тя е изправена пред тежка хуманитарна криза, докато се превръща в основна конфликтна зона в рамките на противопоставянето между Саудитска Арабия и Иран. Признаци за край на конфликта обаче няма. Войната е отнела живота на над 10 000 души, довела е до разселването на 2 милиона души и е докарала 28-милионното население на прага на глада.", "date": "2018.11.24", "title": "Тихата смърт на Йемен - глад, война и милиони провалени животи"}
{"url": "https://www.bgonair.bg/world/2018-11-24/ukrayna-pochita-pametta-na-zhertvite-na-golemiya-glad", "text": "Днес Украйна почита паметта на жертвите на \"Големия глад\", който отнема живота на 13 процента от населението на страната.  Според различни източници жертвите са между 4 и 15 милиона души. Точният брой обаче и до днес не е известен, тъй като съветският режим старателно заличава документите.  Голяма част от загиналите са деца. Гладът е наложен от режима на Сталин в началото на 30-те години на 20 век.  Лишени от всякаква храна, хората са умирали бавно в мъки, а след това били погребвани в могили. \"Големият глад\" е признат за геноцид в много страни.  През 2008 г. Европейският парламент прие резолюция, признаваща го за престъпление срещу човечеството. ", "date": "2018.11.24", "title": "Украйна почита паметта на жертвите на \"Големия глад\""}
{"url": "https://www.bgonair.bg/world/2018-11-24/parizhani-sashto-protestirat-sreshtu-tsenite-na-gorivata", "text": "Мащабен протест на жълтите жилетки се разяри в центъра на Париж. Хиляди блокираха булевард \"Шанз Елизе\".  Полицията използва сълзотворен газ, за да разпръсне демонстрантите. Основните пътни артерии и Айфеловата кула са затворени.  Недоволството е провокирано от повишаването на цените на горивата и увеличаването на данъците. В последните дни то прерасна и в бунт срещу цялостната политика на президента Еманюел Макрон.  Късно снощи по време на демонстрация в западната част на страната, напрежението ескалира. Мъж заплаши да взриви граната близо до бензиностанция.", "date": "2018.11.24", "title": "Парижани също протестират срещу цените на горивата!"}
{"url": "https://www.bgonair.bg/bulgaria/2018-11-24/tsvetanov-protestite-sa-organizirani-v-tyah-vizhdame-politicheski-litsa", "text": "\r\n \"Протестите са добре организирани, виждаме политически лица в тях\", обяви днес в Поморие лидерът на парламентарната група на ГЕРБ Цветан Цветанов.  Той присъства на третия национален форум на ГЕРБ за предприемачи \"Предприемачество. Развитие. Перспективи\". В рамките на събитието Цветанов ще изнесе лекция на тема \"Политически и икономически процеси в България и Европа\".  Цветанов коментира и скандала с НСО, свързан с кортежа на Десислава Радева. ", "date": "2018.11.24", "title": "Цветанов: Протестите са организирани – в тях виждаме политически лица"}
{"url": "https://www.bgonair.bg/bulgaria/2018-11-24/tih-prehod-kam-zimata-maglivo-i-s-temperaturi-do-13-gradusa", "text": "През нощта и утре до обяд облачността над по-голямата част от страната ще е значителна. Ще е почти тихо, в низините и котловините ще е мъгливо и на места там ще преръмява. Около и след обяд ще се появи слаб юг-югозападен вятър и с него ще настъпи по-съществено намаление на облачността и подобрение на видимостта. Минималните температури ще са между минус 2 и 3 градуса, максималните - от 2-3 градуса в местата с трайна мъгла в Северозападна България, до 11-13 градуса - в югозападните райони, сочи прогнозата за времето на НИМХ. Над Черноморието облачността ще е променлива, по-значителна в часовете до обяд. До обяд вятърът ще е от север, след обяд ще се ориентира от юг, ще е предимно слаб. Максималните температури ще са 7-9 градуса. Температурата на морската вода е около 12 градуса. Вълнението на морето ще е 1-2 бала. Над планините преди обяд ще е предимно облачно и мъгливо. Около и след пладне облачността ще се разкъса и намалее. Ще духа слаб западен вятър. Максималната температура на височина 1200 метра ще е около 7 градуса, на 2000 метра - около 1 градуса. В неделя преди обяд облачността ще е разкъсана, след това от запад ще се увеличава и сгъстява. Ще духа слаб югозападен вятър и температурите ще се повишат. През нощта срещу понеделник от запад ще започнат валежи от дъжд. В източната половина от страната югозападният вятър ще се усили. Ще се повишат минималните температури, дневните ще останат високи. През деня валежите ще обхванат цялата страна, ще бъдат слаби и умерени.", "date": "2018.11.24", "title": "Тих преход към зимата – мъгливо и с температури до 13 градуса"}
{"url": "https://www.bgonair.bg/bulgaria/2018-11-24/215-obshtini-sa-kandidatstvali-za-publichen-wifi-platen-ot-es", "text": "215 от 265-те български общини са кандидатствали за безплатен интернет в първия тур от записването за инициативата WiFi4ЕU на Европейската комисия. Тя предвижда отпускането на безвъзмездни средства за изграждане на бърза безжична връзка на обществени места. Това съобщиха от Брюксел, след като преброиха регистрациите, постъпили на интернет портала на WiFi4ЕU в началото на месеца. Общините имаха 2 дни да се запишат онлайн. Регистрация са успели да направят над 81% от всички общини в България, което подрежда страната ни сред държавите с най-висок интерес към инициативата, за чието реализиране отговаря българският еврокомисар Мария Габриел. Според правилата на конкурса Еврокомисията ще плати по 15 000 евро на община, за да инсталира тя безплатен безжичен интернет на обществени места като площади, паркове, гари, болници, читалища, библиотеки, административни сгради и да го поддържа 3 г. Европейската комисия разчита, че безжичната връзка ще позволи на младите да си търсят по-лесно работа и така ще допринесе за изкореняване на наследената от финансовата и икономическата криза висока младежка безработица. Комисията съобщава, че през първите 10 секунди след отварянето на портала за регистрация, са се записали 4000 общини, което е повече от парите, отпуснати за тура. Правилата за участие предвиждат разпределянето на чековете да става по реда на записване, като от държава могат да участват не повече от 224 общини, за да има за всички. Парите за първия етап ще стигнат само за около 2800 общини от общо кандидатствалите 13 198. През декември Мария Габриел ще обяви победителите, общините, след като евроагенцията за мрежите провери дали всички кандидати имат право на участие. Селекцията ще удари най-силно по италианските общини, където заявки са подали 3202 комуни и 2116-те кандидатствали испански общини. Пропорционално на броя на общините интересът към инициативата изглежда най-слаб в скандинавските държави, където безжичните връзки вече са добре разпространени. Като цяло обаче конкурсът се ползва с голяма популярност и стана причина за провала на първото набиране на кандидати, организирано през май. Тогава напливът за записване и слабости по интернет портала на Комисията, позволиха регистриране на участници преди официалното стартиране на кампанията. Само за няколко часа 18 000 общини подадоха документи, като 5000 успяха да се регистрират в първите секунди след отварянето. От обяснението на Мария Габриел, която отговаря за програмата, стана ясно, че сайтът е работил само 1 ден. След това той бил дезактивиран по сигнал, че регистрацията не може да се впише. Месец по-късно Габриел анулира конкурса заради съмнения, че не всички участници са могли да кандидатстват при равни условия. На Комисията й бяха нужни още 5 месеца, за да отстрани пропуските по софтуера на сайта и първият тур беше повторен в началото на ноември. Брюксел обещава да организира още 2 кръга за набиране като пари по програмата са предвидени за общо около 6000 общини в цяла Европа, а общият  й бюджет е от 120 млн. евро до 2020 г. По данни на Министерството на транспорта в анулирания конкурс са участвали 227 български общини в сравнение с успелите да се запишат сега 215. Всички 265 общини у нас отговарят на условията на програмата. WiFi4ЕU предвижда Еврокомисията да раздаде ваучери. С тях избраните кандидати ще трябва за година и половина да подготвят проект и да изберат изпълнител, който да извърши инсталирането на Wi-Fi точката за достъп. Връзката трябва да е широколентова и да се експлоатира поне 3 години. Общините, спечелили пари не могат да участват повторно, докато тези, които не са избрани за ваучер, ще могат да опитат късмета си още два пъти.", "date": "2018.11.24", "title": "215 общини са кандидатствали за публичен WiFi, платен от ЕС"}
{"url": "https://www.bgonair.bg/bulgaria/2018-11-24/marsh-za-pravosadie-v-sofiya-nastoyava-za-reformirana-prokuratura", "text": "В София започна четвъртият пореден марш за правосъдие, организиран от неправителствената организация \"Правосъдие за всеки\". Демонстрантите се събраха на пилоните на НДК и се отправиха към съдебната палата.  Това, което ги е обединило, е общото усещане за неработеща съдебна система и за неравнопоставеност на страните в един съдебен процес. Основата тема на протеста е задържането на подсъдимите за подкуп кмет на район „Младост“ Десислава Иванчева и заместничката ѝ Биляна Петрова.  Според хората арестуваните общински служители са жертва на политическа репресия. Сред събралите се демонстранти има и такива, които са пряко засегнати от съдебната система. Те твърдят, че прокуратурата работи под политически натиск.  Протестиращите искат всички страни по едно дело да имат еднакви права, а прокуратурата да бъде реформирана, така че да не бъде водещата в един съдебен процес. ", "date": "2018.11.24", "title": "Марш за правосъдие в София настоява за реформирана прокуратура"}
{"url": "https://www.bgonair.bg/bulgaria/2018-11-24/sas-subsidiya-ot-1-lev-na-glas-darzhavata-shte-pesti-29-mln-lv-ot-partiite", "text": "Близо 29 милиона лева ще спести държавата от партиите, ако субсидията им бъде намалена на 1 лев на глас. В момента при субсидия от 11 лв. на получен глас петте политически сили в 44-то народно събрание получават общо 31 711 988 лв. на година от държавата, предаде \"24 часа\". Пред Слави Трифонов, премиерът Бойко Борисов се ангажира сумата да бъде намалена на 1 лев на глас, въпреки че смята идеята за лоша. Така обаче ще се удовлетвори волята на над 80% от гласувалите на референдума с предложението на Трифонов за орязване на субсидията. Ден по-късно обаче нито един депутат от ГЕРБ не е поставил въпроса при обсъждането и гласуването на текстовете на бюджета за догодина на второ четене в ресорната комисия. И обещаната от Борисов промяна все още не е факт, а партиите засега запазват пълната си субсидия. Според депутати от ГЕРБ обаче е възможно все пак такова предложение да се внесе в бюджета и при гласуването му на второ четене в пленарната зала, което ще е следващата сряда. Ако в крайна сметка се събере политическа воля и бъде прието орязването до лев на глас, петте парламентарни сили ще вземат общо само 2 882 908 лв. По закон партиите, които минат 1% на последните парламентарни избори, имат право на държавна субсидия, която се разпределя на 4 транша през годината. На вота през 2017 г. ГЕРБ взе 1 147 292 гласа и получава 12.6 млн. лв. През годините ГЕРБ има спестена много голяма сума от субсидия, с която финансира и предизборните си кампании. Управляващата партия и депутатите ѝ заделят средства и за благотворителност и помагат и на болни деца, и за изграждането на храмове. За своите 955 490 гласа БСП взема 10.5 милиона. От отчета на бюджета на червената централа за миналата година ставаше ясно, че партията все още има кредит в размер на близо милион и половина, който тази година се очаква да бъде намален. Трите партии от \"Обединени патриоти\" си разделят 3.5 милиона за своите 318 513 гласа. Почти толкова получава и ДПС за подкрепата на 315 976 избиратели. \"Воля\" взима 1.6 милиона лв. Въпросите какъв да е размерът на държавната субсидия се повдига всяка година  с гласуването на бюджета. Според Борисов, ако субсидията е само 1 лев, партиите попадат в ръцете на богатите хора. По думите му, тази субсидия е единственият начин партиите да имат политически живот, да правят обучения и семинари. Иначе на избори щели да бъдат принудени да се молят на един или друг. \"Много рядко съм съгласен с премиера, но сега има право - рисково е да се намалява субсидията\", заяви и Антон Кутев от БСП.", "date": "2018.11.24", "title": "Със субсидия от 1 лев на глас, държавата ще пести 29 млн. лв. от партиите"}
{"url": "https://www.bgonair.bg/bulgaria/2018-11-24/gorivata-prodalzhavat-da-poevtinyavat-ochakvano-ili-ne", "text": "Ново поевтиняване отбелязаха горивата през тази седмица. В петък в големите вериги дизелът вече бе под 2.30 за литър, а масовият бензин - 2.06 лв. При по-малките обекти цената му падна дори под 2 лв., пише \"24 часа\". Така само през този месец горивата са поевтинели с 20-30 ст. след поскъпването през октомври. Тогава дизелът бе стигнал почти до 2.5 лв, а бензинът бе над 2.30 лв. Сегашните цени на бензина са най-ниски от една година насам, а при дизела - от 6 месеца. Причината за чувствителното поевтиняване са котировките на петрола, които паднаха до 56 долара. Това е най-ниското им ниво от повече от една година - подобни цени е имало през октомври 2017 г., когато бензинът е струвал колкото сега. Котировките загубиха само за месец близо 30% след като САЩ позволиха на някои държави да продължат да купуват ирански петрол. В началото на октомври нефтът струваше близо 85 долара. Американската инвестиционна банка JP Morgan понижи прогнозата си за петрола през следващата година и предвижда цената да е средно 73 долара за барел, а не 83.50 долара. Според големи петролни търговци до края на годината ще има ново намаление на цените на горивата, ако нефтът запази сегашните си котировки. Понижението им се отразявало в цените на дребно със закъснение от десетина дни. Това означава, че през декември може да се очаква бензинът масово да е под 2 лв, а дизелът да струва към 2.20 лв.", "date": "2018.11.24", "title": "Горивата продължават да поевтиняват - очаквано или не?"}
{"url": "https://www.bgonair.bg/bulgaria/2018-11-24/tazi-zima-shte-ni-izleze-s-do-25-po-skapa-tvardi-ekspert", "text": "В сравнение с предишния отоплителен сезон тази зима ще е с около една четвърт по-скъпа, заяви пред БНР експертът Васил Николов. \"Ако консумирате една единица топлинна енергия тази година, ще платите с около една четвърт повече, отколкото миналата. В цифри сумата от 90 лв., например, сега ще е 115, коментира експертът. При силно завишените сметки на индивидуалните потребители една от най-честите грешки се дължи на невярно отчитане на водомера при годишното засичане. \"Няколко десетки кубически метра вода в повече, когато се отчитат сметките нарастват осезаемо\", заяви Николов. По думите му, когато са годишните отчитания е добре хората да погледнат какво точно са подписали. Това може да им спести писане на жалби. Във високите блокове топлата вода се доставя чрез циркулационна помпа. Ако тя не е изправна, е необходимо хората да източват водата по-дълго, а това допълнително утежнява сметките, предупреди още той. От доста години абонатните станции почти навсякъде са модернизирани и след въвеждането на топломери в апартаментите не могат да се реализират допълнителни икономии от регулирането на температурите в тях. В станцията температурата на водата трябва да е над 55 градуса. Експертът коментира също, че сметките за общи части нарастват, тъй като много хора се отказват от отоплението. Те плащат през зимата по-малко отколкото са ползвали, а съседите им - повече, но когато дойдат изравнителните сметки става обратното.", "date": "2018.11.24", "title": "Тази зима ще ни излезе с до 25% по-скъпа, твърди експерт"}
{"url": "https://www.bgonair.bg/bulgaria/2018-11-24/tsentarat-na-sofiya-obarna-grab-na-barbekyutata-i-piletata-na-gril", "text": "Без хладилници, грилове за пилета и барбекюта на тротоара пред магазините. Забраната, обаче е само за централната част на София. Това предвиждат промени в наредбата за преместваемите обекти и рекламна дейност на територията на общината, които са пуснати за обществено обсъждане, предаде \"Монитор\". Изцяло новата наредба бе приета от Столичния общински съвет (СОС) в края на юли, а в нея беше заложено хладилниците за безалкохолни напитки, гриловете и барбекютата да не могат да се поставят пред дадения търговски обект. \"Пълната забрана за разполагане на хладилни витрини пред търговски обекти в Столична община е прекалено ограничаваща както за бизнеса, така и за клиентите. Това означава, че дори сладолед или минерална вода няма да могат да бъдат достъпни извън магазините\", обясни зам.-председателят на СОС Николай Стойнев, който е и един от вносителите на промените. Той уточни, че до крачката назад за ограничаването на хладилниците се стига след срещи с представители на малкия бизнес работещи с над 700 партньори и десетки хиляди клиенти в София. Това е втората промяна в наредбата след приемането й. В началото на септември кметът Йорданка Фандъкова се обяви против увеличаването на цените на тротоарното право в столицата. Мотивите на Фандъкова бяха, че има недомисляне при определянето на новите зони. Главният архитект Здравко Здравков обясни, че не може цените в район \"Триадица\", който попада в зоната от \"Алабин\" до Околовръстното шосе, да бъдат еднакви. \"В центъра са съгласни с новите такси, но не и в периферните квартали на града\", уточни Здравков. Така общинарите решиха да се обмислят нови текстове, като бъде създадена и работна група с представители на бизнеса, но този път в нея ще се включат и търговци от крайните квартали. С новия документ се въведе забрана за рекламите по покривите на сградите на най-централните места в София като площад \"Народно събрание\", Ларгото и площад \"Св. Неделя\". Ограничени са и възможностите за изграждане на зимни градини на заведенията. Билбордовете в града също ще бъдат поставяни по специални критерии и на по-големи разстояния един от друг. Снимка: Pixabay.com", "date": "2018.11.24", "title": "Центърът на София обърна гръб на барбекютата и пилетата на грил"}
