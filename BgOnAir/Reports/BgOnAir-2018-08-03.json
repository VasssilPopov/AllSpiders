{"url": "https://www.bgonair.bg/economy/2018-08-03/shte-otidat-li-parite-za-vtora-pensiya-v-noi", "text": "Проектонаредба за прехвърлянето на парите за втора пенсия от частните фондове към НОИ ще бъде обсъдена от Надзорния съвет на Националния осигурителен институт. Проектът беше изготвен от Министерството на финансите, а до него се стигна, след като Върховният административен съд отмени старата наредба. Решението на съда е в сила от края на май и от тогава на практика няма действащи правила как да става прехвърлянето на средствата. Според финансовото министерство, от правилата са заинтересовани над два милиона и 300 хиляди души, който са родени след 31 декември 1959 година и който могат да упражняват правото си на свободен избор.", "date": "2018.08.03", "title": "Ще отидат ли парите за втора пенсия в НОИ?"}
{"url": "https://www.bgonair.bg/bulgaria/2018-08-03/borisov-otkri-razshirenie-na-tranzitniya-gazoprovod-do-turtsiya", "text": "\r\n Премиерът Бойко Борисов и турският министър на енергетиката Фатих Дьонмез заедно завъртяха крана на транзитния газопровод за Турция в участъка Лозенец - Недялско.  20-километрова транзитна тръба свързва България с газопреносната система на Турция. Новата отсечка край границата е успоредна на съществуващата транзитна тръба и ще позволи при нужда да се обръща посоката на движение на природния газ от Турция към България. Строителството й започна през 2016 г.  С изграждането на 20-километровата отсечка се постига пълно съответствие и свързаност с турската газопреносна система.  \"Преди няколко години, ако помните, президентът Владимир Путин посети Турция и тогава казаха, че България ще загуби всичко. Ние обаче останахме много добри приятели с Турция. С тиха, добросъседска и правилна дипломация. Не случайно президентът Реджеп Ердоган ми каза, че през България ще минава всичко. Замисли се и добави - без мигрантите. После седнах с президента Путин и чертахме. Днес като врътнем кранчето и 16 млрд. кубика газ потичат в двете посоки\", каза Борисов.  Бойко Борисов подчерта още, че там откъдето минават газопроводи и централи никой не бомбардира и там винаги има мир и коментира, че остават още 11 км., които трябва да бъдат заустени в Турски поток.  С транзитния газопровод ще може да доставяме и газ от Азербайджан, както и от други алтернативни източници от Близкия изток.", "date": "2018.08.03", "title": "Борисов откри разширение на транзитния газопровод до Турция"}
{"url": "https://www.bgonair.bg/world/2018-08-03/evakuatsiya-yazovir-zaplashva-da-navodni-nad-100-kashti-vav-virdzhiniya", "text": "Масова евакуация във Вирджиния заради опасност от скъсване на язовир. Поройните дъждове повишиха рязко нивото на водата.  Над 120 къщи са застрашени от наводняване, а повече от 80 000 души са изложени на опасност. На места спасители извозват хората с лодки.  Изградени са кризисни центрове. Пътищата в близост до язовира са затворени.", "date": "2018.08.03", "title": "Евакуация: Язовир заплашва да наводни над 100 къщи във Вирджиния"}
{"url": "https://www.bgonair.bg/denqt-on-air/2018-08-03/psihologat-elenko-angelov-visokata-smartnost-u-nas-se-dalzhi-na-hipnoza", "text": "\r\n Според последния доклад на ЦРУ България отново държи рекорден показател за смъртност - страната ни се нарежда на трето място в света в мрачната класация. На въпроса кой държи обществото ни в будна кома - отговори психологът Еленко Ангелов в предаването \"Денят ON AIR\". \"Ту сме на второ, ту на трето място по смъртност в света. Има автоагресия и хипноза. Хората са станали овце - стадо, ние сме си виновни. Кой налива насила имитационните напитки - те го пускат като хипноза. Кои са те? Даже аз, заставайки в медия, ставам част от това. Всички се издържат от хранително-отровителната промишленост, от рекламите\", каза  в студиото на Bulgaria ON AIR  специалистът и автор на осем издадени книги .  Ангелов обясни, че вижда демокрацията в оригиналния й вид, само когато неграмотни хора не гласуват и нарече търкането на билетчета \"замърсяване\".  \"Хората, които най-малко пари имат, първи са се наредили да си платят сметките. Решението е в еволюция на съзнанието\", апелира психологът.  По думите на Еленко Ангелов никой не се е стреснал от показателното водещо място на страната ни в мрачната статистика много години и определи отношението като \"дебилно\". Все пак Ангелов изрази надежда, посочвайки младежите, в които вижда \"потомци на гордите ни войни\".  \"Познавам повечето хора, които са в рекламните агенции - това са хора които не вярват нито в бога, нито в кармата\", каза още той. Психологът подчерта, че възможно решение е пазаруването от малките магазинчета и производства, и противопоставянето на големите вериги. ", "date": "2018.08.03", "title": "Психолог: Единствената революция която си заслужава е еволюция в съзнанието!"}
{"url": "https://www.bgonair.bg/economy/2018-08-03/proizvodstvoto-na-bira-v-balgariya-belezhi-spad-ot-4-prez-2017-g", "text": "България отчита спад на производството на бира с 4% през 2017 година, показват данни на Евростат, публикувани във връзка със Световния ден на бирата (3 август). През миналата година в страната са произведени 485 млн. литра. \r\nНе е изненадващо, че Германия е водещият производител на бира в ЕС - 8,15 млрд. литра през миналата година, но и там производството намалява, макар и минимално. Най-съществен е спадът на производството в Гърция - с 9% до 384 млн. литра. Истински възход отчита индустрията в Холандия - през миналата година в страната са произведени 3,9 млрд. литра, което е с 48% повече спрямо 2016 година. Великобритания също отчита ръст - с 14%, oтбелязва  Всъщност шест държави в ЕС са основните производители на бира - Германия (20% от общото европейско производство), Великобритания (14%), Полша (10%), Холандия (9%), Испания (9%) и Белгия (6%). Общо в ЕС през 2017 година са произведени 41 млрд. литра бира, бележейки ръст от 2,5 млрд. литра спрямо 2016 година. Това означава, че на всеки европейски жител се падат по 81 литра бира през миналата година. Част от произведената в общността бира е предназначена за износ. Най-големият износител е Холандия - с 1,9 млрд. литра, следвана от Белгия и Германия (по 1,6 млрд. литра). Франция, която е по-известна с вината си, също е сред големите износители с 0,7 млрд. литра през 2017 година. \r\nОсновният пазар на европейските пивовари е САЩ. Към страната се изнасят 31% от общия износ, или 1,1 млрд. литра бира. На второ място се нарежда Китай (520 млн. литра). Следват Канада (210 млн. литра), Корея (175 млн. литра) и Русия (138 млн. литра). Европейците харесват своите бири и вносът е съществено по-малък. Когато става въпрос за чуждестранна бира обаче предпочитанията явно са към мексиканската, от която през 2017 година са внесени 211 млн. литра. Това е 52% от общия внос на бира от трети страни в ЕС. През миналата година има внос и на 48 млн. литра бира от Сърбия, както и на 39 млн. литра от САЩ. От данните на Евростат през 2017 година е видно, че в ЕС не се котира особено слабоалкохолната и безалкохолната бира. Произведени са едва 900 млн. литра (2% от общото количество произведена бира). Липсват и данни за внос на безалкохолна бира.", "date": "2018.08.03", "title": "Производството на бира в България бележи спад от 4% през 2017 г."}
{"url": "https://www.bgonair.bg/economy/2018-08-03/otkrivat-moderniziraniya-tranziten-gazoprovod-za-turtsiya", "text": "Министърът на енергетиката Теменужка Петкова ще открие модернизирания транзитен газопровод за Турция край село Лозенец. Събитието ще се състои в 12 часа. Очаква се на него да присъстват изпълнителният директор на \"Булгартрансгаз\" Владимир Малинов и представители на изпълнителя \"Главболгарстрой\".  За участие са поканени и премиерът Бойко Борисов, както и министърът на енергетиката и природните ресурси на Република Турция Фатих Дьонмез.", "date": "2018.08.03", "title": "Откриват модернизирания транзитен газопровод за Турция"}
{"url": "https://www.bgonair.bg/sutreshen-blok/2018-08-03/bednite-u-nas-stavat-vse-po-bedni-bogatite-po-bogati-tvardyat-eksperti", "text": "\r\n 1/3 от домакинствата - или малко над 2 млн. души живеят с доходи, които са под линията на бедност от 321 лв. Това показва последното проучване на КНСБ за издръжката на живот. На едно четиричленно семейство на месец са необходими 2361 лв. - по 590 лв. на човек в домакинството. В същото време разликата между бедни и богати се увеличава все повече. \"Ситуацията е много обезпокоителна, въпреки че тенденцията показва ръст на доходите. Икономиката се движи добре. Около 75 % от всички домакинства получават доход, по-нисък от нужните средства за нормален живот. Ако погледнем по региони - диференциацията е огромна. Различката между София и по-малките градове се увеличава\", категоричен е Любомир Костов от КНСБ в \" \". \r\n  \r\nПо думите му има много хора, на които нетното възнаграждение е по-ниско от линията на бедност. \"Бедните стават все по-бедни, а богатите - по-богати. Работещите бедни също се увеличават с всяка година. Среднта работна заплата в Македония е 2 евро по-ниска от нашата, в Сърбия пък се похвалиха, че вече са надминали доходите в България. На всичкото отгоре тежестта на разходите за отопление, храна и горива се увеличават\", подчерта Костов. Мнението на икономиста проф. Гарабед Минасян е, че в България е най-голямото социално разслоение в цялата европейска общност. \"Трябва да се попитаме защо сме бедни, защо има разделение. Какво ни пречи да сме като хората в Западна Европа? Има ясно разграничение между два вида оценки - едните са на правителството, другите са на неправителствени организации. Липсва комуникацията между управляващи и общество\", уточни професорът пред  . Икономистът е категоричен, че икономическият растеж у нас е не такъв, какъвто трябва да бъде, за да достигнем по доходи Западна Европа.", "date": "2018.08.03", "title": "Бедните у нас стават все по-бедни, богатите - по-богати, твърдят експерти"}
{"url": "https://www.bgonair.bg/world/2018-08-03/ogromen-gorski-pozhar-v-shtata-oregon-nalozhi-evakuatsiyata-na-stotitsi", "text": "Огромен горски пожар в северозападния американски щат Орегон наложи евакуацията на стотици хиляди хора. Кадри от огнената стихия показаха опасната ѝ близост до жилищни райони, като към момента огънят е изпепелил най-малко 80 постройки.  Съседният на Орегон щат - Калифорния, продължава с опитите да овладее избухналия преди две седмици смъртоносен пожар. Стихията взе шест жертви и унищожи над хиляда къщи.  Учени установиха, че заради сушата и жегите, огънят в района си създава собствен климат – характеризиращ се с променливи ветрове и температури, достигащи трицифрени стойности.", "date": "2018.08.03", "title": "Огромен горски пожар в щата Орегон наложи евакуацията на стотици"}
{"url": "https://www.bgonair.bg/world/2018-08-03/personalat-na-ayfelovata-kula-sprya-stachkata-si", "text": "Персоналът на Айфеловата кула се съгласи да прекрати стачните действия и популярният туристически обект в самото сърце на Париж днес отново ще работи. През последните два дни символът на френската столица беше блокиран заради недоволството на служителите от новите правила за достъп. Новата система, която е въведена от управата на кулата, предизвиква \"чудовищни опашки\"  според персонала.", "date": "2018.08.03", "title": "Персоналът на Айфеловата кула спря стачката си"}
{"url": "https://www.bgonair.bg/world/2018-08-03/rekord-nad-19-miliona-imigranti-zhiveyat-v-germaniya", "text": "Нов рекорд - над 19 милиона имигранти живеят в Германия. Според данни на Федералната статистическа служба във Висбаден, делът на хората с миграционен произход в най-голямата икономика на Европа, е с 4,4% повече отколкото през предходната 2016 г.  Към хората с миграционен произход от службата причисляват лицата, които не са родени в Германия или поне един от родителите им не е германски гражданин.  За поредна година първото място в тази класация заемат чужденците от турски произход - от всичките 19,3 млн. души около 2,8 милиона (14%) са хората с турски корени, следвани от мигрантите от полски произход (2,1 млн.), руски (1,4 млн.), и румънски (0,9 милиона).  По последни данни българите там вече са около 310 хиляди. Мнозинството от тях е на възраст между 30 и 35 години, а 5,2% са родени в Германия. Най-много българи живеят в провинциите Северен Рейн-Вестфалия и Бавария.", "date": "2018.08.03", "title": "Рекорд! Над 19 милиона имигранти живеят в Германия"}
{"url": "https://www.bgonair.bg/denqt-on-air/2018-08-03/makedontsite-ne-poznavali-balgariya-no-vinata-ne-bila-tyahna", "text": "\r\n На Балканите забелязваме друг климат, поне в отношенията България - Македония и в самата Македония, която излъчва стабилизиращи послания. Македонските граждани не познават България, но не са виновни. България не е направила достатъчно, за да се представи в Македония. Това посочи Мирослав Ризински от Българския културен клуб - Скопие (БККС) в предаването \"Денят ON AIR\", уточнавайки, че трябва да бъдат разрешени споровете от общото минало на България и Македония. \"Всички междуетнически конфликти в Македония бяха от един и същи център. Белград разиграваше тази игра в Македония за междуетнически конфликт\", каза още той и добави, че Сърбия се е надявала на прецедент за разделяне на Косово на сръбска и албанска част. По думите на Ризински интересът на Русия пък е този регион да не бъде част от НАТО. С влизането на Македония в НАТО намаляват възможностите за разиграване на етнически конфликт на Балканите, смята той. Референдумът за името на Македония е консултативен и е вътрешнополитически въпрос, уточни гостът на Bulgaria ON AIR. Според него по този начин премиерът Зоран Заев иска да легитимира договора между Гърция и Македония. Мирослав Ризински не изключи вариант да се стигне до импийчмънт на президента Георге Иванов, който категорично отказва да признае договора за името на Македония.  ", "date": "2018.08.03", "title": "Македонците не познавали България, но вината не била тяхна"}
{"url": "https://www.bgonair.bg/world/2018-08-03/myusyulmanskata-obshtnost-v-daniya-izleze-na-protest", "text": "\r\n Масови протести на мюсюлманската общност в Дания заради влязлата в сила забрана за носене на бурки на обществени места. В демонстрациите се включиха много мюсюлманки, облечени в традиционни за религията и културата им дрехи - от забрадки до бурки и никаби. Според тях, новите правила са дискриминация и те не смятат да се съобразяват с тях. Припомняме, че забраната беше приета през май и първото ѝ нарушение ще се наказва с глоба от 134 евро. През 2011 година, Франция стана първата европейска страна, която забрани носенето на бурка на обществени места.", "date": "2018.08.03", "title": "Мюсюлманската общност в Дания излезе на протест"}
{"url": "https://www.bgonair.bg/world/2018-08-03/tramp-s-nova-valna-ot-ostri-kritiki-sreshtu-mediite", "text": "\r\n Президентът на Съединените щати Доналд Тръмп с нова вълна от остри критики срещу медиите и фалшивите новини. На митинг в щата Пенсилвания той каза, че медиите отказвали да му отдадат заслуженото за дълъг списък от постижения, в това число и за срещата му с руския президент Владимир Путин. Къде е свободната преса, попита държавният глава събралите се няколко хиляди поддръжници на Републиканската партия.  ", "date": "2018.08.03", "title": "Тръмп с нова вълна от остри критики срещу медиите"}
{"url": "https://www.bgonair.bg/world/2018-08-03/v-shvetsiya-zastrelyaha-mazh-sas-sindrom-na-daun-zaradi-pistolet-igrachka", "text": "Полицаи в Швеция застреляха мъж със синдром на Даун, който носел в себе си пистолет играчка. Жертвата е 20-годишният Ерик Торел, който не можел да комуникира вербално.  Той извадил пистолет в центъра на Стокхолм, униформените му извикали да остави оръжието на земята и да легне, но след като нямало реакция от негова страна, те открили огън.  В ход е разследване, а шведската полиция е подложена на много критики заради случая.", "date": "2018.08.03", "title": "В Швеция застреляха мъж със синдром на Даун заради пистолет играчка"}
{"url": "https://www.bgonair.bg/world/2018-08-03/nie-chakame-lyatoto-a-v-evropa-se-gotvyat-za-nay-goreshtiya-den-v-istoriyata", "text": "Истинското лято се задава. Времето ще се промени, а дъждовните облаци ще се скрият за около седмица, до 10 дни. Докато у нас все още чакаме лятото - югозападната част на Стария континент се готви да преживее най-горещия ден в цялата си история. Гореща вълна удари тази част на Европа и се очаква температурата да достигне 48 градуса. Метеоролозите предричат, че през следващите дни е възможно да бъдат надминати рекордните за всички времена температури от 47,3 градуса за Испания и 47,4 градуса за Португалия. В 27 от 50-те провинции на Испания вече е обявен \"изключителен риск\" от жега, започнала още в четвъртък.", "date": "2018.08.03", "title": "Ние чакаме лятото, а в Европа се готвят за най-горещия ден в историята"}
{"url": "https://www.bgonair.bg/bulgaria/2018-08-03/mlad-mazh-pochina-vnezapno-na-avtobusna-spirka-v-sofiya", "text": "Млад мъж е починал на спирка на столичния градския транспорт, намираща се близо до Терминал 1 на Летище \"София\". Мъжът се е свлякъл внезапно до банков клон, не е ясно каква е причината за колапса и последвалата му смърт, пише  . Повикани са веднага екипи на Спешна помощ, пристигнали са и полицейски екипи, които правят оглед на мястото. Снимка: Димитър Кьосемарлиев (Bulgaria ON AIR)", "date": "2018.08.03", "title": "Млад мъж почина внезапно на автобусна спирка в София"}
{"url": "https://www.bgonair.bg/bulgaria/2018-08-03/palna-barkotiya-okolo-razprostranenieto-i-kontrola-na-biohranite", "text": "Системата за контрол върху производството и търговията с биологични храни не защитава достатъчно интересите на потребителите. Това е изводът от одит на Сметната палата, извършен за периода от 01.01.2015 г. до 30.06.2017 г. Проверката е показала, че липсва информация за всички обекти в страната, които търгуват с биологично произведени земеделски продукти и храни. Потребителите не са достатъчно осведомени за изискванията за етикетиране и означаване на тези храни и начините за тяхното разпознаване. Освен това Агенцията по безопасност на храните не осъществява контрол върху биологичните храни и продукти в заведенията за обществено хранене и онлайн търговията поради липсата на нормативна регламентация. Не са съставяни актове за установяване на нарушения, а са издавани само предписания, се посочва още в одита. Според Сметната палата надзорът върху самите контролиращи не е ефективен, пише  . Няма и ефективен обмен на информация между Министерството на земеделието, Агенцията по безопасност на храните и Държавен фонд \"Земеделие\" в случай на нередности и/или нарушения на правилата за биологично производство. Снимка: Pixabay", "date": "2018.08.03", "title": "Каша около разпространението и контрола на биохраните"}
{"url": "https://www.bgonair.bg/bulgaria/2018-08-03/pred-kolaps-li-sa-hotelierite-v-smolyansko-zaradi-svlachishtata", "text": "\r\n Продължава борбата с щетите, предизвикани от проливните дъждове в Смолянско. Активизирали се свлачища затвориха редица пътища. За часове беше блокиран трафикът на главния път Пловдив-Смолян. Нови скали и дървета паднаха по пътя за село Забърдо.  Остава затруднен и достъпът до 11 населени места, заради свляклата се скална маса край село Тикале. А скандалът между кмета на Забърдо Валентин Черпоков и на община Чепеларе Славка Чакърова набира скорост. Поводът - има ли свлачище в региона и бедствено ли е положението.  И докато властта се кара, местните страдат от отлив на туристи. Пред колапс ли са хотелиерите в региона - вижте в репортажа на Илияна Шишкова.", "date": "2018.08.03", "title": "Пред колапс ли са хотелиерите в Смолянско заради свлачищата?"}
{"url": "https://www.bgonair.bg/sutreshen-blok/2018-08-03/vremeto-dnes-shte-e-predimno-slanchevo-lyatoto-se-zavrashta", "text": "\r\n Времето днес ще е предимно слънчево. След обяд ще има временни увеличения на облачността, но само на отделни места краткотрайно ще превали. Ще духа слаб до умерен североизточен вятър. Максималните температури ще са между 27° и 32°. Това прогнозира синоптикът на  Симеон Матев. По Черноморието преди обяд ще бъде слънчево. След обяд ще има временни увеличения на облачността, по южното крайбрежие краткотрайно ще превали. Максималните температури ще са около 27°-29°, малко по-високи от температурата на морската вода.  Над планините ще е предимно слънчево. След обяд ще има временни увеличения на облачността, но само на отделни места в масивите от западната половина от страната краткотрайно ще превали, ще духа умерен до силен североизточен вятър. През събота и неделя, както и в началото на следващата седмица ще бъде почти без валежи. Ще преобладава слънчево време с временни увеличения на облачността. Температурите бавно ще се повишават и в по-голямата част от страната в понеделник вече ще надхвърлят 30°, на места в низините ще достигат 35°. ", "date": "2018.08.03", "title": "Времето днес ще е предимно слънчево, лятото се завръща"}
{"url": "https://www.bgonair.bg/reportazhi/2018-08-03/nashi-lekari-spasiha-moldovche-padnalo-v-baseyn-na-moreto", "text": "\r\n Български лекари спасиха дете от Молдова. 14-годишното момче се подхлъзнало и паднало в басейн край Северното Черноморие. Веднага е настанено във варненската болница \"Св. Анна\", преди да бъде транспортирано до Молдова под наблюдението на лекари от София. Детето е в безсъзнание, когато постъпва във варненската болница. Стабилизирано е и остава в лечебното заведение до вчера, когато родителите му искат да си го приберат в Молдова.  За транспортирането са повикани двама реаниматори-анестезиолози от болницата \"Св. Анна\" в София. Те отиват със самолет до Варна, а оттам полагат грижи за 14-годишното момче по време на полета към Молдова.  Българските лекари смятат, че заради лошото падане на детето, при което са счупени втори и трети шиен прешлен, ще са необходими няколко години за възстановяването. В най-лошия случай то ще остане инвалид за цял живот. ", "date": "2018.08.03", "title": "Наши лекари спасиха молдовче, паднало в басейн на морето"}
{"url": "https://www.bgonair.bg/direktno/2018-08-03/poshtenskata-marka-e-istoriya-v-miniatyura", "text": "\r\n Казват, че колекционерането е почти като болест. Веднъж започнеш ли, не можеш да спреш. В България може да се похвалим с много колекционери. Някои от тях дори основават клубове и дружества. Константин Пенков е председател на софийското филателно дружество. Спомня си, че като малък бил много злоядо дете. За да го прилъже да хапва повече, баба му показва кутия, пълна с пощенски марки. И така, години по-късно, воден от детския спомен, Константин започва да колекционира, а по - късно става и част от дружеството. Във всяка една къща може да се намери някаква мини колекция от марки. В България има много колекционери, някои са явни, други не, но най-голямата колекция е в Министерството на транспорта, информационните технологии и съобщенията, казва Константин, който показа на екипа на Bulgaria ON AIR едни от най-интересните попълнения в колекцията си.", "date": "2018.08.03", "title": "Пощенската марка е история в миниатюра"}
{"url": "https://www.bgonair.bg/sutreshen-blok/2018-08-03/roditeli-otkazvat-da-imunizirat-detsata-si-ima-li-risk-za-detskoto-zdrave", "text": "\r\n Увеличават се случаите на коклюш или магарешка кашлица в Пловдив. Причината е, че родители отказват да имунизират децата си. Ваксината срещу дифтерия, тетанус, коклюш и други е включена в задължителния имунизационен календар. Онези деца, които не са имунизирани, стават все повече, което води до завръщането на някои заболявания. Според д-р Георги Миндов от Дружеството на софийските общопрактикуващи лекари ако детето не е ваксинирано срещу основните болести, то има опасност да тръгне епидемия. \"Живеем в държава, а не в анархия. Ако нашето дете се разболее, само защото не сме предприели нужните действия, то обществото трябва да плати за лечението. Освен това има опасност от фатален край\", категоричен е докторът в \"България сутрин\". По думите му болестта коклюш започва като характерна инфекция, но трябва да се лекува. \"Често пъти родителите самолекуват детето и се получават усложнения. Превенцията е тази 6-валентна ваксина, която трябва да се бие. Вече минаха 2-3 поколения, от когато започна да се прилага ваксината. Ако не се слагаше, милиони деца щяха да имат проблеми със здравето\", отбеляза Миндов пред Bulgaria ON AIR. Той е на мнение, че ваксините нямат никакви опасни последици.", "date": "2018.08.03", "title": "Родители отказват да имунизират децата си! Има ли риск за детското здраве?"}
{"url": "https://www.bgonair.bg/denqt-on-air/2018-08-03/skandali-i-posle-vakantsiya-a-sled-neya-zadava-li-se-krayat-na-borisov-3", "text": "\r\n В момента депутатите са в лятна ваканция, а обстановката е тиха, тъй като няма кой да разпалва ежедневни вътрешнополитически скандали. Така да се каже – в депутатската ваканция разпри няма. Но задават ли се предсрочни избори или преформатиране на \"Борисов 3\" от друг сорт?  \"Политиката е една провинциална балканска бакалница. Политическите разпри са махленски. Това е нивото на много от политическите играчи. От точно 82 години нито едно българско правителство не е било подлагано под такъв варварски натиск. Това е правителството на България, не на Бойко Борисов. Три са центровете на провокациите – президентството, БСП, грантаджиите. Кабинетът ще продължи да управлява. Няма икономическа или политическа причина да се очакват предсрочни избори\", изтъкна журналистът Юлий Москов.  Според политолога доц. Иво Инджов политическият сезон е протекъл под знака на Европредседателството – успешно, без тежки гафове. \"Пропагандата беше силна. Държахме се добре на международната сцена. Не бяха постигнати големи успехи. Имаше някакво развитие със Западните Балкани, но ролята на България не бива да се надценява. Европредседателството е посредническа, рутинна дейност – не бива да се захласваме\", поясни още той в \"Денят ON AIR\".  И щом говорим за власт, то няма как да не намесим и опозицията. Станахме свидетели на новата визия на БСП за България. Ежегодният събор на партията на Бузлуджа също премина шумно, а според самите тях - дори успешно. Но накъде завива левицата?  \"БСП наникъде не завива, защото от последните 2 години тя няма посока. Визирам ерата на Корнелия Нинова. Твърдят, че се краде. Ами, кажете кой краде и да го осъдим. В новата визия за България няма нито една цифра. Искат се някакви неща, но никой не казва откъде идват парите. Така фалира една държава. В това отношения БСП са шампиони с голям опит. Искат повече държава. Защо? Защото така се краде повече и по-добре\", подчерта Москов.  По думите му няма абсолютно никакъв резултат от ежедневните скандали, които той твърди, че БСП продуцира. \"Вече цяла година стават бесни, ужасяващи разправии. И какъв е резултатът? Нула! Няма и половин процент промяна в електоралните нагласи. Тези скандали, които БСП продуцира всеки ден, нямат нищо общо с живота на нормалните българи. Тези скандали протичат само на телевизионния екран. Няма ги в обществото. Хората ги възприемат като забавно шоу, което няма влияние\", поясни журналистът.  \"БСП е опозицията, но друг е въпросът колко ефективно играят тази роля. С последните си изказвания Корнелия Нинова се опита да открадне електорат от разпадащите се \"Патриоти\". БСП все още не е скъсала със зависимостите си от едрия капитал. Виждаме лобистки закон след лобистки закон. Палатките очевидно притесняват властта. Протестите за Пирин също. Има глупотевини, но има и сериозни скандали\", контрира доц. Инджов пред Bulgaria ON AIR.  В края на разговора гостите засегнаха темата с Истанбулската конвенция, която породи полюсни коментари от тях. Според Москов целта на Конвенцията е атеизъм и погребване на християнските ценности. Иво Инджов пък смята, че в началото на дебатите за Конвенцията били направени няколко груби манипулации, поради които тя не мина. ", "date": "2018.08.03", "title": "Скандали и после ваканция, а след нея: Задава ли се краят на \"Борисов 3\"?"}
{"url": "https://www.bgonair.bg/sutreshen-blok/2018-08-03/10-vtorichni-trusa-e-imalo-kray-gotse-delchev-sled-zemetresenieto-vchera", "text": "\r\n Земетресение с магнитуд от 4 по Рихтер беше регистрирано в Гоце Делчев вчера. Трусът беше усетен и по високите етажи на жилищните сгради в София и Пловдив. Няма информация за нанесени материални щети и пострадали хора. Дежурният сеизмолог на БАН Илияна Попова каза, че до този момент са регистрирани 10 вторични труса с магнитуд под 2 по Рихтер. \"Районът е характерен с това, че има сеизмичност, не е необичайно, че стават такива земетресения с такъв магнитуд\", обясни Попова в ефира на  . Сеизмологът допълни, че от дълбочината на труса зависи на колко места ще бъде усетено, а вчерашното е било дълбоки и затова е почуствано в толкова голям периметър. \"Последната година по-силни земетресения няма или с някакви данни за разрушения, но все пак трябва да работим в посока превенция - добро строителство, добър контрол, защото нещо може да ни изненада\", каза още сеизмологът от БАН Илияна Попова пред камерата на  . Тя беше категорична обаче, че място за паника няма, защото не се наблюдава повишаване на магнитуда при вторичните трусове край Гоце Делчев.", "date": "2018.08.03", "title": "10 вторични труса е имало край Гоце Делчев след земетресението вчера"}
{"url": "https://www.bgonair.bg/sutreshen-blok/2018-08-03/opasna-moda-detsa-riskuvat-zhivota-si-za-perfektnata-snimka-chiya-e-otgovornostta", "text": "\r\n Две деца - момче на 13 години и момиче на 7 са настанени в пловдивската болница \"Св. Георги\" с тежки изгаряния по телата вследствие от волтова дъга. Те са с опасност за живота.  13-годишното момче е с 55% дълбоко шоково изгаряне. То се качило на покрива на товарен вагон, образувала се е волтова дъга и при контакт с тялото детето е получило тежките наранявания. 7-годишното момиченце пък е от близкото до Стара Загора село Змейово. То е ударено от волтова дъга преди няколко дни, когато се качило на метален стълб. Данни сочат, че за последните две години шест деца са пострадали именно при подобни опити за опасни селфита.  Премерен риск в името на атрактивната снимка или жажда за екстремно преживяване води малчуганите при предприемането на подобни рискове? \"Не родителите, не педагозите в училище, а мозъчното развитие е виновно за подобни инциденти. Всичко, което се случва в нашия организъм е предизвикано от ендокринни процеси, които са различни във всяка една възраст. Другият фактор е околната среда. Сред връстниците си децата реагират по различен начин\", коментира в студиото на  психологът Ина Антонова. Журналистът Лияна Панделиева пък е на мнение, че децата, които правят глупости са скучаещите деца.  \"Детето, чието време е уплътнено със занимания, които го карат да се чувства стойностно, няма да тръгне да прави нещо подобно\", категорична бе тя. Пред   световният шампион по паркур Делян Димитров коментира, че е добре малчуганите още от ранна детска възраст да бъдат насочвани към различни видове спортове. По този начин те ще бъдат сред по-големи от тях, от които ще могат да се учат.  \"Хубаво е да се занимават със спорт, който им харесва. А по този начин ще се намират и в защитена среда\", допълни още той.", "date": "2018.08.03", "title": "Опасна мода: Деца рискуват живота си за перфектната снимка. Чия е отговорността?"}
{"url": "https://www.bgonair.bg/bulgaria/2018-08-03/ot-mityo-ochite-vse-oshte-nyama-sleda-izdirvaneto-mu-prodalzhava", "text": "Продължава издирването на Димитър Желязков, известен като Митьо Очите. В четвъртък той беше обявен за международно издирване след мащабна акция срещу група за рекет, палежи, побои и разпространение на наркотици. 19 души бяха арестувани, а Митьо Очите е сочен за тартор на групата. По неофициална информация преди дни той е напуснал страната и е заминал за Германия. Според прокуратурата групата е работила от началото на 2016 година. При обиските на задържаните са иззети оръжие и пари. По-късно днес специализираната прокуратура в София ще даде повече информация за акцията.  ", "date": "2018.08.03", "title": "От Митьо Очите все още няма следа, издирването му продължава"}
{"url": "https://www.bgonair.bg/bulgaria/2018-08-03/dupka-v-shumen-pogalna-kola", "text": "Лека кола е пропадна във внезапно зейналата дупка на пътното платно в Шумен. Инцидентът става малко след 7 часа сутрин на булевард \"Мадара\" в Индустриалната зона на града. Причината за инцидента е спукал се водопровод, който наводнил булеварда. Така шофьорът не видял колко всъщност дълбока е дупката и предницата на колата му пропаднала в нея.", "date": "2018.08.03", "title": "Дупка в Шумен погълна кола"}
{"url": "https://www.bgonair.bg/sutreshen-blok/2018-08-03/losh-pat-i-svlachishta-karat-turizma-v-s-zabardo-da-strada", "text": "\r\n Жители на село Забърдо в Родопите обявиха, че сами ще пълнят поредните дупки, които се отвориха от поредните порои. Тази сутрин в населеното място отново беше облачно, но хората се оплакват, че човешка небрежност им създават проблем, а не природата. Евробабите от село Забърдо казаха в ефира на  , че дупките по пътя към селото са големия проблем за хората там. \"Всички туристи, които чуха по телевизията, че има дупки и свлачища, всички се отказаха. Утре имаме събор, като са чули за тези дупки и свлачища, отказаха да идват\", казват жените. Кметът на Забърдо Валентин Черпоков пък е в Пловдив, за да търси асфалт, с който да бъдат запълнени дупките по пътя. Хората дори разказват, че при свлачища Черпоков успява да организира бързо акция по разчистване и отваряне на пътя, а самият кмет казва, че с повтарянето на новини за свлачища и дупки туристите се плашат и хората не пътуват до селото. Евробабите от Забърдо твърдят още, че няма голямо бедствие.  Те бяха категорични, че все още няма и голям ефект от протеста им пред Министерския съвет, когато искаха оправянето на пътя до селото. \"Туризмът тази година на цяло замря\", споделиха жените пред камерата на .  Утре е и традиционният събор на Забърдо, за който има отказани резервации в къщите за гости, а Евробабите приканват хората да посетят селото и да се веселят с тях, защото пътя е отворен.", "date": "2018.08.03", "title": "Лош път и свлачища карат туризма в с. Забърдо да страда"}
{"url": "https://www.bgonair.bg/bulgaria/2018-08-03/izdirvat-obshtodarzhavno-mityo-ochite-i-nesebarskiya-savetnik-peyo-yankov", "text": "\r\n Общинският съветник от Несебър Пейо Янков, издигнат от коалиция \"Сила\", е обявен за общодържавно издирване. Бил е част от разбитата вчера престъпна група с ръководител Митьо Очите, който също се издирва. Над 20 души бяха арестувани при спецакцията в Бургас за побои, рекет и разпространение на наркотици вчера. На 9 са повдигнати обвинения. На петима от тях Специализираният наказателен съд ще изисква постоянен арест.   На брифинг в прокуратурата стана ясно, че разследващите са знаели, че Димитър Желязков (Митьо Очите) не е в страната, но все пак акция имало, за да се избегне теч на информация, предаде репортерът на Bulgaria ON AIR Ива Григорова.   Разследващите органи са категорични, че са направили необходимото Желязков да бъде хванат, дори извън пределите на страната. Очите е напуснал България около 2-3 дни преди вчерашната акция. Междувременно ликът на Димитър Желязков се появи и в списъка с издирвани на \"Интепрол\". Другият мъж, който се издирва като член на групировката, от 2-3 месеца не е в страната.", "date": "2018.08.03", "title": "Издирват несебърския общинар Пейо Янков, част от бандата на Митьо Очите!"}
{"url": "https://www.bgonair.bg/bulgaria/2018-08-03/navodneniya-propadnali-patishta-i-svlachishta-obstanovkata-v-plovdivsko-ostava-uslozhnena", "text": "\r\n Частичното бедствено положение в пловдивска област заради преливащи реки, пропаднали пътища и активизирали се свлачища. Вчера областният кризисен щаб реши да бъде обявено частично бедствено положение една седмица до нормализиране на ситуацията.  Обявено е и частично бедствено положение в родопското село Добралък, община Куклен. Вследствие на проливните дъждове през последните дни пътят до селото е пропаднал на няколко места. Осигурен е алтернативен маршрут, а властите уверяват, че 80-те постоянни жители на селото имат ток и вода. Обстановката в пловдивска област остава усложнена. Преди дни река Чая отново излезе от коритото си и наводни земеделски площи. Според жителите спешно трябва да се оправи 3-километров участък от дигата на реката, защото е в много лошо състояние и всеки момент може да поддаде. От Министерството на земеделието казаха, че ще бъдат обезщетени само земеделците, които на 100% са загубили своята реколта. В Садово пък излязоха на протест. Местните твърдят, че след всеки по-тежък дъжд реката ги залива, а наводненията са станали ежедневие. Хората заплашват, че на 17 август ще излязат на масов протест срещу бездействието на властите.", "date": "2018.08.03", "title": "Наводнения, пропаднали пътища и свлачища - обстановката в Пловдивско остава усложнена"}
