{"url": "https://www.bgonair.bg/world/2019-04-09/tramp-poiska-direktora-na-taynite-sluzhbi-da-osvobodi-posta-si", "text": "Доналд Тръмп поиска директорът на Тайните служби Рандолф Алис да освободи поста си. Това се случва само ден след като министърът на вътрешната сигурност Кирстен Нилсен подаде оставка. Белият дом не уточнява какви са причините за изненадващото уволнение. Според американските медии, администрацията на Доналд Тръмп провежда чистка, след като стана ясно, че се очакват още две уволнения. Мнозина спекулират, че това е решение на президента, за да успее да въведе предложените от него по-строги мерки за контрол на имиграцията и на границата с Мексико. Харесайте ни във Facebook ", "date": "2019.04.09", "title": "Тръмп поиска директорът на Тайните служби да освободи поста си"}
{"url": "https://www.bgonair.bg/science/2019-04-09/toyota-pravi-prikap-s-vgradena-avtomivka", "text": "Японският автомобилен концерн Toyota измисли пикап, който има вградена автомивка, съобщи  . Компанията дори е регистрирала в Агенцията по патенти и товарни марки на САЩ новия си патент за интегрирана в каросерията система за измиване на товарната платформа. Нещо повече - в Toyota са готови с няколко варианта на технологията, като всички те са описани старателно в документите до ведомството. Системата може да използва вградени в борда дюзи, както и прибиращи се такива. Има и допълнителни сензори, които определят кога товарната платформа е мръсна. Измиването се управлява от компютърна система, която е свързана с маркуч под високо налягане. Японците са категорични, че новата технология ще спести на собствениците на автомобилите не само средства, но и време. Засега обаче от Toyota не посочват срокове, в които системата ще бъде интегрирана в моделите на марката. Снимка: pixabay.com  ", "date": "2019.04.09", "title": "Toyota прави пикап с вградена автомивка"}
{"url": "https://www.bgonair.bg/economy/2019-04-09/societe-generale-sakrashtava-1600-sluzhiteli-poradi-spad-v-prihodite", "text": "Френският кредитор \"Societe Generale SA\" съкращава 1600 работни места, предимно в своето ключово звено за инвестиционно банкиране, след като спадът при приходите от търговия накара главният изпълнителен директор Фредерик Одеа да се ангажира по-сериозно с подобряването на работата на отдела, съобщава Bloomberg.  Редуцирането на работния състав включва около 1200 позиции в звеното за глобално банкиране и инвестиционни решения (GBIS), където се извършва търговската дейност на банката, съобщава кредиторът. Предвижда се 752 работни места да бъдат закрити само във Франция, като планът за съкращение на персонала трябва да бъде извършен до края на май или началото на юни. Отделът GBIS разполага с над 20 хил. работни места в световен мащаб. Приходите от търговия, които отчете звеното през четвъртото тримесечие на 2018 г., се свиват с 19 на сто, маркирайки една разочароваща година. Bloomberg съобщи в петък, че \"SocGen\" планира да съкрати около 700 работни места в Париж и да елиминира стотици други позиции в Лондон и Ню Йорк, цитирайки източници, запознати с въпроса. Съкращенията ще се фокусират главно върху търговията с фиксирана доходност, дейностите с ниска доходност също са на прицел, тъй като Одеа се бори да запази лидерството на \"SocGen\" при дериватите върху единични акции. Бруно Беноа, ръководител на търговския отдел на банката, който се занимава с фиксиран доход и валутна търговия, е сред имената на високопоставените мениджъри, които ще напуснат компанията. Решението на \"SocGen\" е продиктувано от трудните условия за търговия, които продължават да бъдат налице и през 2019 г. Главният изпълнителен директор на \"UBS Group AG\" Серджо Ермоти описа през изминалия месец първото тримесечие на 2019 г. като едно от най-трудните от години насам. Председателят на \"BNP Paribas SA\" Жан Лемиер заяви в интервю на 2 април, че \"суровите\" моменти на волатилност остават трайна заплаха за инвестиционните банки. Френският кредитор се стреми към постигане на годишни икономии в размер на половин милиард евро до следващата година в своя отдел GBIS и преразглежда разпределението на капитала, за да защити бизнесите като този за структурирани продукти. Идеята на банката е да намали с около 8 млрд. евро своите рисково претеглени активи на глобалните пазари, след като внезапно замени ръководителя на звеното през февруари. През последните 12 месеца \"SocGen\" акциите на банката поевтиняха общо с 40% на борсата в Париж, където се търгуват, в сравнение с 23-процентния спад при европейския банков индекс \"STOXX Banks Index\". Акциите на френската банка се търгуват с повишение от 1,4% днес въпреки новината за предстоящи съкращения, каза пазарният анализатор Юън Потс, Bloomberg Лондон, в предаването \"В развитие\" на Bloomberg TV Bulgaria с водещ Вероника Денизова. Харесайте ни във Facebook ", "date": "2019.04.09", "title": "\"Societe Generale\" съкращава 1600 служители поради спад в приходите"}
{"url": "https://www.bgonair.bg/sutreshen-blok/2019-04-09/poskapvaneto-na-toka-e-neizbezhno-smyatat-eksperti", "text": "\r\n Националната електрическа компания е поискала близо 20% увеличение на тока за бита и малките фирми от 1 юли. Според доклад на НЕК прогнозната средна покупна цена на тока за бита и регулирания пазар от 1 юли е 151 лева за мегават, което е с близо 20% повече от утвърдената цена за текущия период. Трите електроразпоредителни дружества заговориха за поскъпване, но със стойности наполовина на цитираните - между 8% и 9%. По думите на бившия директор на ЕСО Валентин Колев пред Bulgaria ON AIR поскъпването на тока е неизбежно, тъй като разходите за въглеродния диоксид са се увеличили много. Според бившия заместник-министър на икономиката и енергетиката Явор Куюмджиев парите, които се събират за енергетика, не отговарят на разходите.  По думите му, ако цените трябва да са пазарни и да се търси баланса в енергетиката, те трябва да са още по-високи. \"Има и друг проблем - не може да се прави социална политика чрез цената на електроенергията. Това, което трябва да се направи, е да се стимулира потреблението на хората, които не могат да си го позволят, а не задържане на цената на тока\", коментира Куюмджиев в \"България сутрин\". Според него ще бъде по-евтино за държавата да подпомага гражданите, които нямат възможности. \"Субсидирайки цената на електрическата енергия, ние субсидираме повече големите потребители, а не малките. Именно заради това би трябвало социалното министерство да поеме своите функции и за тези, които не могат да плащат да се осигури съответното подпомагане\", съгласи се Колев. Според Явор Куюмджиев вероятно е увеличението да бъде символично и няма да стигне до 20%, тъй като предстоят избори. Колегата му обясни обаче, че ако се случи така, НЕК ще претърпи огромни загуби.  ", "date": "2019.04.09", "title": "Поскъпването на тока е неизбежно, категорични са експерти"}
{"url": "https://www.bgonair.bg/world/2019-04-09/ognishte-ot-morbili-v-nyu-york-vavezhdat-zadalzhitelni-vaksini", "text": "Обявяват опасност за общественото здраве в Ню Йорк след като в града се появиха големи огнища на морбили.  Сред най-тежко засегнатите квартали на Голямата ябълка е Бруклин, където се намира голяма част от еврейската общност.  Кметът на Ню Йорк Бил де Блазио заяви, че е задължително всички, живеещи в засегнатите райони да бъдат ваксинирани срещу морбили незабавно.  А на тези, които откажат, ще бъдат налагани тежки глоби.  Тази година няколко града в Съединените щати се сблъскаха с подобни проблеми - от началото на годината са регистрирани над 465 случая в цялата страна.  78 от тях са регистрирани само миналата седмица. Снимка: Pixabay", "date": "2019.04.09", "title": "Огнище от морбили в Ню Йорк, въвеждат задължителни ваксини"}
{"url": "https://www.bgonair.bg/denqt-on-air/2019-04-09/defitsitite-v-energetikata-sa-rezultat-ot-nepazarna-politika", "text": "\r\n Според доклад на Националната електрическа компания прогнозната средна покупна цена на тока за бита и регулирания пазар от 1 юли е 151 лева за мегават, което е с близо 20% повече от утвърдената цена за текущия период. \"Докладът на НЕК, с който се иска това увеличение, е стряскащ, защото за първи път от много години казва цялата истина. Всяко число над 20% е вярно, защото НЕК има дефицит 4 милиарда лева. Това са пари, за които реално сме получавали електроенергия на по-ниска цена, отколкото е нейната себестойност, коментира енергийният експерт проф. Атанас Тасев в студиото на \"Денят ON AIR\".  \r\n  \r\nПо думите му тези дефицити са резултат на неправилна ценова и непазарна политика. Трите електроразпоредителни дружества предложиха поскъпване на цената между 8% и 9%. Енергийният експерт обясни, че това са само предложения, а единствено КЕВР може да вземе решение. \"В никакъв случай няма да има 20%, защото има вътрешни компенсаторни механизми. Има един много смущаващ фактор обаче - цената на емисиите на въглеродния диоксид\", коментира проф. Тасев. Пред Bulgaria ON AIR, Тасев подчерта важността на сектора, като посочи, че за да падне едно правителство, трябват много дестабилизиращи фактори или само един - енергетиката.  \"Когато защитаваме ниски нива на цените, правим услуга на средната и богатата класа, защото голяма част от потребителите са с добри възможности. Ние се крием зад потребностите на бедния, който употребява малко количество енергия. Държавата трябва да поеме този ангажимент\", категоричен бе Тасев.", "date": "2019.04.09", "title": "Дефицитите в енергетиката са резултат от непазарна политика"}
{"url": "https://www.bgonair.bg/bulgaria/2019-04-09/vaksini", "text": "\r\n 18 на 100 от българите смятат ваксините за конспирация. Това показват данни на изследователски център \"Тренд\". Според проучването близо половината от пълнолетните българските граждани - около 48%, са на мнение, че трябва да бъдат санкционирани родителите, които не поставят ваксини на децата си. \r\n  ", "date": "2019.04.09", "title": "18 на 100 от българите смятат ваксините за конспирация"}
{"url": "https://www.bgonair.bg/denqt-on-air/2019-04-09/vladimir-karolev-edinstvenoto-myasto-ot-koeto-mogat-da-se-krade-e-prez-kapitalovite-razhodi", "text": "\r\n Изказване на Корнелия Нинова предизвика бурни реакции по време на заседанието на КСНС. То гласи, че управлението краде по 10 милиарда лева годишно. А възможно ли е това, след като капиталовите разходи на държавата са 5,1 милиарда лева? По тези въпроси в студиото на   говори икономистът Владимир Каролев. \"В предизборна обстановка БСП и ГЕРБ се замерят с небивалици\", коментира той създалата се ситуация. Каролев е категоричен, че за такива цифри не може да се говори, уточнявайки, че основните пари от българския бюджет отиват за пенсии и заплати за държавния сектор.  По думите му единственото място, от което може да се краде, е през капиталовите разходи. \"Според мен проблемът е с неефективността на капиталовите разходи\", допълни гостът пред  .  Икономистът коментира и темата с поскъпването на тока, като сподели, че е нормално да не скача с толкова голям процент, тъй като това би довело до революция. Според него, ако се вдигат цените на тока, трябва да е само за по-заможните хора, защото адекватната социална политика е да се субсидират тези, които нямат. Той заяви, че в енергийния сектор има много проблеми, като един от тях е поддържането на изключително ниски цени на тока. И единственият начин да не нараства този проблем е като постепенно се повишават тези цени.  По думите му в България реформи се правят само, когато \"опре ножът до кокала\" и такива няма да бъдат направени преди изборите. Според него частният сектор управлява по-добре от държавния и българите не трябва да се притесняват, когато големи компании инвестират в България. Относно покачването на минималната работна заплата, той е на мнение, че в много градове и села не е възможно повишаване, тъй като работната заплата е ротативна величина.    ", "date": "2019.04.09", "title": "Икономист: Единственото място, от което може да се краде, е през капиталовите разходи"}
{"url": "https://www.bgonair.bg/denqt-on-air/2019-04-09/ekspert-za-uvelichenieto-na-migrantskiya-potok-se-znaeshe-otdavna", "text": "\r\n \"За увеличаването на мигрантския поток се знаеше още през първите дни на месец март. Тогава Босна предупреди Европейската комисия и дори взе мерки като затвори 600-километровата си граница с Черна гора. В доклада на ЕС от януари тази година също имаше предупреждения за това\", коментира в студиото на  бившият зам.-министър на отбраната Симеон Николов. По думите му и нашите политици, и тези в ЕС, със закъснение вземат мерки срещу този т.нар. \"цикъл на преселение на народите\", който се очаква да продължи в следващите 15-20 години.  \"Вълната от 2015 година беше една от най-големите. Тя обаче няма да е последната. Към момента добрата новина е, че заплаха за България няма, въпреки случващото се в Гърция\", отбеляза още експертът по международна сигурност. По-рано днес вицепремиерът и министър на отбраната Красимир Каракачанов и министърът на вътрешните работи Младен Маринов посетиха граничния пункт с Гърция и бяха категорични, че при криза с бежанци ще се действа бързо и непоколебимо. \"Грешката на политиците ни бе в това, че не си изясниха изцяло причините за проблема с мигрантите. Освен войната в Сирия, огромна роля имат и климатичните промени. Ако бяхме помогнали на тези хора преди години, днес нямаше да се стигне до подобни проблеми\", заяви Симеон Николов пред", "date": "2019.04.09", "title": "Експерт: За увеличението на мигрантския поток се знаеше отдавна"}
{"url": "https://www.bgonair.bg/bulgaria/2019-04-09/nereglamentiran-biznes-uchenitsi-plashtat-po-30-lv-za-chastni-urotsi-v-bankya", "text": "\r\n Частен бизнес в общинско училище с участието на училищното ръководство. Екип на Bulgaria ON AIR тръгна по следите на сигнал, че ученици заплащат 30 лева за частни уроци, които се извършват в училище в Банкя, а в бизнеса участва един от заместник-директорите. Има ли нарушения?  Васил Николов не за първи път сигнализира институциите за нередности във въпросното училище в Банкя. Според него заместник-директорът е регистрирал сдружение, което се помещава в училището.  Твърди, че специалисти нерегламентирано ползват базата и дават частни уроци на деца. Издавали и касови бележки.  От училището обясниха, че по тяхна инициатива са създали организация с нестопанска цел, предназначена за деца със специални образователни потребности.  Заместник-директорът твърди, че не е в конфликт на интереси и деца са обучавани само в извънучебно време.  Търгвоска дейност нямало, а само социална услуга.  Самият Атанас Паскалев вече не е управител на сдружението.  Проверките на институциите продължават.", "date": "2019.04.09", "title": "Нерегламентиран бизнес: Ученици плащат по 30 лв. за частни уроци в Банкя"}
{"url": "https://www.bgonair.bg/bulgaria/2019-04-09/neno-dimov-predlaga-izklyuchvaneto-na-teritorii-ot-natura-2000", "text": "\r\n Министърът на околната среда Нено Димов предлага изключването на територии от \"Натура 2000\".  Очаква се промените в Закона за биологичното разнообразие да бъдат внесени за одобрение от Министерския съвет утре.  Обществена консултация на проекта предизвика силен негативен отзвук преди няколко месеца.", "date": "2019.04.09", "title": "Нено Димов предлага изключването на територии от \"Натура 2000\""}
{"url": "https://www.bgonair.bg/bulgaria/2019-04-09/barz-vlak-se-zapali-v-blizost-do-chirpan", "text": "Локомотивът на бързия влак от Бургас за София се запали тази вечер малко преди 19:00 часа по време на движение между гарите \"Свобода\" и \"Чирпан\". Информацията потвърдиха от БДЖ. Произшествието е станало на 2 км след гара \"Свобода\". Авариралият локомотив е електровоз от 46-та серия.  За щастие няма пострадали при инцидента. Пътниците са евакуирани от влаковата композиция и ще продължат пътя си с микробуси. На мястото на произшествието в момента има огнеборци от Чирпан. Предстои вагоните и горелият локомотив да бъдат изтеглени . След това ще бъде проверено състоянието на железния път и на контактната мрежа, преди да бъде възстановено движението между Стара Загора и Чирпан.  ", "date": "2019.04.09", "title": "Бърз влак се запали в близост до Чирпан"}
{"url": "https://www.bgonair.bg/reportazhi/2019-04-09/gabarcheta-kolcheta-ili-tsvetarnitsi-s-kakvo-shte-badat-zameneni-perkite-po-grafa", "text": "\r\n Колчета ще заменят досегашните гранитни триъгълници, които разделят трамвайните линии от пешеходната зона на столичния \"Граф Игнатиев\".  Чугунените боларди бяха избрани измежду метални габърчета и дървени цветарници.  Група от архитекти, граждани и общинари, избра колчетата, след като демонстрира всички съоръжения на централната софийска улица. \n Между безопасността и естетиката - това е изборът на експертите, който трябва да замени небезопасните и неестетически триъгълници на \"Граф Игнатиев\".  Освен колчета и габърчета сред обсъжданите варианти е и цветарник. Столичани приемат със смесени чувства идеята. Досегашните перки на акула ще поемат в друга посока, вероятно сред зелените софийски площи. Общината няма да плати за преместването им. Харесайте ни във Facebook ", "date": "2019.04.09", "title": "Колчета заменят гранитните триъгълници по \"Графа\""}
{"url": "https://www.bgonair.bg/world/2019-04-09/britanskiyat-parlament-zadalzhi-mey-da-iska-novo-otlagane-na-brexit", "text": "Пореден кризисен вот за Brexit. Британският парламент задължи Тереза Мей да иска ново отлагане на Brexit - насрочено за 12 април, и на практика забрани напускането да стане без сделка. Днес депутатите ще обсъдят новата дата. Мей иска разводът да бъде отложен за 30 юни. Отлагането на Brexit трябва да бъде официално одобрено от всички 27 евролидери на извънредния съвет в белгийската столица утре. Затова днес Тереза Мей ще проведе спешни разговори с германския канцлер Ангела Меркел в Берлин и с френския президент Еманюел Макрон в Париж. Казусът се заплита, след като британското правителство определи 23 май за датата за европейските избори. Ако Лондон напусне европейското семейство по-рано, вотът няма да бъде проведен.  ", "date": "2019.04.09", "title": "Британският парламент задължи Мей да иска ново отлагане на Brexit"}
{"url": "https://www.bgonair.bg/world/2019-04-09/aktrisata-felisiti-hafman-se-prizna-za-vinovna-v-izmama", "text": "Звездата от \"Отчаяни съпруги\" Фелисити Хъфман се призна за виновна и заяви, че е \"предала дъщеря си\" и се чувства \"засрамена от болката, която е предизвикала\".  Актрисата е обвинена, че е платила 15 хиляди долара, за да бъдат попълнени отговорите на тестове за прием в университет на дъщеря ѝ от друг човек през 2017 г.  Името на 56-годишната Хъфман беше замесено в мащабен скандал с корупция в престижни американски университети. С повдигнати обвинения по случая са още 50 души, сред които е и друга актриса - Лори Лафлин. Харесайте страницата ни във Facebook ", "date": "2019.04.09", "title": "Актрисата Фелисити Хъфман се призна за виновна в измама"}
{"url": "https://www.bgonair.bg/world/2019-04-09/izbori-v-izrael-netanyahu-se-bori-za-peti-premierski-mandat", "text": "\r\n Парламентарни избори в Израел. Премиерът Бенямин Нетаняху ще се бори за пети мандат, а партията му \"Ликуд\" ще търси победа, за да остане начело на страната. Имащите право на глас са 6,3 млн. души, които трябва да изберат депутати в 120-местния Кнесет.  Основният конкурент на Нетаняху е бившият началник-щаб на израелската армия Бени Ганц, който е лидер на центристката партия \"Синьо и бяло\". Последните социологически проучвания преди предсрочния вот показаха, че политическата формация на Ганц има лека преднина пред партията на Нетаняху.  По всяка вероятност и двете партии ще получат по около 30 места в парламента, което ще създаде трудности при сформирането на кабинет. Според анализатори обаче настоящият премиер е в по-добра позиция да оглави и следващото правителство. Харесайте страницата ни във Facebook ", "date": "2019.04.09", "title": "Оспорвани избори в Израел: Нетаняху се бори за пети премиерски мандат"}
{"url": "https://www.bgonair.bg/sutreshen-blok/2019-04-09/kak-shte-se-otrazi-brexit-na-finansoviya-sektor", "text": "\r\n Депутатите от двете камари на британския парламент одобриха отлагане на развода между Лондон и Брюксел, който беше насрочен за 12 април. Целта е да се избегне излизане на Великобритания от Европейския съюз без сделка, но решението за отлагането трябва да бъде взето единодушно от 27-те евролидери. Тереза Мей вече обяви, че ще поиска новата отсрочка да е до 30 юни. Кабинетът междувременно беше принуден да обяви дата и да започне подготовката за избори за ЕП, които бяха насрочени за 23 май.  От \"Даунинг стрийт\" 10 обаче изразиха надежда, че няма да се наложи да организират действително този вот и Лондон ще напусне ЕС със сделка. Ден преди британският премиер Тереза Мей да се изправи пред извънредното заседание на Европейския съвет в опит да получи втора отсрочка за Brexit, несигурността тегне над континента, а последствията остават неясни. Как ще се отрази Brexit на финансовия сектор и валутите и очаква ли се нова рецесия? Международният редактор Лилия Мустакова и операторът Тодор Тодоров потърсиха отговорите от независимия инвеститор Борислав Владимиров. Според него несигурността дърпа икономиката на страната надолу. \"Инвестициите са надолу с 1,2% от икономиката и мисля, че това е в последното тримесечие на 2018 година. Първото тримесечие на тази година ще отслабнат още\", обясни инвеститорът в \"България сутрин\". Той каза още, че има несигурност, свързана и с финансовите пазари, тъй като около 18% от вътрешния и 8% от общия износ на Европа е към Англия. Въпреки че Brexit не е приключен, Великобритания вече понесе икономически удар. Редица компании напуснаха Острова. Според инвеститора със сигурност ще има изтичане на бизнес и хора, които в момента са базирани в Лондон. Това не означава, че Великобритания ще остане без партньори. Владимиров смята, че тя ще остане привлекателна за международните инвеститори не само в сферата на финансите, но и в тази на технологиите и научните изследвания. \"Смята се, че при твърд Brexit паундът може да отслабне до съотношение 1:1 към еврото. Разбира се, не мисля, че такова съотношение ще бъде задълго, защото Англия ще стане атрактивна относно инвестиции в акции, финансови инструменти и недвижимо имущество\", посочи той пред Bulgaria ON AIR. Въпреки непрестанните опити и усилия от страна на Брюксел и Великобритания, вероятността за Brexit без сделка остава голяма.  Според Борислав подобен резултат може да доведе до финансова рецесия в британската и европейската икономика, но ако се стигне до криза - тя няма да продължи дълго.  ", "date": "2019.04.09", "title": "Как ще се отрази Brexit на финансовия сектор и ще доведе ли до рецесия?"}
{"url": "https://www.bgonair.bg/world/2019-04-09/italiya-e-v-retsesiya-a-perspektivite-za-ikonomicheski-rastezh-pochti-nulevi", "text": "\r\n [related_articles] Италия е изправена пред сериозни изпитания. От октомври миналата година страната е в рецесия, а буксуващата ѝ икономика забавя и икономическия ръст на еврозоната. Всичко това тревожи силно Брюксел. Неотдавна премиерът на страната Джузепе Конте заяви, че 2019 година се очертава като изключително добра за Италия. Този оптимизъм обаче се оказва напълно неоправдан, а кабинетът е принуден да вземе непопулярни мерки. \"За да се справим с настоящото забавяне на икономиката, тези страни от ЕС, които все още имат място за фискална политика, ще трябва да подкрепят вътрешното търсене и да увеличат инвестициите в инфраструктура, за да може да се разгърне пълния потенциал за икономически растеж на ЕС в тази ситуация\", посочи още той. За влошената икономическа перспектива пред Италия има редица причини, сред които и забавянето на световната икономика. Според критици обаче основният виновник е политикана на италианското правителство.  В основата е ниската производителност и свитото потребление. Към това може да се добави високата безработица, лошите демографски тенденции и безкрайно тромавата бюрокрация. А нагласите на бизнеса и на домакинствата показват силно недоверие в стопанския хоризонт на Италия.  ", "date": "2019.04.09", "title": "Италия е в рецесия, а перспективите ѝ за икономически растеж - почти нулеви"}
{"url": "https://www.bgonair.bg/world/2019-04-09/poseshtenieto-na-turskiya-vanshen-ministar-u-nas-be-otlozheno", "text": "Задълбочава се кризата в българо-турските отношения. Отложено беше планираното за днес посещение у нас на турския външен министър Мевлют Чавушоглу. Това съобщи вицепремиерът и министър на външните работи Екатерина Захариева.  Тя уточни, че причината е изказването на турския първи дипломат за Закона за вероизповеданията у нас. По думите на Захариева, отложената визита е \"дипломатически знак\".  Харесайте ни във Facebook ", "date": "2019.04.09", "title": "Посещението на турския външен министър у нас бе отложено"}
{"url": "https://www.bgonair.bg/world/2019-04-09/nagli-kradtsi-zadignaha-300-medala-ot-nay-izvestnata-srabska-pluvkinya", "text": "Най-известната сръбска плувкиня за всички времена - Надя Хигъл, стана обект на нагла кражба. Световната шампионка от Рим 2009 на 200 метра бруст остана без своите 300 медала, които е спечелила в кариерата си.  За грабежа сподели самата спортистка в профила си във Facebook. Тя изрази съмнение, че някога ще види отличията си, които по думите ѝ вероятно вече са претопени.  От майката на две деца, която се бори с тежко автоимунно заболяване през последните години, крадците са взели и два велосипеда и две детски колички. Харесайте страницата ни във Facebook ", "date": "2019.04.09", "title": "Нагли крадци задигнаха 300 медала от най-известната сръбска плувкиня"}
{"url": "https://www.bgonair.bg/bulgaria/2019-04-09/tezhko-ostava-sastoyanieto-na-prostrelyalata-se-kursantka", "text": "Тежко остава състоянието на 20-годишната курсантка, която се простреля миналата седмица във Велико Търново, съобщиха от ВМА.  Инцидентът стана докато студентката чистела оръжието си в Националния военен университет \"Васил Левски\".  В петък тя беше транспортирана в София със \"Спартана\".  Куршумът е нанесъл поражения на горната част на левия бял дроб на момичето, която на по-късен етап вероятно ще бъде отстранена.  Това е предизвикало и загуба на близо 3 литра кръв в момента на инцидента, обясни в края на миналата седмица началникът на ВМА проф. Венцислав Мутафчийски.", "date": "2019.04.09", "title": "Тежко остава състоянието на прострелялата се курсантка"}
{"url": "https://www.bgonair.bg/bulgaria/2019-04-09/valcho-arabadzhiev-izliza-ot-aresta-sreshtu-polovin-milion-leva-garantsiya", "text": "Вълчо Арабаджиев излиза от ареста срещу половин милион лева гаранция, реши Апелативният специализиран съд.  Той е обвинен за участие в престъпна група за пране на пари, ръководена от родителите му – задържаните в Испания Ветко и Маринела Арабаджиеви, които все още не са екстрадирани у нас. Преди време Специализираният съд измени мярката на Вълчо Арабаджиев от задържане под стража в домашен арест. Сега, Апелативният спецсъд обаче прецени, че адекватната мярка за него е парична гаранция от 500 000 лв. Харесайте ни във Facebook ", "date": "2019.04.09", "title": "Вълчо Арабаджиев излиза от ареста срещу половин милион лева гаранция"}
{"url": "https://www.bgonair.bg/reportazhi/2019-04-09/v-navecherieto-na-evrovota-bsp-i-vmro-se-registriraha-v-tsik", "text": "\r\n БСП и ВМРО се регистрираха за изборите за европейски парламент на 26 май. А лидерът на социалистите Корнелия Нинова отговори задочно на премиера Бойко Борисов, който видя общи действия между БСП и президента Румен Радев на вчерашния Консултативен съвет по националната сигурност. С 6 хил. подписа и 6-и поред за евроизборите, се регистрира и БСП. Засега е ясен само водачът на листата – Елена Йончева.  Председателят на партията Корнелия Нинова призова избирателите за активност. Тя отговори на Бойко Борисов, който вчера каза, че Нинова и съветникът на президента Радев са се спогледали по време на Консултативния съвет.  С това премиерът намекна за единодействие между БСП и президента.  В Централната избирателна комисия документи подадоха и други партии и коалиции. Там беше и Николай Бареков, който въпреки плановете си да стане учител, все пак реши, че иска да продължи да бъде евродепутат.", "date": "2019.04.09", "title": "В навечерието на евровота: БСП и ВМРО се регистрираха в ЦИК"}
{"url": "https://www.bgonair.bg/direktno/2019-04-09/blizo-300-000-dushi-zasegnati-ot-reproduktivni-problemi", "text": "\r\n Около 150 000 двойки у нас имат репродуктивни проблем, което означава, че около 300 000 души са засегнати, каза Мария Янева от Фондация \"Искам бебе\" в предаването   по  . Тя допълни, че все още част от тези хора все още не са възприети от обществото. Илиян Лазаров от run.bg и парапланеристът Весо Овчаров разказаха за инициативата Уинг фор лайв. За поредна година България е част от световната кампания, която набира средства за лечение на хора, които са приковани на легло, заради гръбначен проблем.    ", "date": "2019.04.09", "title": "Близо 300 000 души засегнати от репродуктивни проблеми"}
{"url": "https://www.bgonair.bg/bulgaria/2019-04-09/bdzh-puska-predvaritelna-prodazhba-na-bileti-za-praznitsite", "text": "За удобство на всички клиенти, които предвиждат да пътуват с влак за предстоящите празници, от утре (10 aприл) БДЖ въвежда предварителна продажба на билети за всички бързи влакове, пише  . Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди.  По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак. Повече информация може да получите в сайта на железницата.", "date": "2019.04.09", "title": "БДЖ пуска предварителна продажба на билети за празниците"}
{"url": "https://www.bgonair.bg/bulgaria/2019-04-09/delyan-dobrev-s-ostavka-kato-deputat-ot-solidarnost-kam-kolegite-si", "text": "\r\n Делян Добрев подава оставка като народен представител в 44-тото Народно събрание, съобщиха от пресцентъра на ПП ГЕРБ. Той е взел това решение след разговор с председателя на ГЕРБ и министър-председател на България Бойко Борисов. \"С поредната фалшива новина чашата на търпението ми преля - не искам повече името ми и това на ГЕРБ да бъдат петнени\", коментира Добрев. Той аргументира личния си акт и като знак на солидарност със своите колеги, които спазиха моралния стандарт на ГЕРБ и напуснаха постовете си само заради съмнения. Харесайте страницата ни във Facebook ", "date": "2019.04.09", "title": "От солидарност към колегите: Делян Добрев с оставка като депутат"}
{"url": "https://www.bgonair.bg/bulgaria/2019-04-09/plevneliev-kategorichen-imashe-izborni-manipulatsii-po-vreme-na-mandata-mi", "text": "Самият аз бях свидетел на поне две изборни манипулации по време на моя мандат. Това каза президентът (2012-2017 г.) Росен Плевнелиев по време на откриването на конференцията на тема \"Заплаха от външна намеса за изборите за Европейски парламент 2019\" в Дома на Европа, пише  По думите му манипулациите са били драматични, драстични и вътре в България. Първият визиран от него случай е аферата \"Костинброд\".  \r\n  \r\n\"Тотално анти и противоконституционно действие на журналисти и политически лидери, които в деня на размисъл на българския народ, тогава, когато всички трябваше да бъдат оставени да вземат своето отговорно решение за кого да гласуват на следващия ден, цяла България се събуди с отвратителна по своя мащаб изборна манипулация\", коментира Плевнелиев. \r\n  \r\nТой посочи и че една удобна медия, която е част от пропагандата на голяма медийна империя, е започнала да бомбардира българския народ в ден за размисъл. \r\n  \r\n\"Втората манипулация пред очите ми бе най-голямата кибератака от Русия. Тя е част от руското военно разузнаване. Целта беше да се всее съмнение през 2015 година. Местните избори не бяха важни, но референдумът беше трън в очите. Този референдум означава голяма геополитическа промяна\", добави още Росен Плевнелиев.", "date": "2019.04.09", "title": "Плевнелиев: Бях свидетел на изборни манипулации по време на мандата ми"}
{"url": "https://www.bgonair.bg/bulgaria/2019-04-09/desislava-ivancheva-i-bilyana-petrova-vlizat-v-bitkata-za-evrodeputati", "text": "\r\n Подсъдимата бивша кметица на \"Младост\" Десислава Иванчева и Биляна Петрова влизат в битката за евродепутати. Ако не успеят - ще се кандидатират за местния вот наесен. На финала на процеса за подкуп, в който подсъдим е и Петко Дюлгеров, също бивш кмет на район \"Младост\", днес двете обявиха регистрирането на Инициативен комитет за издигането им.  \"Хората останаха с нас. И ни карат, и ни пишат. Не само от София и от страната, и не от страната. Пишат, че борбата трябва да продължи, че трябва да участваме в евроизборите\", коментира Иванчева. Десислава Иванчева ще се яви като независим кандидат. Няма да търси подкрепа от нито една от съществуващите сега партии. \"Ние няма да се откажем и за есенните избори също една от двете или и двете ще се кандидатираме. Никой не може да каже какво ще се случи\", обясни Биляна Петрова. Междувременно прокуратурата поиска отвод на съда. Графолози не успяха да докажат, че Петко Дюлгеров е писал в тефтерчето на Десислава Иванчева. Спорът бе около цифрата 40 хиляди, за която прокуратурата твърди, че била исканата от Иванчева сума за подкуп. За пръв път в процеса се намеси името на фирма \"Артекс\", придобила популярност като строителят на евтините жилища на властта.  И докато Иванчева и Петрова дадоха обяснения, то Петко Дюлгеров реши да се откаже от показанията си. Под натиск бил признал, че е бил посредник между предприемача Александър Ваклин и Десислава Иванчева.  Харесайте ни във Facebook ", "date": "2019.04.09", "title": "Десислава Иванчева и Биляна Петрова влизат в битката за евродепутати"}
{"url": "https://www.bgonair.bg/bulgaria/2019-04-09/proveryavat-zakonna-li-e-terasata-na-plamen-georgiev", "text": "Столичната община започна проверка законна ли е терасата на шефа на антикорупционната комисия, заради която Пламен Георгиев излезе в отпуск.  Днес той е осигурил достъп до терасата, проверката ще отнеме две седмици.  Вчера стана ясно, че от общината имали информация още от 2012 г., че на терасата от 186 кв.м е имало постройки без нужните документи, но проверката не е била допусната от предишния собственик.  Пламен Георгиев е в отпуск по искане на премиера Бойко Борисов, докато прокуратурата проверява законността на имотните му сделки. От миналата седмица Георгиев се движи с охрана заради отправени заплахи към него.", "date": "2019.04.09", "title": "Проверяват законна ли е терасата на Пламен Георгиев"}
{"url": "https://www.bgonair.bg/world/2019-04-09/predotvratiha-teroristichen-akt-vav-vashington", "text": "Предотвратиха подготвян терористичен акт във Вашингтон. Полицията е задържала 28-годишен мъж от щата Мериленд, който планирал да прегази хора в пешеходните зони край река Потомак с откраднат камион. Заподозреният атентатор е идентифициран като Рондел Хенри. Той е бил заловен, след като откраднал микробус на транспортна фирма. След ареста Хенри признал за плановете си и се обявил за привърженик на терористичната организация \"Ислямска държава\". От полицията обявиха, че 28-годишният мъж е бил вдъхновен от кървавата атака във френският град Ница през 2016 година, когато терорист се вряза с камион в тълпа хора и уби 86 души.  ", "date": "2019.04.09", "title": "Предотвратиха терористичен акт във Вашингтон"}
{"url": "https://www.bgonair.bg/reportazhi/2019-04-09/balgarsko-voenno-chudo-zavoyat-na-r-cherna", "text": "Сраженията при завоя на река Черна през Първата световна война са във фокуса на третия бонус епизод от хитовата поредица \"Българско военно чудо\" на ЗАД \"Армеец\" и сдружение \"Българска история\". Този участък от Македонския фронт е известен като \"Месомелачката\",защото в епопеята, развила се от есента на 1916 г. до май 1917 г., и двете страни дават огромни жертви, а цели части се стопяват за броени дни. Проявеният героизмът на българите при битките там не успява да предотврати загубата на войната, но в паметта на нацията Завоят на Черна остава да свети като символ на непоколебим дух.  Всичко започва през есента на 1915 г., когато България се включва в Първата световна война. След бързия разгром на Сърбия и на пристигналите й на помощ съглашенски войски се появява възможност противникът да бъде напълно изгонен от Балканите. Българското настъпление обаче е спряно от германското командване, което разчита на полуострова да бъдат приковани колкото се може повече съглашенски сили, вместо те да се прехвърлят на други фронтове.  По думите на Стилиян Нойков \"се започна една трескава работа по укрепяването на позициите, които очаквахме засилилият се в Солун противник да дайде и да атакува. Как тогава щеше да се тури край на войната на Балканите?\"  Постепенно се оформя Солунският фронт, дълъг стотици километри, защитаван предимно от българската армия. През лятото на 1916 г. българското главно командване узнава, че се подготвя сериозна съглашенска операция в Македония, с цел да се попречи на България да отдели войски срещу Румъния.  На 17 август 1916 г българите предприемат изпреварващ удар, овладени са Лерин и Костур. Постепенно този последен за войната български опит за напредване на юг губи острота, а частите са отслабени от сраженията.  В същото време, търпящи поражения в Добруджа, румънците отчаяно искат от съглашенците да им помогнат като атакуват в Македония. В края на август 1916 г. съглашенското командване организира настъпление, хвърляйки значителни сили.  След тежки боеве българската армия е принудена да се оттегли при Завоя на река Черна. Той се нарича така, тъй като реката прави широка дъга, дълга около 40 км и широка около 20. Но и тук българите веднага са атакувани от французи и сърби, докато англичаните нападат към Дойран. Планът на съглашенците е да пробият Солунския фронт, а България бъде извадена от войната.  Позицията, защитавана от български и германски части, е мъчно защитима. В скалата могат да бъдат изкопани само плитки укрития. В дневника на 10-и Родопски полк е записано: \"Какво представляваше тази „укрепената позиция“? Един ред окопи. Нито галерия, нито един заслон, нито една наблюдателница!\" Духът на българите обаче е висок, те не са губили сражение досега във войната.  В началото на октомври 1916 г. в продължение на пет дена противникът обстрелва позициите, изсипвайки хиляди снаряди. Освен че са по-малоборойни, българските батареи трябва и да пестят боеприпасите.  \r\nНа шестия ден френски и сръбски части настъпват. Както пише очевидец: „Още от първите дни боевете при Черна станаха твърде ожесточени. Чувствувайки своето количествено надмощие и хипнотизирани от мисълта да възстановят своето кралство, сърбите нападаха с голямо ожесточение.“ Въпреки че бреговете на реката се покриват с трупове, пристъпите на сръбската пехота следват един след друг. Редуват се дневни и нощни атаки, без оглед на жертвите – и така повече от месец. Свидетел посочва, че „Боевете през есента на 1916 г. направиха Завоя на Черна истинска гробница за сърбите.“ Тяхната армия губи над половината си състав. Слаби по численост, но със силна воля са защитниците на Завоя на Черна, ала и техните редици се топят. А подкрепления просто няма откъде да дойдат. На 19 ноември 1916 г. 1-а армия, притисната от числено превъзхождащ противник и понесла огромни загуби, е принудена да изостави Битоля и да заеме нова позиция, на 5 км северно от града. Документалната поредица \"Българско военно чудо\" е съвместен проект на сдружение \"Българска история\" и на ЗАД \"Армеец\", който пресъздава най-големите постижения на българската армия в периода петте войни след Освобождението на България. Целта на поредицата е да напoмни за огромната сила, която българският народ притежава, когато е обединен, като едновременно с това направи тези исторически епизоди интересни за широката публика.", "date": "2019.04.09", "title": "\"Българско военно чудо\": Завоят на р. Черна"}
