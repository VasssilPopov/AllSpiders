{"url": "https://www.bgonair.bg/world/2018-12-17/salzotvoren-gaz-i-vodni-oradiya-sreshtu-demonstranti-v-bryuksel", "text": "Полицията използва сълзотворен газ и водни оръдия срещу демонстранти в Брюксел, недоволстващи срещу Пакта за миграцията на ООН.  До употребата на сила се стигна, след като хиляди крайнодесни активисти влязоха в сблъсъци с органите на реда. Част от демонстрантите започнаха да хвърлят бомбички и камъни по кордона от полицаи.  Около 5500 души се отзоваха на призива да излязат на демонстрация в квартала, където са разположени сградите на европейските институции. Някои държаха плакати с надписи \"Нашите хора на първо място\" и \"Достатъчно, затворете границите\".", "date": "2018.12.17", "title": "Сълзотворен газ и водни оръдия срещу демонстранти в Брюксел"}
{"url": "https://www.bgonair.bg/world/2018-12-17/pochina-oshte-edin-ot-ranenite-pri-atakata-v-strasburg", "text": "Пета жертва на нападението срещу Коледния базар в Страсбург. Почина още един от ранените, който беше в критично състояние. Става дума за 36-годишен мъж, който е родом от полския град Катовице.  Mиналият вторник 29-годишният Шериф Шекат откри стрелба на популярния сред туристите базар във френския град. В резултат загинаха трима души, а други 13 бяха ранени.  По-късно от раните си почина и 28-годишен италиански журналист, дошъл в града, за да отразява работата на Европейския парламент. Убиецът беше ликвидиран в четвъртък от полицията.", "date": "2018.12.17", "title": "Почина още един от ранените при атаката в Страсбург"}
{"url": "https://www.bgonair.bg/world/2018-12-17/glasuvat-sporazumenieto-za-brexit-v-sredata-na-yanuari", "text": "Споразумението за Brexit между Великобритания и ЕС ще бъде гласувано третата седмица на януари 2019 г. Това съобщи премиерът на Обединеното кралство Тереза Мей пред британския парламент.  Мей запозна депутатите с последните резултати от преговорите с Европейския съюз. Тя обяви, че гласуването ще се проведе в дните между 14 и 18 януари 2019 година. Дебатът за Brexit ще бъде възобновен от 7 януари, а на следващата седмица ще се гласува споразумението, стана ясно от думите ѝ. По ключовия въпрос за защитния механизъм за избягване на \"твърда\" граница между Ирландия и Северна Ирландия, Мей заяви, че европейските лидери са изразили надежда, че механизмът няма да бъде задействан. \r\n  \r\nБританският лидер цитира заключителната декларация от срещата на върха през миналата седмица, в която също се отбелязва, че евролидерите са готови да подготвят ЕС за започване на преговори с Лондон за бъдещите отношения след официалното подписване на сделката за Brexit. По думите ѝ френският президент Еманюел Макрон е уверил, че никой не се опитва да блокира Великобритания в защитния механизъм. Заключителната декларация има правна сила, подчерта министър-председателят. По-рано днес се появи информация, че лидерът на Лейбъристката партия Джереми Корбин ще поиска вот на недоверие срещу Мей, ако премиерът не обяви дата на вота. Мей призова депутатите да не помагат на Корбин да тласне страната към предсрочни парламентарни избори.", "date": "2018.12.17", "title": "Гласуват споразумението за Brexit в средата на януари"}
{"url": "https://www.bgonair.bg/economy/2018-12-17/evrokomisiyata-globi-balgarskiya-energien-holding-sas-77-mln-evro", "text": "\r\n 77 млн. евро глоба наложи Европейската комисия на Българския енергиен холдинг. Години наред холдингът е отказвал достъп до газопреносната мрежа на страната.  От комисията посочват причината - доминиращо положение от холдина, заедно с дъщерните ѝ \"Булгартрансгаз\", което контролира инфраструктурата, и \"Булгаргаз\", което продава синьото гориво на клиентите.  Други компании не са били допуснати да използват газопреносната мрежа, единственото газохранилище и единствената тръба за внос на газ от Румъния. Процедурата стартира след жалба на \"Овергаз\", която искаше да внася гориво директно през държавната мрежа. България е преговаряла с ЕК за постигане на споразумение, но комисията е поставила условие за приватизация на \"Булгартрансгаз\".", "date": "2018.12.17", "title": "Еврокомисията глоби Българския енергиен холдинг със 77 млн. евро"}
{"url": "https://www.bgonair.bg/economy/2018-12-17/google-hvarlya-1-mlrd-dolara-za-nov-kampus-v-nyu-york", "text": "Google ще инвестира 1 млрд. долара в нов кампус в Ню Йорк, пише CNBC, позовавайки се на информация от компанията. Новият кампус, наречен Google Hudson Square, ще се намира в Манхатан. Google е придобила мястото чрез лизингови договори и планира да се премести в двете сгради до 2020 г., посочва компанията в публикация в блога си, пише  . Google заяви, че е подписала писмо за намерение за пространство на \"Washington Street\" 550, в близост до новите си локации, като планът е да се премести през 2022 г., когато мястото е готово. В момента Google има над 7000 служители в Ню Йорк, работещи в различни екипи, включително такива за търсачката, рекламата, Maps, YouTube и облачните услуги. Новините се появиха, след като през миналата седмица Apple обяви, че ще инвестира 1 млрд. долара в нов кампус в Остин, Тексас. Наскоро Amazon пък разкри, че ще отвори централи в Лонг Айлънд и Ню Йорк.", "date": "2018.12.17", "title": "Google хвърля 1 млрд. долара за нов кампус в Ню Йорк"}
{"url": "https://www.bgonair.bg/world/2018-12-17/ataka-sreshtu-zhurnalisti-ot-gratskata-televiziya-skay", "text": "Бомба избухна край сградата на гръцката телевизия \"Скай\" в Атина. Взривното устройство е било поставено в раница. Засега не се съобщава за пострадали.  Нанесени са сериозни материални щети по сградата. Служителите на медията бяха евакуирани, час преди взрива, след подаден сигнал от местен сайт.  Антитерористите са на място и разследват случая, изяснява се дали става въпрос за тероризъм.", "date": "2018.12.17", "title": "Атака срещу журналисти от гръцката телевизия \"Скай\""}
{"url": "https://www.bgonair.bg/bulgaria/2018-12-17/tezhki-kritiki-sreshtu-balgarskite-evrodeputati-ot-strana-na-abv", "text": "\r\n Тежки критики срещу българските евродепутати от страна на АБВ.  Причината - миналата седмица парламентът в Брюксел прие резолюция срещу \"Северен поток 2\" и в подкрепа на енергийната роля на Украйна.  Евродепутатите на ГЕРБ, ДСБ, ДПС и ВМРО пък са я са подкрепили.", "date": "2018.12.17", "title": "Тежки критики срещу българските евродепутати от страна на АБВ"}
{"url": "https://www.bgonair.bg/world/2018-12-17/tereza-mey-shte-predstavi-poslednoto-razvitie-po-sdelkata-za-brekzit", "text": "Решаващ ден за британския премиер Тереза Мей, която днес ще се изправи пред депутатите в парламента, за да даде отчет за последното развитие по сделката за Brexit и резултатите от срещата на върха в Брюксел. След като европейските лидери заявиха твърдо, че предоговаряне на условията няма да има, в Лондон се чуха призиви за алтернативни варианти за излизане от възникналата политическа криза. През последните дни британски политици намекват за \"Норвежкия модел\" на връзки с Европейския съюз, който означава да продължи поддържането на близки връзки с Брюксел, ставайки член на Европейската асоциация за свободна търговия.", "date": "2018.12.17", "title": "Тереза Мей ще представи последното развитие по сделката за Brexit"}
{"url": "https://www.bgonair.bg/world/2018-12-17/balkanite-skovani-ot-stud-i-snyag-parva-zhertva-v-sarbiya", "text": "Студ и сняг сковаха Балканите. Ниските температури взеха своята първа жертва в Сърбия. Тялото на 50-годишен мъж беше открито в снега в село в северната част на страната. Според властите мъжът е починал от измръзване.  На места в Сърбия снежната покривка е достигнала 50 см. Най-сериозни затруднения за движението по пътищата създават счупените под тежестта на снега дървета.  Снеговалежът предизвика сериозни проблеми с трафика и в Хърватия. А в Босна и Хергеговина десетки училища затвориха врати.  Побеля и половин Румъния. В 9 окръга в западните райони на страната е обявен оранжев код, за други 17 е в сила жълт код. Съобщава се за затворени пътища и катастрофи.", "date": "2018.12.17", "title": "Балканите сковани от студ и сняг, първа жертва в Сърбия"}
{"url": "https://www.bgonair.bg/denqt-on-air/2018-12-17/evropa-se-radikalizira-es-raboti-bavno-s-terorizma-alarmira-diplomat", "text": "\r\n Европарламентът предложи нова стратегия в борбата с тероризма. Дипломатът Симеон Николов обаче не смята, че мерките ще дадат резултат, тъй като в ЕС се работи много бавно. \"Все по-голям става броят на предотвратените атентати от специалните служби. За съжаление, чиновниците вземат решения, от които няма много полза. Работят изключително бавно. Много бавно стават нещата в ЕС\", посочи той пред Bulgaria ON AIR и добави, че сегашният пик на тероризма ще трае около 15 години. Запитан за унищожаването на терористичната групировка \"Ислямска държава\", гостът в предаването \"Денят ON AIR\" отбеляза, че ИДИЛ е идеология. Той се позова на данни от Кралския колеж в Лондон, Пентагона и ООН, че ИДИЛ се превръща в международна нелегална организация. В информацията се съобщава за над 41 хил. терористи от ИДИЛ, които са пръснати в над 80 страни. Симеон Николов посочи още, че след териториалното отстъпление на \"Ислямска държава\" се възражда \"Ал Кайда\". \"Увеличава се броят на завръщащите се джихадисти от Близкия изток в Европа\", настоя дипломатът. И подчерта опасността на радикализация в Европа, като според него процесът не може да бъде спрян, защото \"нещата са изпуснати\". Симеон Николов акцентира и върху отстъплението на християнството на Стария континент, давайки пример с Великобритания. По думите му на Острова има 400 новооткрити джамии и 500 закрити църкви.  \"Това ще доведе до повече радикализация\", убеден е той.", "date": "2018.12.17", "title": "Европа се радикализира, ЕС се бори бавно с тероризма, алармира дипломат"}
{"url": "https://www.bgonair.bg/world/2018-12-17/18-finalite-v-shampionskata-liga-predlagat-intriguvashti-dvuboi", "text": "\r\n Ливърпул - Байерн Мюнхен е големият сблъсък на осминафиналите на Шампионската лига този сезон. Това отреди тегленият днес в Нион жребий.  През миналия сезон мърсисайдци достигнаха до финала, но през настоящата кампания загубиха всичките си гостувания в груповата фаза и се промъкнаха напред след трудна победа с 1:0 над Наполи. Баварският колос по традиция играе силно в Шампионската лига и винаги е фактор през последните години, достигайки почти винаги до полуфиналите. За последно германският първенец спечели трофея през 2013 година, докато Ливърпул го стори през 2005 година. Атлетико Мадрид на Диего Симеоне ще срещне Ювентус. \"Бианконерите\" загубиха финалите през 2015 и 2017 година, съответно от испански клубове - Барселона и Реал Мадрид. Друга интересна двойка е Манчестър Юнайтед - ПСЖ.   Шалке - Манчестър Сити Атлетико Мадрид - Ювентус Манчестър Юнайтед - ПСЖ Тотнъм - Борусия Дортмунд Лион - Барселона Рома - Порто Аякс - Реал Мадрид Ливърпул - Байерн Мюнхен", "date": "2018.12.17", "title": "1/8-финалите в Шампионската лига предлагат интригуващи двубои"}
{"url": "https://www.bgonair.bg/bulgaria/2018-12-17/zaradi-haosa-v-nedelya-globa-za-snegopochistvashtata-firma-obsluzhvashta-am-struma", "text": "\r\n Глоба ще получи снегопочистващата фирма, обслужваща автомагистрала Струма в кюстендилска област, заради хаоса, който се създаде в неделя след първия обилен снеговалеж. Глоби ще има и за шофьорите на тежкотоварни автомобили, които не се съобразили с метеорологичните условия. Според кризисния щаб на вътрешното министерство именно ТИР-овете са виновни за причиненото неудобство, защото били неподготвени за зимната обстановка.", "date": "2018.12.17", "title": "Заради хаоса в неделя: Глоба за снегопочистващата фирма, обслужваща АМ \"Струма\""}
{"url": "https://www.bgonair.bg/bulgaria/2018-12-17/balgarite-tolerantni-kam-aborta-no-kategorichno-sreshtu-ednopolovite-brakove", "text": "78 % от българите са против еднополовите бракове. Това показва социологическо изследване на \"Галъп интернешънъл\". Проучването е проведено между 30 ноември и 7 декември. Едва 12% одобряват еднополовите бракове, докато останалите 78% са твърдо против. По други теми обаче анкетираните са по-либерални. Близо 72% не одобряват забраната на абортите, а 11% са против. Идеята за възпитателно насилие не се споделя широко. Близо 57 % от запитаните не одобряват родителите да удрят децата си, а 29% са съгласни. Изследването е планирано и проведено по повод предстоящите Коледни празници. Снимка: Pixabay", "date": "2018.12.17", "title": "Българите толерантни към аборта, но категорично срещу еднополовите бракове"}
{"url": "https://www.bgonair.bg/economy/2018-12-17/publichno-obsazhdane-na-novite-tseni-na-vodata-shte-se-sastoi-v-kevr", "text": "Новите цени на водата ще бъдат публично обсъдени в КЕВР. Те предвиждат поскъпване на услугата в 27 града. Най-голямо е увеличението в Бургас - с 26 стотинки за кубик, а в София с 23 стотинки. Поради тази причина пред сградата на регулатора от 13:00 часа се готви протест. Той се организира от Дискусионния клуб за социална местна политика и от Федерацията на потребителите в България, според която това, което се случва с цените на водата у нас, е гавра с търпението на хората. Състоянието на ВиК сектора е изключително лошо, отчетоха от КЕВР. Загубите на вода надхвърлят 60%. От регулатора твърдят, че поскъпването на водата е неизбежно. То е заложено в одобрените, включително и от общинските съвети, бизнеспланове на ВиК дружествата.", "date": "2018.12.17", "title": "Публично обсъждане на новите цени на водата ще се състои в КЕВР"}
{"url": "https://www.bgonair.bg/denqt-on-air/2018-12-17/politolozi-2018-godina-zapochna-s-politicheski-skandal-i-shte-zavarshi-s-takav", "text": "\r\n 2018 година започна с политически скандал и ще завърши с такъв. Със сигурност ще има структурна промяна в Министерския съвет, но в рамките на януари заради оттеглянето на Лиляна Павлова. Тогава може да се появи някакво напрежение, а в такъв случай може да се инициира по-мащабна промяна при министрите. Това каза политологът Димитър Ганев в студиото на \"Денят ON AIR\". Според него политическата 2018 година може да бъде разделена на две - първата беше доминирана от европредседателството, тогава е имало положителни новини, ясен сюжет, международна активност, а втората половина - правителството е загубило доверието на гражданите. \"Последното изследване на настроенията в обществото сочи, че в края на годината то е настроено по-негативно към правителството, отколкото в началото на 2018 г.\", сигурен е политологът. Ганев коментира и проблемите в ляво. Той е категоричен, че от началото на мандата БСП се държи добре на политическата сцена, но така и не успя да се покаже като реална алтернатива на управлението. \"Въпреки спада при ГЕРБ, тези проценти не отиват автоматично в БСП. Това говори за отварящ се все по-голям вакуум за алтернативни партии. Ако ГЕРБ загубят изборите, много ще се сгъстят облаците над тях. Ако евроизборите завършат с успех за ГЕРБ, това ще им даде кредит на доверие в следващите няколко месеца\", добави той. Политологът Страхил Делийски смята, че през 2018 година има две задълбочаващи се кризи в България. \"Едната криза е натрупването на социално напрежение. Нищо не се случи, за да се разтовари това напрежение. Видимо пък се очаква повишение на цените на ресурсите. Не мисля, че може да очакваме и спадане на напрежението. Другата криза - тази година мина под знака на задълбочаващото се недоверие към институциите. Това засяга всички от политическата система\", коментира експертът пред Bulgaria ON AIR. Делийски мисли, че влизането в изборна година е благоприятно за управляващите, защото няма да се осигури пространство за голям политически разговор.", "date": "2018.12.17", "title": "Политолози: 2018 година започна с политически скандал и ще завърши с такъв"}
{"url": "https://www.bgonair.bg/sutreshen-blok/2018-12-17/upotrebata-na-narkotitsi-vodi-do-po-tezhki-prestapleniya-smyata-ekspert", "text": "\r\n Сигнал за открито тяло на 24-годишна жена в столичен хотел е подаден малко след 8 часа тази сутрин в полицията, съобщиха от МВР. На място са изпратени екипи на полиция и Спешна помощ, констатирана е смъртта на младата жена. Като съпричастен към престъплението е задържан 37-годишен мъж. Според бившия зам.-вътрешен министър Явор Хайтов има връзка между инцидента с прегазения полицай преди дни в столицата, убийството на жената в хотел \"Рила\" и убийството на журналистката Виктория Маринова в Русе и това е лайтмотивът - наркотиците. \"И в трите инцидента има намеса на наркотиците. Извършителите на действията имат досег с наркотици. Това е един бич на съвремието. Разпространението и употребата на наркотици прерастват в едни по-тежки престъпления. Това е тема, върху която службите за сигурност трябва да се съсредоточат\", обясни в \"Денят ON AIR\" Хайтов. По думите му ключовата дума в случая е финансиране за институциите в МВР. Той коментира и трагичният случай с шефа на КАТ - Казанлък, при който Тодор Николов бе намерен мъртъв в колата си. \"Първоначалните белези водят към самоубийство. Има изказвания на окръжния прокурор на Стара Загора, че най-вероятно става дума за това. Все пак следователите са длъжни да изследват версията склоняване към самоубийство. След като е работил 10 години в системата, би трябвало да има изградена представа за какво става дума. Все пак не знае какви са неговите мотиви или подбуди\", допълни Хайтов пред Bulgaria ON AIR.", "date": "2018.12.17", "title": "Употребата на наркотици води до по-тежки престъпления, смята експерт"}
{"url": "https://www.bgonair.bg/reportazhi/2018-12-17/ministri-i-kmetove-otkriha-24-km-ot-am-struma", "text": "\r\n Нови 24 километра от АМ \"Струма\" бяха предварително открити днес. Лентата прерязаха министърът на регионалното развитие и благоустройството Петя Аврамова, министърът на транспорта Росен Желязков, представители на Агенция \"Пътна полиция\" и кметове. А шофьорите, които пътуват през Е-79 вече усещат чувствителното облекчение на трафика. Други пък смятат, че не само нещата няма да се подобрят, а ще стават все по-зле. След като трафикът от магистралата слезе отново на главен път Е-79, ще се образуват тапи на входа на Кресненското дефиле.  Гражданите на Кресна, които се изхранват от крайпътните заведения, са готови да затворят, само и само трафикът, който е взел много жертви, да не преминава през града. ", "date": "2018.12.17", "title": "Министри и кметове откриха 24 км от АМ \"Струма\""}
{"url": "https://www.bgonair.bg/bulgaria/2018-12-17/samo-za-9-mesetsa-sa-izplateni-bolnichni-za-nad-336-mln-leva", "text": "Над 336 милиона лева са изплатените дълги болнични за първите девет месеца на тази година.  Обезщетения са били платени на над 650 хиляди българи за почти 11 милиона дни. Така излиза, че средно всеки е боледувал по 17 дни и е получавал по 30 лева на ден.  Според данните жените боледуват по-често от мъжете. Дните, в които нежният пол не е бил в състояние да изпълнява служените си задължения, са с почти 2 млн. повече, а изплатената сума - с 39 млн. лв. повече.  Краят на 2017 г. беляза рекорден брой болнични, когато Националният осигурителен институт и работодателите са изплатили над половин милиард лева.", "date": "2018.12.17", "title": "Само за 9 месеца са изплатени болнични за над 336 млн. лева"}
{"url": "https://www.bgonair.bg/bulgaria/2018-12-17/55-godishen-mazh-zamrazna-na-zhp-prelez-kray-kardzhali", "text": "Сигнал за открит мъртъв мъж в района на жп прелез край Кърджали е подаден около 8 часа, съобщиха от МВР. Установено е, че става дума за 55-годишен мъж от Момчилград. Тялото е откарано за аутопсия, където става ясно, че причината за смъртта е премръзване. Нямало следи от насилие по тялото. Мъжът е прекарал цялата вечер на открито. По случая е образувано досъдебно производство.", "date": "2018.12.17", "title": "55-годишен мъж замръзна на жп прелез край Кърджали"}
{"url": "https://www.bgonair.bg/bulgaria/2018-12-17/zaradi-snegat-proteche-pokriva-na-metrostantsiya-ndk", "text": "Снегът нанесе поражения и на метростанция НДК. Зрители на Bulgaria ON AIR сигнализираха за това със снимки, на които се вижда, че покривът е протекъл. Станцията беше открита пред 6 години. Това обаче не е първия теч. При обилните валежи през юни тази година метростанцията пак беше наводнена.", "date": "2018.12.17", "title": "Заради снегa протече покривът на метростанция НДК"}
{"url": "https://www.bgonair.bg/reportazhi/2018-12-17/sotsialna-kuhnya-otvori-vrati-v-dvora-na-stolichen-hram", "text": "\r\n В студеното време социална кухня отвори врати в двора на православен храм \"Св. Св. Кирил и Методий“ в София. В благородната инициатива се включиха омбудсманът Мая Манолова и златните момичета от ансамбъла по художествена гимнастика. Те дариха топъл обяд на хора в нужда. Топлият обяд в студените зимни дни зарадва мнозина изпаднали в нужда и социална нищета. Сред тях е и 68-годишната Цветанка. В продължение на 38 години работи в детска градина и се грижи за най-малките, сега тя има нужда от помощ в мразовитото време. Трудният живот и немотията я карат да потърси топла храна.  \n В плен на своята съдба, нужда от топъл обяд, подаден от хора с добри сърца, има и Богомил. Разказва, че през зимните дни всекидневно посещава местата, на които се раздава топла храна, а празниците ще посрещне с приятели. Кампанията е организирана с подкрепата на БЧК, Негово Светейшество патриарх Неофит и омбудсманът Мая Манолова. Зад благородната кауза застават и златните момичета със златни сърца от ансамбъла по художествена гимнастика. Социалната кухня ще е отворена до Великден. Така всеки изпаднал в нужда може да се наслади на топъл обяд, дарен от добри хора и да стопли душата си в уютно изградено пространство в двора на храма. Снимка: Димитър Кьосемарлиев (Bulgaria ON AIR)", "date": "2018.12.17", "title": "Социална кухня отвори врати в двора на столичен храм"}
{"url": "https://www.bgonair.bg/bulgaria/2018-12-17/novogodishno-kevr-prie-poskapvaneto-na-vodata-v-tsyala-balgariya", "text": "\r\n На заседание на КЕВР взе решение водата да поскъпне о т 1 януари в 27 града. Най-скъпа ще е в Шумен, Добрич, Силистра, Варна и Враца. С 10% по-високи сметки очакват потребителите в София и Бургас. Кубикът в столицата поскъпва с 23 стотинки, като цената става 2,585 лв. за куб. м от 2,354 лв. за кубик досега с ДДС. Единственото поевтиняване ще бъде в Кърджали. Докато течеше заседанието, пред сградата на КЕВР граждани излязоха на протест. Множеството се обяви против поскъпването и поиска да влезе на заседанието, за да обяви своята позиция. Сериозното полицейско присъствие обаче не позволи това да се случи. Стигна се дори и до сблъсъци. \n На заседанието в КЕВР присъства и омбудсманът Мая Манолова, която също не бе съгласна с промяната в цените. Според нея българите нямат нужните доходи и не могат социално да понесат поскъпването. Определянето на цените от 1 януари 2019 г. е заложено в бизнес плановете на ВиК дружествата, уточниха от КЕВР. Освен тях при определяне на новите цени регулаторът взима под внимание процента на инфлацията за годината, както и коефициента на изпълнение на предвидените за периода разходи. Именно заради неизпълнени разходи ВиК Кърджали ще бъде санкционирано и там цената на водата ще бъде намалена.", "date": "2018.12.17", "title": "Новогодишно: КЕВР прие поскъпването на водата в цяла България"}
{"url": "https://www.bgonair.bg/sutreshen-blok/2018-12-17/api-republikanskite-patishta-sa-prohodimi-pri-zimni-usloviya", "text": "\r\n Нормализира се обстановката след неделните снеговалежи, които станаха причина за множество катастрофи и пътни блокади. Задръствания се образуваха в района на Витиня на АМ \"Хемус\". В следобедните часове автомобилите там изчакваха с часове в района на тунел \"Топли дол\" заради завъртял се ТИР. Тази сутрин от Агенция \"Пътна инфраструктура\" обявиха пред камерата на , че тази сутрин няма ограничения по магистралите и първокласните пътища, а републиканските пътища са проходими при зимни условия. , обясни ситуацията тази сутрин дежурният служител на АПИ Денислав Пейчев. В ефира на   той посочи, че предстои анализ на случилото се на магистрала \"Струма\" вчера, където пътуването до София отнемаше по няколко часа, а за фирмата, която е отговорна за почистването на пътя, по всяка вероятност ще има санкции. , обясни още Денислав Пейчев. По думите му един ТИР може да спре изцяло движението, изтеглянето му е тежка задача, а заради това се блокира и работата на снегопочистващите машини. Пейчев посъветва хората да не рискуват като тръгват без да са подготвени за зимни условия.", "date": "2018.12.17", "title": "АПИ: Републиканските пътища са проходими при зимни условия"}
{"url": "https://www.bgonair.bg/bulgaria/2018-12-17/kevr-pak-vdiga-vodata-ot-1-yanuari-do-258-lvkubm-v-sofiya", "text": "\r\n \n Пореден протест пред сградата на Комисията за енергийно и водно регулиране, заради по-скъпата вода от 1 януари в 27 града. Енергийният регулатор ще обсъди окончателните цифри в 13:00 часа. Пред КЕВР се стигна до напрежение между протестиращите и органите на реда, които се опитваха да ги отблъснат. Недоволните от по-скъпата вода поискаха да влязат в сградата на регулатора, за да участват във взимането на решението за увеличението от 1 януари следващата година.  Съобщено им беше, че ще бъдат запознати с вече взетото решение, когато свърши заседанието – след 14:30 часа.  Предвижда се поскъпването да бъде с около 10%. Водата се очаква да стигне до 2,58 лв/м3 в София, 2,21 лв/м3 в Пловдив, 3 лв/м3 в Бургас, 3,09 лв/м3 във Варна и 2,96 лв/м3 в Монтана.  На протеста присъстваха главно пенсионери. Решенията на КЕВР ще станат ясни в ранния следобед, тъй че следете емисиите ни, за повече информация.  ", "date": "2018.12.17", "title": "КЕВР пак вдига цената на вода от 1 януари - до 2,58 лв/куб.м. в София"}
{"url": "https://www.bgonair.bg/sutreshen-blok/2018-12-17/finansova-detsentralizatsiya-i-poveche-demokratsiya-prizova-kmet", "text": "\r\n Стара Загора е град със сходни на София икономически показатели. И там могат да се наблюдават сковаващи градския трафик ремонти и мръсен въздух. Как се подготвят за празниците там? \"Няма град без проблеми. Ние също страдаме. Това е поради ниския стандарт на живот в България. Бюджетите на общините тази година също са по-малки. Предвиждаме да завършим всички градски строежи до Коледа. Аязмото вече е привършено. Всичко зависи и от времето – оптимист съм, че ще се справим. Центърът на Стара Загора е почти готов. Ако фирмата изпълнител прескочи сроковете, общината ще я санкционира. Пречи ми когато има безотговорност. За 2019 г. най-важното за мен е да направим хората доволни и една идея по-щастливи от предходната година\", подчерта кметът на града Живко Тодоров.  В \"България сутрин\" градоначалникът уточни, че неочаквани археологически разкопки забавили строежите, но с това общината се съобразила. Въпреки това фирмата изпълнител не е могла да се организира достатъчно добре, за да се вмести в сроковете, и затова ще бъде санкционирана.  \"Финансовата централизация не е добро решение за една държава. Трябва повече демокрация и повече свобода на хората по веригата надолу. Така гражданите ще усещат властта по-прозрачна. Парите се събират на едно място и после се разпределят – Стара Загора не е получавала държавна субсидия от години.  Трябва да има финансова децентрализация\", категоричен бе Тодоров пред Bulgaria ON AIR.  \"Преди няколко дни в квартал \"Железница\" фирма изпълнител на ремонтите проби тръба и изригна гейзер – общината ще я глоби. Градският транспорт се подобрява, стимулираме гражданите да не използват автомобилите си. Няма да получим средства от държавата за борба с мръсния въздух. Ще трябва сами да се борим. Работим по индустриалната зона на Стара Загора. В нея ще инвестират и български, и чуждестранни компании\", добави още гостът. ", "date": "2018.12.17", "title": "Финансова децентрализация и повече демокрация, призова кмет"}
{"url": "https://www.bgonair.bg/bulgaria/2018-12-17/zhalt-kod-za-obilni-snegovalezhi-e-v-sila-v-shest-oblasti", "text": "\r\n Кризисен щаб се събра в МВР, заради усложнената зимна обстановка, причинила вчера много катастрофи и пътни блокади. И по-късно днес се очакват обилни снеговалежи - основно в Северна България , в сила е жълт код за поледици и опасни условия за шофиране в шест области - Плевен, Ловеч, Габрово, Велико Търново, Разград и Търговище.  Мъгла от сутринта има в района на Русе и на прохода \"Шипка\". От Пътната агенция апелират шофьорите да шофират внимателно и със съобразена скорост, за да се избегнат инциденти на пътя. \r\n  ", "date": "2018.12.17", "title": "Жълт код за обилни снеговалежи е в сила в шест области"}
{"url": "https://www.bgonair.bg/bulgaria/2018-12-17/dnes-zapochva-prodazhbata-na-elektronni-vinetni-stikeri", "text": "\r\n \n В 14 часа започна продажбата на електронни винетки. Те могат да бъдат купени през сайта bgtoll.bg, от мобилното приложение bgtoll и през терминали за самотаксуване. Разписката, която се получава от терминала или от разпространителите, трябва да се съхранява до изтичане на валидността на винетката.  Много важно при купуването на електронна винетка е да бъдат въведени правилно всички данни, защото корекциите на грешки ще могат да се правят само в пункт на АПИ.  Шофьорите, които имат хартиени винетки, валидни и през 2019 година, могат да ги конвертират в електронни. Преобразуването не е задължително, а препоръчително.  Водачите, които не го направят, няма да бъдат глобявани, стига да запазят хартиения стикер на предното стъкло на автомобила си. Възможно е обаче да бъдат спрени за проверка след 1 януари, когато влизат в сила електронните винетки.  Дали сме изрядни на пътя – с платена винетка и тол такса, вече няма да следи КАТ. Това ще правят мобилни камери, разположени по републиканската пътна мрежа и т. нар. \"тол полиция\". Тя ще използва специално оборудвани и обозначени автомобили. \"Едно от предимствата на електронната винетка е, че нищо не се налага да залепваме на предното стъкло на автомобила. Нито се налага да пазим касова бележка или разписка, че сме закупили електронна винетка. Очаква се да бъде пусната и уикенд винетка. Контролът ще бъде значително по-добър. 300 камери ще бъдат разположени стационарно по пътната мрежа. Допълнително 50 до 105 автомобила на АПИ ще бъдат оборудвани с камера. Глобите ще могат да бъдат да бъдат плащани с карта\", посочи Радослав Николов - съветник на министъра на регионалното развитие.           ", "date": "2018.12.17", "title": "Започна продажбата на електронни винетни стикери"}
{"url": "https://www.bgonair.bg/bulgaria/2018-12-17/snegat-blokira-40-detsa-na-hizha-aleko-vav-vitosha", "text": "\r\n Група от 40 деца във втори клас бяха блокирани на хижа \"Алеко\" на Витоша.  Учениците празнували там коледното си тържество, когато към 14 ч. им съобщили, че пътят не е почистен и не могат да се върнат в града.  След подаден сигнал до Аварийното спасяване към Столичната община, децата са извозени с джипове до 48-мо училище.  От снощи са по домовете си, съобщи за Bulgaria ON AIR Красимир Димитров от Аварийното спасяване към СО.", "date": "2018.12.17", "title": "Снегът блокира 40 деца на хижа \"Алеко\" във Витоша"}
