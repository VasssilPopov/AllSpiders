{"url": "https://www.bgonair.bg/world/2018-07-05/avstriya-shte-poiska-palno-zatvaryane-na-vanshnite-granitsi-na-es", "text": "Австрия предлага пълно затваряне на външните граници на ЕС и изнасяне на всички центрове за подаване на молби за убежище извън пределите на Съюза.  Това се посочва в статия на френския вестник Le Monde, позовавайки се на кореспондент във Виена, видял подготвяния документ. Той е бил разгледан на среща в австрийската столица на експерти от 28-те държави членки.  Целта е до 2025 година да се гарантира убежище само на тези, които уважават ценностите на ЕС и основните права и свободи.", "date": "2018.07.05", "title": "Австрия ще поиска пълно затваряне на външните граници на ЕС"}
{"url": "https://www.bgonair.bg/bulgaria/2018-07-05/prostrelyanata-v-slanchev-bryag-simona-se-pribra-v-rodnoto-dryanovo-momicheto-hodi-i-se-hrani-samostoyatelno-no-ima-problemi-s-govora-krasivata-simona-koyato-be-prostrelyana-v-slanchev-bryag-v-nachaloto-na-yuni-se-pribra-v-rodnoto-si-d", "text": "Красивата Симона, която бе простреляна в Слънчев бряг в началото на юни, се прибра в родното си Дряново след месец престой в болница в Бургас.  Момичето може да ходи и да се храни самостоятелно, но има проблеми с говора, обясниха от медициснкото заведение. Оттам добавиха, че ще е необходимо дълго време до пълното ѝ въъзстановяване.  В началото на юни 22-годишната Симона беше простреляна от 38-годишния Михаил Станчев, който от ревност уби бизнесмена Коста Николов.", "date": "2018.07.05", "title": "Простреляната в Слънчев бряг Симона се прибра в родното Дряново"}
{"url": "https://www.bgonair.bg/bulgaria/2018-07-05/valeri-simeonov-prenese-bitkata-za-noshtna-tishina-v-sofiya", "text": "Валери Симеонов пренесе битката за нощна тишина в София. За това се похвали самият той в социалните мрежи.  Той дори разпространи и специален плакат срещу шума със собствения си лик. В публикацията си Симеонов нарича столицата: цитирам \"градът, в който законите отстъпват на познанствата, шуробаджанащината и политическите чадъри\".  И разказва за посетените заведения от бул. \"Витоша\" до Студентски град. Въпреки това той отбелязва, че собствениците и управителите навсякъде веднага са спирали силната музика. ", "date": "2018.07.05", "title": "Валери Симеонов пренесе битката за нощна тишина в София"}
{"url": "https://www.bgonair.bg/world/2018-07-05/bosna-i-hertsegovina-shte-reshavat-na-izborite-si-dali-shte-poemat-po-patya-za-es-spored-borisov", "text": "\r\n Босна и Херцеговина трябва да решат на изборите си през октомври дали ще поемат по пътя за ЕС. Това каза премиерът Бойко Борисов след среща с председателстващия Съвета на министрите на Босна и Херцеговина Денис Звиздич в Сараево.  От своя страна Звиздич потвърди посоката на Босна към ЕС и НАТО и благодари на България, че е поставила Западните Балкани на вниманието на Европа.  Посещението на Бойко Борисов в Сараево е първата му международна визита след края на българското председателство на Съвета на ЕС. Общност към която Босна и Херцеговина се стреми, поне засега.   Борисов увери Звиздич, че Австрия, която пое ротационното председателство на съюза, ще продължи идеята за европейската перспектива на страните от Западните Балкани и в своето председателство ще продължи този приоритет. А страните от региона трябва да преодолеят различията помежду си. ", "date": "2018.07.05", "title": "Борисов: Босна и Херцеговина да решат на избори дали ще поемат към ЕС"}
{"url": "https://www.bgonair.bg/denqt-on-air/2018-07-05/es-nyama-izbor-da-ne-se-spravi-s-migrantite-tvardi-evrodeputat-ot-gerb", "text": "\r\n \"Европейският съюз няма избор да не се справи с мигрантите, защото това е модерната заплаха, която не е от вчера. ЕС се опитва да създаде механизъм, който ефективно да спре нелегалната миграция. Охраната на външните граници е тема номер едно\", заяви евродепутатът от ГЕРБ/ЕНП Емил Радев. Гостът на Bulgaria ON AIR посочи, че страната ни може да се справи с миграционния натиск, но важното е страни като Гърция и Италия да могат да се справят с външните граници на ЕС. По думите на Радев трябва да се разбие мрежата на трафикантите на бежанци и да се направи така, че още в третите държави да стане ясно кои са бежанци и кои са нелегални мигранти.  \"Огромната част нелегални икономически мигранти не трябва изобщо да стъпват на европейския бряг. Гърция пропусна 900 000 без да разберем кой влезе, Италия в един момент също не регистрираше имигрантите. У нас идват много добре инструктирани от трафикантите хора\", обясни евродепутатът в предаването \"Денят ON AIR\".  Емил Радев бе категоричен, че е необходим общоевропейски механизъм, който ясно да казва кой какво прави, а не всяка държава да провежда своя собствена политика. В понеделник Европейският парламент прие предложение на Емил Радев, с което на държавите членки се препоръчва в най-кратки срокове да започнат да прилагат разпоредбите за опрощаване на дългове и към физическите лица-потребители.  \"До момента тези процедури засягаха само търговците. Вече свободни професии могат да обявяват фалит. Имаме препоръка на европейско ниво България да въведе личния фалит или абсолютната давност, но да не сме с вечни длъжници. 1/3 от населението ни има проблем с плащането на текущите си сметки\", разясни Радев. Евродепутатът очаква в средата на есента директивата да бъде гласувана в пленарната зала на Европейския парламент и да стане факт. Трябва да намерим решение, за да премахнем вечните длъжници, настоя той.  ", "date": "2018.07.05", "title": "ЕС няма избор да не се справи с мигрантите, твърди евродепутат от ГЕРБ"}
{"url": "https://www.bgonair.bg/reportazhi/2018-07-05/novi-dazhdove-zaplashvat-hvanatite-v-kapan-v-taylandska-peshtera", "text": "\r\n Нови проблеми за спасителните екипи, които вече 12 дни се опитват да извадят 12-те момчета и техният треньор от наводнената пещера в Тайланд. Прогнозите заплашват с нови дъждове в района, а тренировките по гмуркане на заклещените деца вече започнаха. Вече втора седмица 12-те момчета и техният футболен треньор остават в дебрите на коварната пещера, обградени от вода и непроходими тунели. Спасителните екипи вече започнаха спешни тренировки по плуване и гмуркане в опит да научат децата да се придвижват пред наводнените проходи.  Докато работата продължава, момчетата получават всичко, което им е нужно. До тях достигнаха медицински екипи, които им оказаха първа помощ. Беше им осигурена и храна. А светът със затаен дъх се моли 13-те, които попаднаха в капана на пещерата, да успеят да излязат на повърхността възможно най-скоро. ", "date": "2018.07.05", "title": "Нови дъждове заплашват хванатите в капан в тайландска пещера"}
{"url": "https://www.bgonair.bg/reportazhi/2018-07-05/statiya-v-independent-razgnev-amerikantsite-navrah-4-yuli", "text": "\r\n Със зрелищни фойерверки, танци до зори и стотици американски знамена, Съединените щати отбелязаха 4 юли – Деня на независимостта. Британският ежедневник Independent, обаче, си навлече гнева на американските патриоти в социалните мрежи. Надпис \"Честита независимост, Америка – как работи тя за вас?\" и снимка на президента Доналд Тръмп – това беше катализаторът за една от най-комичните словесни битки, разразили се в социалните мрежи.  Фокусът на статията на Independent пада върху въпроса дали на Съединените щати им липсва това да са част от Британската империя. Публикацията се появи онлайн навръх Деня на независимостта и разбираемо разгневи редица американци, които не останаха длъжни на британския вестник. Някои от тях избраха да разкритикуват Кралството като държава, в която липсва свободата. ", "date": "2018.07.05", "title": "Статия в Independent разгневи американците навръх 4 юли"}
{"url": "https://www.bgonair.bg/sutreshen-blok/2018-07-05/kakva-shte-e-sadbata-na-zakleshtenite-v-peshtera-v-tayland-detsa-i-tehniya-trenyor", "text": "\r\n Светът е притаил дъх и гледа мащабните спасителни операции и възможностите за изход на 12-те момчета от отбор по футбол и техния треньор, които остават заклещени в пещерен комплекс в Тайланд. След като бяха открити, предстои трудната част - да бъдат изкарани от пещерата. Пещерният водолаз Алекс Киров е категоричен, че децата първо трябва да бъдат захранени, за да възстановят своите сили и енергия, а чак тогава да бъдат обучени да се гмуркат. \"Хората, които са стигнали до загубената група, са с 35-годишен опит в гмуркането. Много по-различно е от любителското пещерно спускане. Има няколко души в света, които могат да стигнат до децата. Има много военни водолази, които са наистина големи професионалисти\", уточни в студиото на \" \" водолазът. Той твърди, че на излизане от пещерата водата ще е срещу тях и не се знае дали силите на децата ще издържат на това усилие, а освен това не се знае каква е големината на самите галерии, пълни с вода. По думите на д-р Петър Берон - спелеолог и следовател на пещери, не е толкова опасно човек да остане 5-6 месеца в пещера, ако е добре екипиран. \"Вкарването на децата в тази пещера е лудост - една необмислена постъпка и то по време на дъждовния период в Тайланд. И в България е имало подобни случаи. В Духлата преди години влизат 4-ма възрастни с 3 деца и огромен порой пълни пещерата с вода. Благодарение на спасителите обаче бедстващите успяват да излязат невредими\", подчерта спелеологът пред  . Берон обаче е убеден, че на мястото в Тайланд са се събрали едни от най-големите специалисти по гмуркане в пещери и изкарването на децата извън пещерата ще мине успешно.", "date": "2018.07.05", "title": "Каква ще е съдбата на заклещените в пещера в Тайланд деца и техния треньор?"}
{"url": "https://www.bgonair.bg/world/2018-07-05/smartonosnite-zhegi-v-kanada-vzeha-zhertviv-kitay-se-boryat-s-navodneniya", "text": "\r\n Смъртоносна жега в Канада, 17 души загинаха. По-голямата част от жертвите са от Монреал. Температурите скочиха до над 40 градуса. Метеоролозите прогнозират горещо време и в следващите дни. Във Франция силни бури взеха жертва в централната част на страната. Мъж е загинал, след като върху него е паднало дърво. Оранжев код е обявен за 28 департамента в страната. Силният вятър е нанесъл сериозни щети на над 800 сгради. Поройни дъждове и наводнения и в Китай. Жълт код за опасност е обявен в Шанхай. Обилните валежи предизвикаха свлачища. Хиляди души са евакуирани.  Стихията нанесе сериозни материали щети. Унищожени са стотици хектари земеделски площи. По данни на метеоролозите са се изляли над 40 литра на квадратен метър. Улиците са превърнати в реки. Нарушен е трафикът.", "date": "2018.07.05", "title": "Смъртоносните жеги в Канада взеха жертви, в Китай се борят с наводнения"}
{"url": "https://www.bgonair.bg/world/2018-07-05/sasht-otbelyazaha-denya-na-nezavisimostta", "text": "В речта си по повод Деня на независимостта на САЩ, американският президент Доналд Тръмп припомни героите, дали живота си за свободата на страната преди 242 години.  В социалната мрежа Twitter държавният глава публикува кратък видеоклип, на който той и първата дама Мелания Тръмп отправят поздрави по случай 4 юли.  Двамата гледаха от балкона на Белия дом и светлинното шоу с фойерверки, което по традиция озарява небето над столицата Вашингтон за празника.  Както повелява традицията в Ню Йорк на 4 юли се проведе оспорвано състезание по скоростно надяждане с хотдог.  Калифорниецът Джоуи Честнът завоюва единайстата си титла като успя да изяде 74 вкусни хлебчета с наденичка за по-малко от 10 минути. Победителят получи и чек за 10 000 долара, както и целогодишна безплатна доставка на наденички от спонсора на състезанието.", "date": "2018.07.05", "title": "САЩ отбелязаха Деня на независимостта"}
{"url": "https://www.bgonair.bg/world/2018-07-05/oshte-dvama-otroveni-s-novichaok-kray-solsbari", "text": "\r\n Мъжът и жената, които са в критично състояние в болница в Солсбъри, са били изложени на отровното вещество \"Новичок\", съобщи британската полиция.  Органите на реда идентифицираха пострадалите като 44-годишната Доун Стърджес и 45-годишния Чарли Роули. Двамата бяха открити в безсъзнание в дома си в в британското градче Еймсбъри, разположено на 10 километра от Солсбъри.  Няма доказателства пострадалите да са посещавали Солсбъри – градът, където бе отровен бившият руски шпионин Сергей Скрипал и дъщеря му Юлия преди няколко месеца.", "date": "2018.07.05", "title": "Нов случай на отровени с \"Новичок\" край Солсбъри"}
{"url": "https://www.bgonair.bg/science/2018-07-05/a1-startira-svoyata-stazhantska-programa", "text": "\r\n За 14-а поредна година стартира стажантска програма \"Експедиция А1“. Нейната цел е да развива бъдещи професионалисти в различни области. Над 40 младежи от различни направления, като \"ИТ”, \"Телекомуникации”, \"Човешки ресурси”, \"Маркетинг”, \"Финанси”, \"Право” и \"Корпоративни комуникации” се включиха в успешния старт на \"Експедиция А1”. Стажът продължава 6 месеца като на младите хора се предоставя възможност за придобиване на ценен практически опит в реална бизнес среда. А1 е първият телеком у нас, който пуска в продажба най-новия цвят в S серията на Samsung – слънчево златно, в който ще се предлагат моделите Galaxy S9 и Galaxy S9+. Клиентите могат да закупят двата смартфона от магазините или онлайн от  . Galaxy S9 се предлага за 45,50 лева на месец, а Galaxy S9+ и за 52,50 лева на месец с абонаментен план A1 ONE Unlimited 5XL.", "date": "2018.07.05", "title": "А1 стартира своята стажантска програма"}
{"url": "https://www.bgonair.bg/economy/2018-07-05/39-mlrd-evro-bez-dds-shte-bade-kontsesiyata-na-letishte-cofiya", "text": "Снимка: Олег Попов \r\n Прогнозираната cтoйнocт нa ĸoнцecиятa нa лeтищe \"Coфия\" e 3,898 млрд. eвpo бeз ДДC, или нaд 7,6 милиapдa лeвa. Това става ясно от oфициaлнoтo oбявлeниe за процедурата нa Министерството на тpaнcпopтa, публикувано в Official Journal на Европейския съюз (Държавния вестник на ЕС).  Става ясно също така, чe ĸoнцecиятa щe бъдe зa cpoĸ от 35 гoдини. Сумата на вложенията е доста по-висока от досега предполагаемата, защото през миналата седмица стана ясно, че бъдещият концесионер ще бъде задължен да реализира инвестиции в размер не по-малък от 600 млн. евро за срока на концесията.  Депутатите от Българската социалистическа партия отново се обявиха срещу концесията на летище София. Според \"червените\" решението се взема на тъмно, с цел да се ощети държавата.", "date": "2018.07.05", "title": "3,9 млрд. евро без ДДС ще струва концесията на лeтищe \"Coфия\""}
{"url": "https://www.bgonair.bg/world/2018-07-05/zhena-se-pokateri-na-statuyata-na-svobodata-arestuvaha-ya", "text": "Жената, която се покатери на Статуята на свободата и предизвика евакуация на остров Либърти в Ню Йорк, бе арестувана след четиричасови преговори с полицията.  Двама служители на реда се качиха до високата 27 метра основа на монумента и успяха да я убедят да слезе.  Мотивите за постъпката и самоличността на жената се изясняват.  По-рано най-малко седем души бяха арестувани до Статуята на свободата, след като окачиха протестен плакат в основата ѝ.  Надписът призоваваше за разформироване на американската агенция за имиграцията и митниците. Институцията налагаше вече прекратената политика на администрацията на президента Доналд Тръмп за разделяне на деца имигранти от родителите им.", "date": "2018.07.05", "title": "Жена се покатери на Статуята на свободата, арестуваха я"}
{"url": "https://www.bgonair.bg/reportazhi/2018-07-05/prokuraturata-e-priklyuchila-razsledvaneto-sreshtu-desislava-ivancheva", "text": "\r\n Прокуратурата е приключила разследването срещу отстранения кмет на район \"Младост\" Десислава Иванчева, заместничката ѝ Биляна Петрова и бившия кмет Петко Дюлгеров.  До два месеца трябва да бъде готов и обвинителният акт срещу тях. И тримата обвиняеми ще чакат старта на процеса в ареста, въпреки неколкократните им опити да излязат на свобода.  Десислава Иванчева остава в ареста, реши Апелативният специализиран съд. Въпреки влошеното ѝ здравословно състояние.  В края на тази седмица прокуратурата ще даде прецизираните обвинения срещу Десислава Иванчева. Ако защитата също приеме, че делото е изяснено, има вероятност обвинителния акт да е готов преди лятната съдебна ваканция. ", "date": "2018.07.05", "title": "Прокуратурата е приключила разследването срещу Десислава Иванчева"}
{"url": "https://www.bgonair.bg/bulgaria/2018-07-05/s-muzika-i-demonstratsii-sluzhitelite-na-mvr-otbelyazaha-svoya-profesionalen-praznik", "text": "\r\n С музика и демонстрации служителите на МВР отбелязаха своя професионален празник. Специализираният отряд за борба с тероризма показа своите умения в Борисовата градина. Много полицаи, техните семействата, граждани, както и ръководството на МВР се събраха в парка по повод професионалния празник, който се чества ежегодно.  За пръв път МВР е обединено - няма протести. Спецотрядът за борба с тероризма показа най-новата си бойна техника, а децата разгледаха тежкото въоръжение. От пожарната пък показаха най-новите си автомобили, които децата пробваха. Малчуганите се качваха и по моторите, пускаха сирени и се радваха. Идеята на подобно организиране на празника е гражданите да бъдат по-запознати с труда на служителите на МВР. От 44 000 служители на МВР 15 000 са ежедневно по улиците на страната. По-късно през деня празнуващите отдадоха чест на загиналите си колеги по време на изпълнение на служебния си дълг.  Министър Валентин Радев се обърна към празнуващите служители на реда с приветствие. До 20:00 ч. днес в Борисовата градина ще има много музика и танци, както и различни демонстрации.", "date": "2018.07.05", "title": "С музика и демонстрации служителите на МВР отбелязаха своя професионален празник"}
{"url": "https://www.bgonair.bg/sutreshen-blok/2018-07-05/karolev-i-prof-tasev-v-edin-glas-nyama-osnovanie-za-ostavka-na-predsedatelya-na-kevr", "text": "\r\n На фона на протест в КЕВР гласуваха поскъпването на тока и парното. Увеличението се налага поради ръста на цената на природния газ от 29 юни. Средният скок е с 2,03%, като за ЧЕЗ ще бъде 1,75%, ЕВН вдига с 1,82%, а Енерго ПРО - с 2,78%. Най-осезаемо ще бъде увеличението в топлинната енергия - 7,33%. Срещу това решение омбудсманът Мая Манолова внесе иск в прокуратурата, а днес в Народното събрание ще се гледа исканата от БСП оставка на председателя на КЕВР Иван Иванов. Конституционният съд пък отхвърли възможността граждани да обжалват решенията на регулатора за цените на тока и газа. Делото беше образувано през март по искане на омбудсмана. Според икономиста Владимир Каролев подобно искане физически лица да могат да обжалват решения на регулатор е абсурдно. \"Ако трябва да се критикува за нещо регулаторът, това е, че в предишните години по чист популизъм държеше цените на всички публични услуги, които той регулира, доста ниски. Това води до невъзможност на компании, които са взели заеми и трябва да ги връщат\", каза Каролев в студиото на  . Той беше категоричен, че няма как да очакваме качествени услуги, ако няма инвестиции. Енергийният експерт проф. Атанас Тасев се съгласи с Владимир Каролев, че няма основание за искане на оставката на председателя на КЕВР Иван Иванов. \"Регулаторът определя пределните цени, максималната цена, над която не може да продавате. Той не определя цената\", обясни проф. Тасев пред  . Той беше категоричен, че КЕВР е действала много рестриктивно, а резултатът е заведени арбитражни дела срещу държавата. Енергийният експерт допълни също, че сега увеличенията са малки, с няколко лева, които обаче за някои хора са проблем. \"Основният проблем на всички наши правителства на прехода е, че не можаха да решат основния проблем в държавата - политиката на доходите. Ако доходите на хората бяха по-високи, въобще нямаше да говорим за това\", категоричен беше проф. Атанас Тасев. Той настоя, че държавата трябва да се грижи за тези граждани, които са енергийно уязвими и да увеличи помощите за тях.", "date": "2018.07.05", "title": "Каролев и проф. Тасев в един глас: Няма основание за оставка на председателя на КЕВР"}
{"url": "https://www.bgonair.bg/denqt-on-air/2018-07-05/gerb-i-patriotite-se-razbraha-za-aktsiza-bezdimnite-tsigari-kakvo-sledva", "text": "\r\n Кое накара коалиционните партньори да се разберат за акциза на бездимните цигари? Отговорът на този въпрос потърсихме от депутата от \"Обединени патриоти\" (ОП) Александър Сабанов, след като вчера по заръка на премиера Борисов ГЕРБ изтегли предложението си, а днес се разбра с ОП акцизът да бъде вдиган поетапно. \"Вчера имахме доста сериозни различия. Г-жа Менда Стоянова помоли да подпишем законопроект, който категорично отказахме. Репликирахме остро, че не подкрепяме този текст\", заяви Сабанов пред Bulgaria ON AIR. Той е на мнение, че не е сериозно \"на коляно\" да се подписва законопроект, който ще вдигне акциз. Депутатът от \"Обединени патриоти\" няма обяснение защо Менда Стоянова е бързала точно в петък да събере подписите на коалиционните партньори.  \"Това бързане ни накара да бъдем по-резервирани и да отстъпим крачка назад. Днес седнахме и обстойно обсъдихме този законопроект. Ставката беше наполовина намалена. В крайна сметка преценихме, че може да се почне от 50% и да се види какво ще е действието\", коментира Сабанов в \"Денят ON AIR\".  По думите му увеличението може да бъде поето от производителя, а крайната цена да остане същата като в момента. Междувременно днес парламентът отхвърли искането на БСП да освободи предсрочно председателя на Комисията за енергийно и водно регулиране Иван Иванов. Според Сабанов шефът на КЕВР е доказан професионалист. Сабанов отбеляза, че КЕВР е независим регулаторен орган, на който не трябва да се влияе. \"Иван Иванов прави всичко възможно да не се повишава цената на тока, колкото искат енергодружествата. Той не взема еднолично решенията. Иванов е предвидим, упорит, защитава потребителя и бизнеса\", каза още Сабанов.  ", "date": "2018.07.05", "title": "ГЕРБ и Патриотите се разбраха за акциза на бездимните цигари. Какво следва?"}
{"url": "https://www.bgonair.bg/denqt-on-air/2018-07-05/ot-volya-pari-za-horata-s-uvrezhdaniya-tryabva-da-badat-namereni", "text": "\r\n \"Нашите действия отпушиха фактическо действие. Спряхме говоренето, сложихме нещо на масата, по което да се произнесат всички политически групи\", заяви депутатът от \"Воля\" Пламен Христов в студиото на Bulgaria ON AIR. Депутатите от комисията по труда и социалната политика продължават обсъждането на законопроекта за личната помощ, който беше внесен от обмудсмана Мая Манолова и майки на деца с увреждания.  Към момента обаче все още няма консенсус.  \"Често слушаме от правителството че няма пари, но в крайна сметка се намират. Точно тези пари трябва да бъдат намерени\", продължи Христов. Депутатът от \"Воля\" бе убеден, че всички трябва да се обединят около този законопроект и заяви, че е по-добре \"прашинка от милиардите за самолетите да отидат там\". Пламен Христов напомни, че от \"Воля\" първи са поканили протестиращите на разговор. \"След срещата с нас те се срещнаха с БСП, които им обещаха да го внесат веднага /законопроекта - б.р./, а те после се обадиха, че ще се доверят на тях. Миналата седмица Нинова обяви в пленарна зала, че те са упълномощени от юни тази година, но те са били длъжни още от миналата година да ги представляват\", каза още той в \"Денят ON AIR\".", "date": "2018.07.05", "title": "От \"Воля\": Пари за хората с увреждания трябва да бъдат намерени!"}
{"url": "https://www.bgonair.bg/denqt-on-air/2018-07-05/deputat-ot-bsp-kontsesiyata-na-letishte-sofiya-e-ogromna-chervena-lampa-za-nas", "text": "\r\n Търсенето на концесионер за летище \"София\" официално започна, а БСП заподозря, че концесията е подготвена за Турция. Концесията ще бъде за около 4 млрд. евро и за срок от 35 години. \"При нас свети огромна червена лампа. Ние сме нащрек заради възможността да загубим печелившото летище на София. Близо 7 млн. пътникопоток - това е печеливша дейност, която трябва да е приоритет за държавата, а е напът да се превърне в печалба за съседна държава\", заяви депутатът от БСП Атанас Костадинов в студиото на Bulgaria ON AIR.  \"Все още няма достъп до тръжната документация\", каза още той.  Депутатът от левицата обясни, че служебният кабинет е прекратил концесията с подозренията, че в техническата документация има много субективни моменти. Костадинов изрази надежда, че субективните елементи ще бъдат изчистени. Депутатът обаче бе разтревожен от липсата на достъп до техническата и икономическата документация, и нарече това \"затъмнение, което ни кара да сме внимателни\".  \"Ние имаме секретно деловодство в парламента, в което служби като ДАНС предоставят информация. Искам да попитам дали концесията не е обявена за строителство, което ще бъде ремонт на ВИП-терминала? Чрез малка интервенция на ВИП-терминала услугата минава като бонус за концесионера\", каза още той в \"Денят ON AIR\". Транспортният министър Московски потвърди, че в програмата на ГЕРБ са разписани всички предстоящи концесии и цялата документация по процедурата за концесия е качена на сайта на МС и в официалния вестник на ЕС.  В отговор Костадинов заяви, че предстоящата концесия ще бъде изпитание и от БСП искат да има публичност и да бъдат защитени националният интерес и сигурност.  \"Обвързването на финансовия поток от концесията с БДЖ за нас е неустойчив в икономически и финансов план. БДЖ може да се оздрави само когато стъпи на разумни и реални основи\", каза още Атанас Костадинов.  \"БСП, като опозиционна сила, ще бие камбаната и ще бъде факторът, който ще сигнализира за нередности, които са извън демократичните принципи\", каза той.", "date": "2018.07.05", "title": "Депутат от БСП: Концесията на летище \"София\" е огромна червена лампа за нас!"}
{"url": "https://www.bgonair.bg/bulgaria/2018-07-05/novi-razkritiya-za-grupata-za-reket-i-poboi-vodena-ot-brat-na-deputat-ot-dps", "text": "\r\n Братът на депутата от ДПС Димитър Аврамов – Борис Аврамов остава в ареста. Това реши съдът преди минути. Той е задържан като ръководител на група за рекет, побои и лихварство. Водената от него група обаче не била отговорна за убийството. Групата е търсила хора, които да подпалят колата на убития данъчен шеф Иво Стаменов. Наетите не са успели да завършват задачата. Няма данни бандата да е отговорна за убийството на Стаменов.  Иначе, доказани са 3 случая на рекет над хора, на които престъпната група е давала заеми. А именно Аврамов е поставял задачите за изпълнение. Той има и обвинение за изнудване. ", "date": "2018.07.05", "title": "Разкрития за групата за рекет и побои, водена от брат на депутат от ДПС"}
{"url": "https://www.bgonair.bg/reportazhi/2018-07-05/za-poveche-bezopasnost-op-transport-vnedryava-inovatsii-v-patnoto-stroitelstvo", "text": "\r\n Пътните проекти, които се реализират по ОП \"Транспорт и транспортна инфраструктура\" внедряват и ползват последните съвременни технологии при строителството на пътища. Целта е да се подобрят дълготрайността и безопасността на движение. В България се влагат строителни материали, които са одобрени в целия ЕС. За да са издръжливи пътните платна, за да не се образува аквапланинг и да се избегнат катастрофите, се използват съвременни асфалтови смеси. Специално внимание се обръща и на пътните банкети, които да бъдат по-устойчиви. А при пътните маркировки вече се използват дълготрайни материали с различни химически елементи и стъклени перли, които подобряват значително светлоотразителния ефект.", "date": "2018.07.05", "title": "За повече безопасност: ОП \"Транспорт\" внедрява иновации в пътното строителство"}
{"url": "https://www.bgonair.bg/bulgaria/2018-07-05/sblasatsi-kray-parlamenta-grazhdani-se-opitaha-da-blokirat-vhoda-na-ns", "text": "\r\n Протестиращи се събраха тази сутрин, за да подкрепят гладната стачка на Николай Колев – Босия. Той протестира вече повече от 3 седмици с искане за оставка на транспортния министър Ивайло Московски заради корупция в системата. Гладната стачка на Колев е и срещу възстановяването на работа на уволнените за корупция служители на Изпълнителната агенция \"Автомобилна администрация\", които са заподозрени, че продават шофьорски книжки. Много хора подкрепят протеста на Николай Колев от няколко дни, а днес те бяха много повече и по-решителни в действията си. Тази сутрин недоволните граждани блокираха достъпа до служебния вход на Народното събрание, но в крайна сметка след намеса на полицаите достъпът беше възстановен. Намесата на органите на реда доведе до сблъсъци и викове \"убийци\". ", "date": "2018.07.05", "title": "Сблъсъци край парламента: Граждани се опитаха да блокират входа на НС"}
{"url": "https://www.bgonair.bg/bulgaria/2018-07-05/parlamentat-reshi-ivanov-ostava-predsedatel-na-kevr", "text": "\r\n Парламентът отхвърли искането на БСП да освободи предсрочно председателя на Комисията за енергийно и водно регулиране Иван Иванов. Нито един депутат извън БСП не гласува в подкрепа на оставката. Левицата аргументира искането си с това, че според тях енергийният регулатор не е обърнал внимание на внесената при него подписка, от БСП, в която се посочва, че КЕВР трябва да попречи на сделката между ЧЕЗ и \"Инерком\". От ГЕРБ пък обвиниха БСП в опит за натиск над ръководството на комисията.", "date": "2018.07.05", "title": "Парламентът реши: Иван Иванов остава председател на КЕВР"}
{"url": "https://www.bgonair.bg/bulgaria/2018-07-05/poetapno-shtyal-da-se-uvelichava-aktsizat-za-bezdimnite-tsigari", "text": "\r\n Нов обрат в позицията на ГЕРБ за бездимните цигари. Акцизът върху тях да да бъде увеличен, но поетапно.  Това предлагат коалиционните партньорите ГЕРБ и \"Обединени патриоти\", само ден след като премиерът Бойко Борисов разпореди спорният законопроект да бъде оттеглен.  Днес стана ясно- това ще стане, но на негово място ще бъде внесен нов. Ако бъде гласуван, акцизът ще се повишава поетапно - първоначално с до 50% процента от този на стандартната кутия с цигари.  Преди намесата на премиера, проектозаконът раздели участниците в управляващата коалиция, защото се оказа, че \"Обединените патриоти\" не са на едно мнение.", "date": "2018.07.05", "title": "Поетапно щял да се увеличава акцизът за бездимните цигари"}
{"url": "https://www.bgonair.bg/reportazhi/2018-07-05/moshtna-lyatna-burya-ostavi-haskovski-sela-bez-tok", "text": "\r\n Силна буря остави 4 хасковски села без ток снощи. Авариите са заради изпочупени или паднали електрически стълбове. Силният вятър е съборил комини, отнесъл е и покриви в село Динево.  Огромни тополи са паднали и са затворили за крако пътя към Брягово. От Община Хасково и електроразпределителното дружество отстраняваха щети през целия ден. Силната буря връхлита източно от Хасково вчера следобед. Първоначално завалява обилен дъжд, на места придружен с градушка. В село Любеново сериозни щети нанася силен вятър, който отнася селскостопанска техника и дори животни. ", "date": "2018.07.05", "title": "Мощна лятна буря остави 4 хасковски села без ток"}
{"url": "https://www.bgonair.bg/bulgaria/2018-07-05/mechtite-se-sbadvat-prikovaniyat-v-invalidna-kolichka-ilker-poletya", "text": "\r\n Мечтите наистина се сбъдват. В това се убеди 14-годишният Илкер Сальовлу от разградското село Езерче. Въпреки че е прикован в инвалидна количка, той осъществи една от двете си най-големи мечти – да полети. Желанието на детето стана реалност благодарение на едно есе и на директора на училището, в което учи. Под ръководството на пилота Антон Георгиев, Илкер подкара самолета и дори извърши няколко маневри. \"Щастлив съм, че сбъднах една мечта - това е мечта на всяко едно дете. Той наистина много силно желаеше това. А и беше много добър пилот, направи захождане към летището, направи и няколко виража. За мен беше огромно удоволствие\", каза пилотът Антон Георгиев пред  .", "date": "2018.07.05", "title": "Мечтите се сбъдват! Прикованият в инвалидна количка Илкер полетя"}
{"url": "https://www.bgonair.bg/bulgaria/2018-07-05/vse-oshte-nyama-konsensus-po-zakonoproekta-za-lichnata-pomosht", "text": "\r\n Депутатите от комисията по труда и социалната политика обсъждат законопроекта за личната помощ, който беше внесен от обмудсмана Мая Манолова и майки на деца с увреждания.  Към момента обаче все още няма консенсус. За пореден път националнопредставените организации се обявяват срещу създаването на отделен закон за личната помощ.  Вече втори месец родителите на деца с увреждания протестират с палаткови лагери пред парламента и на много места в страната с основното искане - този Закон да бъде приет, за да могат по-пълноценно да се грижат за децата си.", "date": "2018.07.05", "title": "Все още няма консенсус по законопроекта за личната помощ"}
{"url": "https://www.bgonair.bg/bulgaria/2018-07-05/tezhka-katastrofa-na-bul-slivnitsa-v-stolitsata-4-ma-sa-postradali", "text": "Тежка катастрофа на столичния бул. \"Сливница“ в София тази сутрин. Две коли се удариха пред бензиностанция в района. Четирима души са пострадали, откарани са в болница. Заради инцидента се образува задръстване в пиковия час.", "date": "2018.07.05", "title": "Тежка катастрофа на бул. \"Сливница\" в столицата, 4-ма са пострадали"}
