{"url": "https://www.bgonair.bg/world/2018-06-15/prokuraturata-v-nyu-york-pogva-fondatsiyata-na-tramp", "text": "Прокуратурата на щата Ню Йорк започна дело срещу фондацията на Доналд Тръмп. Тя се ръководи от самия президент на САЩ, дъщеря му Иванка и двамата му най-възрастни синове - Доналд-младши и Ерик.  Според прокурорите, въпреки че е регистрирана като благотворителна организация, фондацията е организирала политически събития, плащала е на адвокатите на Доналд Тръмп и дори е купувала предмети на лукса - като скъпа картина.", "date": "2018.06.15", "title": "Прокуратурата в Ню Йорк погва фондацията на Тръмп"}
{"url": "https://www.bgonair.bg/world/2018-06-15/tenis-legendata-boris-beker-poiska-politicheski-imunitet-za-da-ne-bade-saden", "text": "Тенис легендата Борис Бекер с опит да избегне съдебно преследване. Той беше обявен в състояние на банкрут, тъй като не можеше да обслужва дълговете си към частна банка в Лондон.  Според местни медии той дължи около 54 милиона британски лири. Бекер посочва ролята си като спортен аташе на Централноафриканската република. Той е назначен за аташе на африканската страна по спортните, културните и хуманитарните въпроси в Европейския съюз през април тази година.  Позицията му е обхваната от Виенската конвенция за дипломатическите отношения. Според нея носителят на шест титли от Големия шлем не може да бъде обект на каквито и да било съдебни производства без съгласието на външния министър Борис Джонсън, обясняват адвокатите му.", "date": "2018.06.15", "title": "Тенис легендата Борис Бекер поиска политически имунитет, за да не бъде съден"}
{"url": "https://www.bgonair.bg/world/2018-06-15/milosh-zeman-razvya-goryashti-cherveni-gashti-pred-stapisani-zhurnalisti", "text": "Чешкият президент Милош Земан с поредна провокация към журналистите, която предизвика вълна от недоволство в медийните среди в страната.  На пресконференция държавният глава, който е известен с враждебното си и доста арогантно поведение спрямо медиите, изгори чифт гигантски червени долни гащи.  73-годишният Земан свика внезапна среща с журналистите в Пражкия замък, на която предварително бе обявено, че няма да отговаря на въпроси.  Това породи множество спекулации, включително, че може да подаде оставка. Държавният глава показа пренебрежението си към представителите на медиите, като обяви, че за пореден път е подценил интелигентността им, и пред изумените им погледи запали огромни червени гащи.", "date": "2018.06.15", "title": "Чешкият президент развя горящи червени гащи пред стъписани журналисти!"}
{"url": "https://www.bgonair.bg/world/2018-06-15/kamaz-predstavi-bezpiloten-mikrobus", "text": "Руският производител на тежкотоварна техника КамАЗ представи своя първи безпилотен модел. Това е електрическият микробус КамАЗ-1221 ШАТЛ, чието серийно производството трябва да стартира през 2021-2022 г. Проектът по създаването на напълно автономно превозно средство стартира още през 2016 г., като думата ШАТЛ в името на микробуса се разшифрова като \"широко адаптивна транспортна логистика\". Машината е изцяло лишена от органи за управление, като за всички маневри отговарят електрониката. Системата получава информация от цял комплекс устройства, които следят за обстановката около превозното средство. В него влизат радари, лидари, сонари и видеокамери. Дължината на микробуса е 4,6 метра, като в него могат да се поберат между 8 и 12 пътници. Демонстрацията на машината беше проведена в град Казан, като тя измина на собствен ход по-малко от километър при скорост от само 10 км/ч. Създателите на микробуса са категорични, че на този етап нямат право за по-големи пробези, тъй като в Русия движението на подобни транспортни средства не е регулирано от законодателството по никакъв начин. Максималната скорост на КамАЗ-1221 ШАТЛ е 110 км/ч. Машината е направена от композитни материали, като разчита на електромотор с мощност от 130 к.с. Батериите са поставени под пода, а шасито е със завиваща задна ос. От компанията-производител обявиха, че планират серийното производство да стартира до 2022 г., въпреки че превозното средство е напълно завършено и може да се качи на конвейра незабавно. Проблемите обаче са два – липсата на законова уредба за движение на автономни превозни средства, както и на евентуални клиенти, поне към момента. Повече четете на  .", "date": "2018.06.15", "title": "КамАЗ представи безпилотен микробус"}
{"url": "https://www.bgonair.bg/economy/2018-06-15/mf-predlaga-remont-na-zakona-za-obshtestvenite-porachki", "text": "Ремонт на Закона за обществените поръчки предлагат от Министерство на финансите. Промените са свързани главно с въвеждането на електронната платформа, става ясно от мотивите към публикувания на сайта на институцията законопроект. Предвижда се възлагането на поръчките да става изцяло и само с електронната платформа, като изключения са допустими в няколко изрично регламентирани хипотези. Допусната е възможност централните органи за покупки да използват свои платформи, като са регламентирани принципните изисквания към тях по отношение на свързаност с националната платформа. Приемането на законопроекта ще окаже пряко влияние върху дейността на всички възложители в страната, които към момента по данни от Регистъра на обществените поръчки са около 6 000.  С въвеждането на електронната платформа те ще следва да извършват всички действия във връзка с възлагането чрез нея. Пряко заинтересовани от приемането на законопроекта са и стопанските субекти, както български, така и чуждестранни, които участват в поръчките, става явно от записаното в оценката на въздйствието към законопроекта.  Предвиден е и нов ред за връчване на актовете на възложителите, съобразен със съответните функционални възможности на електронната платформа. Изпращането на обявленията до Службата за публикации на Европейския съюз също ще се осъществява чрез платформата.  Повече по темата четете в  Снимка: Pixabay", "date": "2018.06.15", "title": "МФ предлага ремонт на Закона за обществените поръчки"}
{"url": "https://www.bgonair.bg/economy/2018-06-15/kevr-poryaza-bulgargaz-za-tsenata-na-gazta-poskapvaneto-nyama-da-bade-shokovo", "text": "Цената на природния газ ще се повиши от 1 юли, но не в размера, поискан от \"Булгаргаз\". Това става ясно от доклад на работна група към Комисията за енергийно и водно регулиране (КЕВР). Експертите се съгласяват с изчисленията на газовата компания, но намират надвзет приход от минали периоди и поскъпването няма да бъде толкова шоково. На 8 юни от \"Булгаргаз\" подадоха заявление за утвърждаване на цена от 427,12 лева за 1000 куб. метра природен газ за третото тримесечие. Това представлява ръст от 18,05% спрямо цената днес (361,82 лева). В нея те е не включена цената за пренос, достъп, акциз и ДДС. От КЕВР обаче изчисляват, че цената през третото тримесечие трябва да бъде 400,95 лева за 1000 куб. метра. През второто тримесечие енергийният регулатор също коригира цената на \"Булгаргаз\", мотивирайки се с надвзети приходи. Тогава компанията поиска повишение на цената от малко под 5%, а получи увеличение от 2,6 на сто. От изчисленията на КЕВР тогава беше видно, че през 2017 година има 18 млн. лева надвзет приход, а отрицателната корекция от 1 април беше в размер на 5,2 млн. лева. \"Булгаргаз\" мотивира исканото поскъпване от 1 юли с очакваните по-високи цени на алтернативните горива на световните пазари - съответно с 11% на мазута и с 11,56% на газьола, което ще доведе до повишаване на доставните цени от \"Газпром Експорт\" с около 11,5%, съгласно договорките. В същото време с малко над 3% се повишава и стойността на щатския долар на валутните пазари. От доклада на работната група са заличени данните за задълженията на \"Булгаргаз\", размерът на транзитните такси през Румъния, количествата, които ще бъдат нагнетени в хранилището в Чирен, както и друга чувствителна търговска информация. От подаденото заявление обаче става ясно, че разходите, които общественият доставчик ще направи за доставка на газ до своите клиенти през следващите три месеца, възлизат на почти 208 млн. лева. Цената на природния газ ще бъде обсъдена на заседание на енергийния регулатор по-късно през този месец и ще влезе в сила от 1 юли. При очакваното повишение КЕВР ще направи корекция и на цените на парното и топлата вода, както и на електроенергията, произвеждана по комбиниран способ от топлофикациите. Снимка: Pixabay", "date": "2018.06.15", "title": "КЕВР поряза \"Булгаргаз\" за цената на газта, поскъпването няма да бъде шоково"}
{"url": "https://www.bgonair.bg/economy/2018-06-15/blokcheynat-i-izkustveniyat-intelekt-da-se-izuchavat-v-uchilishte", "text": "Алгоритмите, които са в основата и на иновации като блокчейна и изкуствения интелект, трябва да бъдат изучавани още в училище, за да могат да бъдат разбирани по-добре. С това заключение започва разговорът с проф. Алфред Таудес, ръководител на института за криптоикономика към Виенския икономически университет (Wirtschaftsuniversität Wien). Квалификациите му в областите на бизнес администрацията, информационните системи, приложната информатика и операционните изследвания му позволяват свободно да споделя мнението си, което може не винаги да е близко до общоприетото. Според проф. Таудес слагането за знак на равенство между блокчейн технологияга и биткойна е глупаво, давайки за пример зората на интернета в края на 90-те. \"Когато се появи традиционният интернет, всички си правеха имейли, защото това беше първото му приложение\", посочва той пред . Но подобна едностранна употреба е ограничаваща. Иновациите при протокола винаги са по-различни от традиционните, защото те променят начина, по който хората си взаимодействат, смята още експерта и допълва, че именно многото нови начини за използването на тези протоколи затрудняват разбирането на това кои от тях са правилни и кои – не.  А технологията се променя все по бързо и постоянно води до изменения. Въпреки че криптовалутите са първата голяма употреба на блокчейна, налице са и нови промени, една от които е начинът на работа на рисковите инвеститори.   Ако досега традиционните стартъпи е трябвало да набират средства чрез рискови капитали, то благодарение на блокчейна те имат възможност да правят това с първичното монетно предлагане, посочва проф. Таудес. Това от една страна е и част от причините да съществуват толкова много криптовалути, но също така е нов начин за набиране на рисков капитал. \"Блокчейнът вече променя начина, по който работят рисковите инвеститори\", категоричен е той. Според него една от следващите сфери, които ще бъдат драстично променени от блокчейна са и тези на краудфъндинга* и финансовия сектор като цяло. Очакванията на експерта са и за промени в енергийния сектор, тъй като тези продукти са „узрели“ за този нов вид иновации. Бъдеще професорът вижда и в сектора на веригите за доставки, където блокчейнът и изкуственият интелект могат да създадат съвсем нови решения. \"Със сигурност ще видим промени в начина, по който работи енергийният пазар\", каза още специалистът пред Investor.bg. Не липсват обаче и \"глупави предложения\", както самият той ги нарича, за използването на новата технология, които идват най-вече от това, че хората в бизнеса трябва да разберат това, което тя може или не може да прави, а не как. \"Всички тези идеи няма да проработят, защото хората не разбират какво прави технологията\", категоричен е професорът. Отчасти той отдава тази липса на запознатост с недостатъчната качествена литература по въпроса. „Повечето книги, на които попадам са наистина много лоши“, липсва им задълбоченост и понякога не става ясно за какво може да бъде използвана тази технология, посочва той. В същото време основна част от литературата и видеата в YouTube по въпроса са фокусирани основно върху биткойна и спекулациите с него. Това обаче не е изненадващо, тъй като безспорно една от темите, които развълнува най-много пазарите в края на миналата и началото на тази година беше именно цената на криптовалутите. Целия материал вижте в ", "date": "2018.06.15", "title": "Блокчейнът и изкуственият интелект – да се изучават в училище!"}
{"url": "https://www.bgonair.bg/world/2018-06-15/burni-debati-i-skandali-v-gratskiya-parlament-zaradi-novoto-ime-na-makedoniya", "text": "\r\n Бурни дебати и скандали в гръцкия парламент заради новото име на Македония. На дискусията във връзка с внесения от опозицията вот на недоверие към кабинета на Ципрас, крайнодясната \"Златна зора\" призова към военен преврат и арести на президента, премиера и външния министър. А пред сградата на парламента стотици протестираха срещу споразумението между Атина и Скопие. То ще бъде подписано в неделя на езерото Преспа. Засега не е ясно дали от гръцката, или от македонската му страна. \r\n  ", "date": "2018.06.15", "title": "Бурни дебати и скандали в гръцкия парламент заради новото име на Македония"}
{"url": "https://www.bgonair.bg/bulgaria/2018-06-15/priklyuchi-remontat-na-uchastaka-ot-am-trakiya-mezhdu-plovdiv-i-stara-zagora", "text": "Предсрочно приключи ремонтът на участъка от магистрала \"Тракия\" между Пловдив и Стара Загора.  Движението в платното за столицата беше пуснато, а пътуващите за Бургас трябва да шофират внимателно, тъй като ще се премахва временната организация на движението в платното за Бургас, по което шофьорите преминаваха двупосочно от началото на месеца.  Ремонтът приключи 10 дни по-рано от предвиденото. За близо месец участъкът, който не беше ремонтиран повече от 30 години, беше изцяло преасфалтиран.  Отсечката е една от най-натоварените в страната. Средно на денонощие между Пловдив и Стара Загора преминават над 24 хиляди превозни средства.", "date": "2018.06.15", "title": "Приключи ремонтът на участъка от АМ \"Тракия\" между Пловдив и Стара Загора"}
{"url": "https://www.bgonair.bg/bulgaria/2018-06-15/otnovo-nasilie-v-stolichniya-gradski-transport-mazh-napadna-vatmanka", "text": "\r\n Отново инциденти в градския транспорт в София. Възрастен мъж нападнал ватманка в трамвай № 22. Жената се скарала на пътник, че нарушава обществения ред в превозното средство, а мъжът се изнервил и я ударил. Тя подала сигнал в полицията, а на мъжа е дадено предписание.  По-късно през деня в социалните мрежи се появи видео, на което се вижда друга сцена на насилие между пътници в автобус от градския транспорт. Мъж и две жени се блъскат и удрят докато шофьорът затваря вратите и автобусът потегля.", "date": "2018.06.15", "title": "Отново насилие в столичния градски транспорт: Мъж нападна ватманка"}
{"url": "https://www.bgonair.bg/bulgaria/2018-06-15/dogodina-ot-sofiya-do-slanchev-bryag-shte-patuvame-po-magistrala", "text": "\r\n Магистралата до морето ще стига и до Слънчев бряг. Това обаче се очаква да се случи следващата година. Готов е новият четирилентов път от Поморие за Ахелой, който трябва да отпуши трафика до Слънчев бряг. Разширяването на най-кошмарния за шофьорите път за морето започна през октомври и завърши 4 месеца предсрочно – точно за началото на летния сезон. В изграждането на второ платно между Поморие и Ахелой и обход на Ахелой държавата инвестира 45 милиона лева. Изградени са 24 подлеза и 4 км защитна мрежа, за да не излизат змии костенурки на пътя. Има защитна мрежа и за птици и шумозаглушителна преграда за почиващите в къмпинга.", "date": "2018.06.15", "title": "Догодина от София до Слънчев бряг ще пътуваме по магистрала"}
{"url": "https://www.bgonair.bg/denqt-on-air/2018-06-15/poveche-pari-za-horata-s-uvrezhdaniya-tova-nyamalo-da-reshi-problemite-im", "text": "\r\n Срещата между Бисер Петков и майките на деца с увреждания премина без резултат, поради невъзможност да се изготвят финансови отчети за разпределените средства.  След срещата социалното министерство трябваше да излезе с окончателно решение за Закона за личната помощ, както и да представи финансови разчети за необходимите средства за неговото прилагане. Такова решение обаче не беше взето заради липсата на данни в Министерството за броя на хората с увреждания в България. Според бившия социален министър Иван Нейков проблемът за хората с увреждания няма как да бъде решен само с наливането на пари в системата. \"Законът за личната помощ няма да реши проблема на хората с увреждания. Разбирането, че ако дадем малко повече пари, всичко ще се оправи, е фундаментална грешка. В социалната политика не е въпросът колко пари даваш, важно е колко е качествена системата, в която ги наливаш\", уточни бившият социален министър в \" \". По думите му това, което експертите предлагат, е да бъде преценена необходимостта от услуга на детето или човека с увреждане и съответно да му бъде предоставена съответната услугата, а не пари. \"Нормално е социалната политика да е камъчето в обувката на всяко правителство, а най-горещият стол да е на социалния министър. Той обира всички негативни гласове, много пъти няма достатъчно ресурс и подкрепа, за да направи това, което експертите съветват\", обясни още Нейков пред  . Той е категоричен - \"добрите предложения за решаването на проблема за хората с увреждания трябва да бъдат обсъдени и приемани, независимо от коя парламентарна група са дошли\".", "date": "2018.06.15", "title": "Повече пари за хората с увреждания? Това нямало да реши проблемите им"}
{"url": "https://www.bgonair.bg/notifikatsii/2018-06-15/sadat-prekrati-deloto-sreshtu-kmeta-na-plovdiv-i-negoviya-zamestnik", "text": "\r\n Специализираният наказателен съд прекрати делото срещу кмета на Пловдив Иван Тотев и неговия заместник.  Те бяха обвинени в това, че нерегламентирано избрали изпълнител за реконструкцията на зоопарка в Пловдив, а обществената поръчка е на стойност 690 хил. лв.  Специализираният наказателен съд сметна, че обвинителният акт по делото е непълен и неточен.", "date": "2018.06.15", "title": "Съдът прекрати делото срещу кмета на Пловдив и неговия заместник"}
{"url": "https://www.bgonair.bg/world/2018-06-15/shte-svali-li-opozitsiyata-tsipras-debatite-v-gartsiya-prodalzhavat", "text": "Гръцкият парламент ще продължи и днес с дебатите по вота на недоверие срещу премиера Алексис Ципрас, внесен от опозиционната партия \"Нова демокрация\". Вчера лидерът на политическата сила Кирякос Мицотакис заяви, че иска свалянето на кабинета заради споразумението със Скопие за решаването на спора за името на Македония.  По-рано тази седмица Ципрас и македонският премиер Зоран Заев постигнаха компромис за новото име на бившата югославска република, и то е \"Северна Македония\". ", "date": "2018.06.15", "title": "Ще свали ли опозицията Ципрас? Дебатите в Гърция продължават"}
{"url": "https://www.bgonair.bg/sutreshen-blok/2018-06-15/l-neshkov-sporazumenieto-za-makedoniya-direktno-otvarya-pat-za-chlenstvoto-y-v-es-i-nato", "text": "\r\n Правилна ли е позицията на премиера Борисов във връзка с напрежението по оста Скопие - Атина? Какви са реакциите от споразумението и какъв е пътят на Македония оттук? Отговорите на тези въпроси потърсихме в  \" \"  с журналиста Любчо Нешков и социалния антрополог Харалан Александров. \"България няма проблем с името на Република Македония. Ние сме признали тази държава и сме наложили името ѝ пред света. Това споразумение отваря пътя на Македония към директно членство на ЕС и НАТО, а това ще я направи най-близкият партньор на България\", заяви Любчо Нешков пред Bulgaria ON AIR. Журналистът нарече споразумението \"историческо\" и изрази увереност, че то ще бъде подписано в събота и на него ще присъстват висши представители от ЕС.  Във връзка с отказа на премиера Борисов да се срещне с македонския президент, Нешков каза: Георге Иванов направи най-тежките политически гафове в последната година. Позицията му с отказ да подпише договора е безсмислена, защото той ще бъде одобрен или отхвърлен на референдум. Президентът не може да върви срещу конституцията и законите, от него нищо не зависи. Социалният антрополог Харалан Александров допълни, че президентът на Македония демонстрира саботьорско поведение, което трябва да бъде осъдено. Той подчерта, че от гледна точка на дългосрочната перспектива, Македония трябва да направи жертва с национализма си. \"Част от себевъзприятието на македонския елит се изразява в усещането, че това е много голяма жертва. Иска се много смелост и смирение, за да се направи такава стъпка\", каза той. Любчо Нешков подчерта, че Сърбия е единствената държава, която не е поздравила Македония за постигнатото споразумение.  ", "date": "2018.06.15", "title": "Споразумението за името на Македония отваряло пътя ѝ към НАТО и ЕС"}
{"url": "https://www.bgonair.bg/world/2018-06-15/svetat-e-futbol-dori-sred-zhivotnite", "text": "Футболната треска и опиянението от победата обзе не само хората, но и животните в Русия.  След като националният отбор на страната надделя с 5:0 над Саудитска Арабия в първия мач от Мондиала, стотици развълнувани руснаци излязоха по улиците на Москва.  Победата отпразнува и огромна кафява мечка, возеща се в открит лек автомобил. Животното бе заснето на едно от кръстовищата в руската столица да показва недвусмислен неприличен жест вероятно насочен към феновете на загубилия мача отбор.", "date": "2018.06.15", "title": "Светът е футбол - дори сред животните!"}
{"url": "https://www.bgonair.bg/bulgaria/2018-06-15/dzhip-se-obarna-po-tavan-i-izgorya-na-am-trakiya-kray-vakarel", "text": "\n Джип се е преобърнал по таван и се е запалил в района на 27 км на АМ \"Тракия\" в посока София, съобщиха за Bulgaria ON AIR от ОДМВР-София. Сигналът за инцидента е подаден в 13.46 часа. Джип, който се е движел по магистралата в посока София, е катастрофирал край Вакарел, преобърнал се е в канавка и се е самозапалил. Пламъците вече са загасени. Водачът на автомобила е жена, отървала се е без сериозни наранявания.  Движението в района на инцидента не е затруднено.", "date": "2018.06.15", "title": "Джип се обърна по таван и изгоря на АМ \"Тракия\" край Вакарел"}
{"url": "https://www.bgonair.bg/bulgaria/2018-06-15/po-skapa-grazhdanska-otgovornost-za-bezotgovorni-shofyori", "text": "Дългоочакваният доклад за изчисляване на цената на \"Гражданската отговорност\" по системата \"бонус-малус\" е готов, съобщиха от Комисията по финансов надзор (КФН).  Оптимизмът покрай въвеждането на системата обаче се изпари, тъй като в доклада са разработени 11 възможни сценария, а общественото обсъждане и приемането на системата ще се забавят с години. Освен това консултантът е предложил голям брой фактори, които трябва да бъдат взети предвид при изграждането. Над 10 години вече върви дискусията за въвеждане на системата \"бонус–малус\" за определянето на размера на задължителната застраховка \"Гражданска отговорност\". КФН нае като консултант за разработването ѝ международната компания \"Ърнст енд Янг\". От всички тези 11 варианта след обществено обсъждане ще бъде приет един от тях. В пет от тези варианти максималният размер на \"Гражданската отговорност\" може да се увеличи с 400 %.  При тях обаче е посочен и най-голям процент на бонусите за внимателните и изрядни шофьори - те ще плащат по-евтино. Процентите на намаление на цената варират от 21 до 40 % в петте варианта. При останалите шест варианта размерът на отстъпките от цената на \"Гражданската отговорност\" е от 7 до 14 %. Оскъпяването за нарушителите пък може да е от 180 до 270 на сто.  В самото начало при въвеждане на системата всички шофьори ще тръгнат от неутрална позиция. След това, ако са извършили нарушение, в зависимост от степента му на опасност, те ще преминават в по-висока категория. Категориите са общо седем. Колкото по-висока става тя, толкова по-висока ще става наказателната точка.  Ако шофьор е превишил скоростта с 20 км/ч в извънградски район, той вече ще премине в по-горна категория - втора. Ако обаче в рамките на една календарна година този шофьор има съставен акт за неправилно изпреварване, той ще премине автоматично от втора в шеста категория. Изводът е, че колкото по-голямо е нарушението, толкова по-скъпа ще е \"Гражданската отговорност.\" Затова шофьорите трябва да са внимателни на пътя, за да не се налага да плащат в повече за застраховката.", "date": "2018.06.15", "title": "По-скъпа \"Гражданска отговорност\" за безотговорни шофьори"}
{"url": "https://www.bgonair.bg/bulgaria/2018-06-15/bsp-poiska-ostavki-v-so-zaradi-skandala-s-bronzovata-kashta", "text": "\r\n БСП иска оставки в Столичната община заради \"Бронзовата къща\". Общинските съветници от левицата настояха зам.-кметът Тодор Чобанов да напусне поста си, а шефът на комисията по култура в СОС Малина Едрева да се оттегли като неин председател.  Според \"червените\" не е ясно как точно са похарчени гласуваните 95 000 лв. за бетонния постамент върху бившия мавзолей.  \"Бронзовата къща\" трябваше да се появи на мястото на бившия мавзолей в София преди месеци. Социалистите дадоха импровизирана пресконференция пред оградата, зад която няколко работници и авторът на проекта Пламен Деянофф изграждат основата на \"Бронзовата къща\".  Всъщност на заседанието на СОС изграждането на инсталацията бе прието без нито един глас \"против\". Социалистите тогава се въздържаха.", "date": "2018.06.15", "title": "БСП поиска оставки в СО заради скандала с \"Бронзовата къща\""}
{"url": "https://www.bgonair.bg/bulgaria/2018-06-15/pozharnikari-spasiha-baba-sas-schupen-krak-v-silistra", "text": "Пожарникари спасиха възрастна жена в Силистра, съобщиха от Областната дирекция на МВР. В четвъртък около 17:20 часа бил получен сигнал за 82-годишна самотно живееща силистренка в безпомощно състояние. Установено е, че със счупен крак жената паднала до входната врата на апартамента си, блокирайки я отвътре. С помощта на стълба огнеборците се изкачили до втория етаж, където се намирало жилището и влезли в него през терасата. Те извели пострадалата от дома ѝ и я предали на пристигналия на адреса медицински екип, пише  .", "date": "2018.06.15", "title": "Пожарникари спасиха баба със счупен крак в Силистра"}
{"url": "https://www.bgonair.bg/bulgaria/2018-06-15/vanshniyat-ministar-zaharieva-otiva-v-makedoniya-na-festival", "text": "Министърът на външните работи Екатерина Захариева заминава на посещение в Македония. Там тя ще се срещне с представители на местната власт и ще присъства на откриването на фестивал, посветен на традициите на двете страни.  Посещението на министър Захариева е ден след като премиерът Борисов отказа да приеме македонския президент, който е на посещение в София.  От пресслужбата на Министерския съвет обясниха решението на Борисов така - не иска да намесва българското правителство във вътрешно-политическите дебати в Скопие около новото име на Македония.", "date": "2018.06.15", "title": "Външният министър Захариева отива в Македония на фестивал"}
{"url": "https://www.bgonair.bg/bulgaria/2018-06-15/stotitsi-voenni-koziruvaha-za-posledno-na-zaginalite-lettsi-v-plovdiv", "text": "\n С военни почести изпратиха в последния им път загиналите пилоти от авиобаза \"Крумово\" кап. Пламен Пантилеев и кап. Стоян Неделчев.  Хеликоптерът на двамата военни се разби на 11 юни при тренировъчен полет между авиобаза \"Крумово\" и летище \"Пловдив\".  Стотици военни козируваха за последно на двамата летци, а военният министър Красимир Каракачанов също дойде да изкаже съболезнования към близките на загиналите. Пламен Пантилеев и Стоян Неделчев са повишени посмъртно в звание със заповед на министъра на отбраната, предаде от Пловдив репортерът на Bulgaria ON AIR Иван Иванов.", "date": "2018.06.15", "title": "Стотици военни козируваха за последно на загиналите летци в Пловдив"}
{"url": "https://www.bgonair.bg/bulgaria/2018-06-15/palatkoviya-lager-ostava-ot-ministerstvoto-ne-znayat-kolko-sa-horata-s-uvrezhdaniya", "text": "\r\n Срещата между Бисер Петков и майките на деца с увреждания премина без резултат, поради невъзможност да се изготвят финансови отчети за разпределените средства. След срещата социалното министерство трябваше да излезе с окончателно решение за Закона за личната помощ, както и да представи финансови разчети за необходимите средства за неговото прилагане.  Такова решение обаче не беше взето заради липсата на данни в Министерството за броя на хората с увреждания в България. Повече от два часа министър Бисер Петков и майките на деца с увреждания водиха преговори, в които се оказа, че няма яснота колко точно са хората с увреждания. Засега палатковият лагер пред Народното събрание остава. \"Не се чувстваме удовлетворени - няма конкретика. От социалното министерството нямат информация колко са хората\", каза една от протестиращите.  \"Не е сериозно от министерството да няма данни\", каза омбудсманът Мая Манолова. Тя допълни, че средствата, които се изразходват ежегодно са големи и трябва да се знае за кого се разпределят. Протестиращите продължават да изразяват несъгласието си в София, Варна, Бургас и Русе. \"В парламента са свикнали на 2-3 дни шум и после всичко утихва, но този път няма да е така. Дори и другите да се откажат аз ще остана\", закани се протестираща майка от Русе.  В понеделник от 9:30 ч. в предстои още една среща на майките на деца с увреждания в социалното министерство.", "date": "2018.06.15", "title": "Палатковият лагер остава, от министерството не знаят колко са хората с увреждания!"}
{"url": "https://www.bgonair.bg/sutreshen-blok/2018-06-15/delyan-dimitrov-630-paunda-struva-otgovorat-na-sadiite-v-gines", "text": "\r\n Еднократният световен шампион по паркур, каскадьор и треньор по гимнастика Делян Димитров прави няколко поредни опита да запише рекорд на \"Гинес\", които не се увенчават с успех заради трудното изпълнение на изискванията. \"Първият ми рекорд не беше зачетен, защото съдиите не бяха квалифицирани - не бяха гимнастици. \r\nИма указания как да се постигне един рекорд, но те са много общи. Спецификите научаваш впоследствие. Отговор от съдиите получаваш ако си платиш 630 паунда, а чакаш 3 месеца за да ползваш безплатната опция\", обясни шампионът в \" \". Делян Димитров разказа, че в имейлът който му върнали от последния му опит за участие в рекордите \"Гинес\" пишело, че тежестта трябва да бъде измерена преди и след рекорда, а по думите му това е практически невъзможно докато упражнението се изпълнява. Еднократният световен шампион и треньор по гимнастика демонстрира в студиото на   рекордния си гимнастически опит, както и \"стойка на ръце\". В работата си с деца, Делян обръща внимание на скречинга и добрата загрявка. \"Трябва да знаеш правилният начин на трениране, за да постигнеш добри резултати. С децата се опитвам да правя тренировките забавни, искам да им бъда добър приятел\", каза още той.", "date": "2018.06.15", "title": "Делян Димитров: 630 паунда струва отговорът на съдиите в \"Гинес\""}
{"url": "https://www.bgonair.bg/bulgaria/2018-06-15/glasuvaneto-na-ostavkata-na-shefa-na-nzok-skara-deputatite", "text": "\r\n След бурен скандал - провал на заседанието на парламента. \"Ябълката на раздора\" - оставката на шефа на Здравната каса Камен Плочев. Изпълнителната власт и Камен Плочев влязоха в скандал още преди месец, когато той обяви, че НЗОК е сериозно задлъжняла. Тогава депутатите застанаха срещу него. По-късно се доказа, че Касата наистина е много задлъжняла.  Впоследствие Плочев влиза в болница и не може повече да си изпълнява задълженията. Поради това в дневния ред на парламента влезе гласуването на оставката му. Уви, това доведе до скандали. ДПС не присъстваха на заседанието, поради празника Рамазан Байрам. БСП пък бойкотираха заседанието като излязоха и то не се състоя. В пленарната зала след второто преброяване имаше малко над 100 депутата. ГЕРБ обвиниха опозицията, че пречат на взимането на важни решения, и поискаха санкции.  Оставката на Плочев най-вероятно ще влезе в дневния ред на депутатите другата седмица и шансовете той да бъде отстранен са високи, предаде Мария Папазова.", "date": "2018.06.15", "title": "Гласуването на оставката на шефа на НЗОК скара депутатите"}
{"url": "https://www.bgonair.bg/sutreshen-blok/2018-06-15/naprezhenie-po-osta-sofiya-skopie-radev-govori-borisov-govori-govori-i-politologat", "text": "\r\n Напрежението между македонския президент и премиер се пренесе и върху българските им колеги Румен Радев и Бойко Борисов. Политологът Първан Симеонов посочи, че е разбираема позицията на Борисов да откаже да се срещне с държавния глава Георге Иванов в София, на фона на това, което по-рано той е направил по отношение на Зоран Заев. Припомняме, че Иванов изгони Заев от кабинета си, след като македонският премиер договори ново име на страната с гръцкия си колега Алексис Ципрас. Според изпълнителния директор на \"Галъп интернешънъл\", Борисов показва недвусмислена подкрепа в действията на Зоран Заев.  \"Чест прави на Радев, че не прекали в отговора, не реагира прекомерно. Двамата ни основни държавни мъже ходят по въжето все още без да падат\", посочи  .  Той е на мнение, че е наивно да смятаме, че позицията на българското правителство е особено автономна. Западните ни партньори искат да вземат Македония в НАТО, а източните ни приятели не искат това да се случва, отбеляза политологът.  По думите му работата на българския политически елит е да осъществи столетно чаканото сближаване с Македония, което според него не се случва засега. Българското общество е станало безразлично към отношенията ни с Македония, смята Първан Симеонов. \" \", коментира още политологът в \"България сутрин\". Той изрази съмнение, че поредният вот на недоверие на БСП ще бъде успешен, но отчете, че опозицията прави това, което трябва. Първан Симеонов подозира, че кабинетът ще се сплоти от този вот на недоверие и двете страни ще има какво да спечелят.", "date": "2018.06.15", "title": "Напрежение по оста София-Скопие. Радев говори, Борисов говори, говори и политологът"}
{"url": "https://www.bgonair.bg/sutreshen-blok/2018-06-15/narusheniyata-v-meditsinski-odit-umishleni-zapochnali-oshte-prez-2015-g", "text": "\r\n Нарушенията в Агенция \"Медицински одит\" датират още от 2015 г., сочат данни на прокуратурата. През миналата година одитът е проверил 11 смъртни случая в лечебни заведения без да сезира държавното обвинение. Половината от тези случаи са за починали бебета. Установени са и груби нарушения на Закона за административните наказания.  \" \", обясни говорителят на главния прокурор  . Нарушенията са извършени в много блници, голяма част от тях са в София. Прокуратурата ще събере конкретните мотиви за всеки един от случаите. Фактите сочат за умишлени действия. От прокуратурата не смятат, че се касае за некомпетентност, а за умишлено прикриване на случаи. \"Ако има доказателства за получаване на облаги, ще има обвинения и за подкуп. Не е необходимо да се касае за финансови облаги, за да се докаже престъплението\", каза още Румяна Арнаудова в ефира на  . В един от случаите не е направена аутопсия след смърт при катастрофа. Прокуратурата ще търси допълнителна информация и по този случай. Само по документи от болниците прокуратурата може да докаже наличие на лекарска грешка, уточни Арнаудова. За този вид престъпления законът предвижда от 1 до 8 години лишаване от свобода. \r\n  ", "date": "2018.06.15", "title": "Нарушенията в \"Медицински одит\" - умишлени! Започнали още през 2015 г."}
{"url": "https://www.bgonair.bg/sutreshen-blok/2018-06-15/patriotite-predvizhdat-ezikova-politsiya-v-publichnata-sreda", "text": "\r\n Представители на коалицията \"Обединени патриоти\" внесоха в деловодството на парламента нов закон за българския език.  Той предвижда създаването на специален орган, който да следи и санкционира за опазването и задължителното използване на българския книжовен език в публична среда. Какво представлява \"езиковата полиция\"? \"Вече 10 години този закон чака своята реализация. Той засяга употребата на българския книжовен език в публичната сфера. Електронните съобщения често са на латиница, а това приучава и децата така да пишат. Това не засяга брандове и търговски марки. В България не е регламентиран българският вариант на изписване на кирилицата. Ние използваме руския шрифт\", обясни депутатът от \"Обединени патриоти\" Красимир Богданов. Според езиковеда доц. д-р Борислав Георгиев, ако трябва да се създава някаква комисия, то нека се върне практиката от преди 1944 година с така наречената \"правописна комисия\".  \"Този законопроект е 17-и поред от Освобождението насам. Въпросът с шрифта на българската кирилица е много сериозен. За първи път този закон е съгласуван с Института за българския език. Има прогрес в цялата постановка. Изразът \"езикова полиция\" е дълбоко смущаващ\", отбеляза той в \"България сутрин\".  Народният представител недвусмислено заяви, че ако липсва такъв орган, който да контролира публичната употреба на българския език, то този закон ще бъде пожелателен.  ", "date": "2018.06.15", "title": "Патриотите предвиждат \"езикова полиция\" в публичната среда"}
