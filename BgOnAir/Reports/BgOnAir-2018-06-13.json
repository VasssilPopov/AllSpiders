{"url": "https://www.bgonair.bg/bulgaria/2018-06-13/pozhar-gorya-tazi-vecher-v-sofiya-nyama-zhertvi-i-raneni", "text": "Пожар избухна тази вечер в столичния квартал \"Хиподрума\". Огънят е в стара жилищна кооперация в района. Пожарникарите са се отзовали за 10 минути. За потушаването на огъня е помогнал и дъждът над София. Към този момент не се съобщава за жертви и ранени.", "date": "2018.06.13", "title": "Пожар горя тази вечер в София, няма жертви и ранени"}
{"url": "https://www.bgonair.bg/world/2018-06-13/tramp-v-twitter-sreshtata-s-kim-chen-un-doprinese-za-izbyagvaneto-na-yadrena-katastrofa", "text": "Безпрецедентната среща на върха със севернокорейския лидер Ким Чен Ун в Сингапур допринесе за избягването на ядрена катастрофа, написа американският президент Доналд Тръмп в Twitter. В друг пост в социалната мрежа държавният глава на САЩ отново благодари на колегата си за решителната крачка в правилната посока. Междувременно в интервю за американската телевизия \"Fox News\" Тръмп заяви, че в подходящото време севернокорейският лидер \"със сигурност ще приеме поканата му да дойде в Белия дом\".  ", "date": "2018.06.13", "title": "Тръмп в Twitter: Срещата с Ким Чен Ун допринесе за избягването на ядрена катастрофа"}
{"url": "https://www.bgonair.bg/bulgaria/2018-06-13/lyubovna-istoriya-e-prichinila-naprezhenieto-v-ugarchin", "text": "\r\n Жандармерията е на крак в Угърчин - оказа се, че любовна история и невърнат заем разпалиха напрежението между роми и българи. Разбити къщи, нападнати възрастни хора и нескрит страх - така изглежда градът днес.  24-годишната Искра се влюбва в 30-годишния Алексей, след като остава без родители и без пари. Докато е жива майка ѝ взима заеми от мнозина, за да подсигури следването на дъщеря си.  След хората, на които не успява да се издължи приживе, е 80-годишната Цона Иванова. Според местната управа ромите само искали да посъветват възрастната жена да не си търси парите. Ромските набези за търсене на пари са стигнали до безлюдни къщи.Въпреки засиленото медийно и полицейско присъствие в града, хората продължават да живеят в страх. Пред камерата застават само най-смелите. ", "date": "2018.06.13", "title": "Напрежението в Угърчин заради любовна история и невърнат заем"}
{"url": "https://www.bgonair.bg/bulgaria/2018-06-13/poroyni-dazhdove-navodniha-otchasti-kyustendil-i-blagoevgrad", "text": "Силен дъжд над Кюстендил причини наводнения по някои от улиците в града. Валежите създадоха проблеми и в Благоевград. А над София имаше гръмотевична буря, придружена от пороен дъжд.  Синоптиците са обявили жълт код за обилни валежи и гръмотевици в 12 области. Има условия и за образуване на градушки.", "date": "2018.06.13", "title": "Поройни дъждове наводниха частично Кюстендил и Благоевград"}
{"url": "https://www.bgonair.bg/world/2018-06-13/tereza-mey-specheli-klyuchova-bitka-v-parlamenta-za-brexit", "text": "Британският премиер Тереза Мей спечели ключов вот в Камарата на общините и успя да потуши надигащия се бунт на проевропейски депутати в своята партия. Депутатите в долната камара на британския парламент отхвърлиха поправка в законопроект за Brexit, която даваше право на вето на депутатите при окончателно споразумение с Брюксел за излизане на Лондон от ЕС.  324 депутати гласуваха срещу поправката, внесена от Камарата на лордовете. Отхвърленият текст предвиждаше парламентът да върне правителството на масата за преговори, ако не му допадне споразумението с Брюксел.  Компромисният вариант предвижда в срок от 28 дни правителството да представи план за действие, в случай че парламентът не одобри споразумението за Brexit.", "date": "2018.06.13", "title": "Тереза Мей спечели ключова битка в парламента за Brexit"}
{"url": "https://www.bgonair.bg/reportazhi/2018-06-13/rusiya-posledni-chasove-na-podgotovka-predi-starta-na-svetovnoto", "text": "\r\n По-малко от 24 часа остават до откриването на Световното първенство по футбол, което тази година ще се проведе в Русия. В страната тече трескава подготовка, мерките за сигурност са безпрецедентни, а на руска земя вече пристигат и световни лидери. 12 стадиона в 11 града са домакини на общо 64 срещи от най-очакваното събитие на годината. Някои от арените са реновирани, а други са специално изградени за надпреварата. Осем от тях носят имената на градовете, в които се намират, а другите четири са свързани с културни забележителности. Ключовият стадион е \"Лужники\" в Москва. А най-голямо внимание привлича този в Екатеринбург. Съоръжението има най-интересната архитектура.  Очаква се футболните срещи да се гледат от 3 милиарда души, а над половин милион фенове да посетят Русия. Заради огромния интерес мерките за сигурност са безпрецедентни. Хиляди полицаи и военни са разположени в градовете, които са домакини. Заграждения, хиляди камери следят за реда с цел предотвратяване на хулигански прояви и опити за атентати. Въздушният трафик над градовете също е ограничен. Властите обещават да направят всичко възможно футболните страсти да останат само на стадионите. Всеки футболен фен, който стъпи на руска земя получава паспорт на привърженика с името и личните си данни, с който може да влиза да наблюдава мача.  Емоциите се очаква да се окажат доста скъпи за мнозина. Причината руските хотели и авиокомпании надуват цените за шампионата. Русия вече наложи глоба на 539 хотела за прекомерно надуване на цените. ", "date": "2018.06.13", "title": "Русия: Последни часове на подготовка преди старта на Световното"}
{"url": "https://www.bgonair.bg/denqt-on-air/2018-06-13/patriot-ostavka-na-karakachanov-opit-na-volya-da-se-legitimira", "text": "\r\n Поисканата от \"Воля\" оставка на военния министър Красимир Каракачанов е опит да бъде потърсена политическа легитимация от страна на партията на Веселин Марешки. На това мнение е депутатът от \"Обединени патриоти\"  . По-рано днес Марешки поиска оставката на Каракачанов и заплаши, че ще даде военното министерство на прокурор, за да се провери защо се е стигнало до падането на хеликоптера в авиобаза \"Крумово\", при което загинаха двама военни, а трети бе тежко ранен. \" \", заяви  . \"Поуката е ясна - за да бъдат способни нашите въоръжени сили да решават всички проблеми, са необходими три неща - пари, пари и пак пари\", подчерта той и обясни:  . Депутатът от ОБ отбеляза още, че освен двамата отлични капитани, сме загубили хеликоптер, който е можел да се намеси при пожарна опасност в горите. По думите му това увеличава рисковете за живота на пожарникарите и гражданите. Гостът в предаването   коментира и вота на недоверие, който ще бъде внесен от БСП следващата седмица. Социалистите обвиняват управляващите в несправяне със сектор \"Сигурност\". \" \", каза доц. Михов. Народният представител подчерта, че патриотите категорично не приемат твърдението, че в Министерството на отбраната или в армията не се случва нищо.", "date": "2018.06.13", "title": "Патриот: Оставка на Каракачанов? Опит на \"Воля\" да се легитимира"}
{"url": "https://www.bgonair.bg/reportazhi/2018-06-13/sled-sreshtata-v-singapur-kakvo-e-postignato-i-dogovoreno", "text": "\r\n Доналд Тръмп и Ким Чен Ун ще си разменят държавни посещения. Двамата лидери са приели респективните си покани за бъдещи визити във Вашингтон и Пхенян. Кога ще се осъществят те - все още не е ясно.  Има ли победител след срещата между Доналд Тръмп и Ким Чен Ун? Американският президент заяви, че тя е преминала по-добре от очакваното.  Севернокорейските медии я определят като \"огромен успех“ и подчертават направените от Вашингтон отстъпки, сред които спирането на военните учения с Южна Корея. Ход, който шокира съюзниците на Щатите в региона и особено Япония. Очаква се на решението на Тръмп да се противопоставят част от републиканците, както и фигури от военното командване. Анализаторите са единодушни - Ким Чен Ун единствено печели.  Поетият от двамата лидери ангажимент за ядрено разоръжаване ще изисква присъствието в Северна Корея на международни инспектори. Нещо, което Пхенян не е позволявал никога досега и не е ясно ще позволи ли в бъдеще.  Друга отправяна към Доналд Тръмп критика е и че не е повдигнал въпроса за политическите затворници. Досега темата за човешките права никога не е включвана в поставяните на масата условия. Администрацията на Тръмп също я подмина.  Реално от това как американският президент успее да представи дипломацията си пред собствените си привърженици, може да зависят междинните избори за Конгрес през ноември. Медиите в Северна Корея определиха разговорите между двамата лидери като \"огромен успех\". Европейският съюз приветства постигнатото двустранно споразумение.  Япония изрази безпокойство от липсата на подробности - Токио се притеснява, че дори Пхенян да се откаже от ядрените оръжия, това не означава отказ от балистичните ракети, в чийто обсег попада островната държава.", "date": "2018.06.13", "title": "След срещата в Сингапур: Какво е постигнато и договорено?"}
{"url": "https://www.bgonair.bg/world/2018-06-13/kmetat-na-tel-aviv-i-borisov-shte-otkrivat-pametnik-v-chest-na-balgarskite-evrei", "text": "\r\n Посещението на премиера Бойко Борисов в Израел продължи тази вечер със среща с кмета на Тел Авив.  Рон Хулдай покани премиера да участва в откриването на паметник в чест на спасяването на българските евреи.  Паметник-близнак ще бъде открит и в София. На празник на българската общност в Тел Авив, кметът Хулдай също отбеляза приноса на българския народ, който през Втората световна война с телата си спира влаковете, които е трябвало да откарат българските евреи в лагерите на смъртта.  По-рано днес това историческо събитие беше отбелязано и от премиера и президента на Израел, с които Борисов се срещна в Ерусалим.  Кметът на Тел Авив, също поздрави българския премиер за рождения му ден.", "date": "2018.06.13", "title": "Кметът на Тел Авив и Борисов откриха паметник в чест на българските евреи"}
{"url": "https://www.bgonair.bg/world/2018-06-13/skandali-na-nay-visoko-nivo-v-makedoniya-zaradi-smyanata-na-imeto", "text": "\r\n Политически скандали в Македония след новината за постигнатото споразумение между Скопие и Атина.  Днес премиерът и външният министър на Македония трябваше да информират президента Георге Иванов за историческия компромис. Срещата им обаче продължила едва 2 минути, а според местни медии държавният глава дори ги е изгонил от резиденцията си.  Иванов неведнъж е предупреждавал, че ще наложи вето на конституционна промяна за името на страната си. Опозицията пък определи постигнатото от Зоран Заев споразумение като \"капитулация\" , на която ще се противопостави с всички правни средства, и поиска оставката на външния министър на страната. А в Атина коалиционният партньор на управляващата \"Сириза\" обяви, че няма да подпише спогодбата с Македония. А от опозиционната \"Нова демокрация\" заплашиха с вот на недоверие и се оплакаха на президента, че никой не се консултирал с тях.", "date": "2018.06.13", "title": "Скандали на най-високо ниво в Македония заради смяната на името"}
{"url": "https://www.bgonair.bg/denqt-on-air/2018-06-13/deputatat-ot-bsp-politsiyata-e-samo-govoritel", "text": "\r\n Трагедията със загиналите пилоти в авиобаза \"Крумово\" стана повод за политическо противопоставяне - БСП внася вот на недоверие към правителството заради провала на кабинета в сектор \"Сигурност\". По темата в студиото на   говори депутатът от БСП Стоян Мирчев. \"В сектор \"Сигурност\" нещата се влошават. От шест хеликоптера Ми-17 функционира само един и той падна. Ясно е, че в този сектор нещата колабират\", заяви той. \"Нормално ли е затворник да бяга и да се опитва да го спре чистачката, след което да го убие сутеньор? Полицията е само говорител в тези събития\", категоричен бе Мирчев, визирайки случая с избягалите рецидивисти от Централния софийски затвор. Мирчев напомни, че европредседателството започна с няколко показни убийства, както и за неизправностите по оградата ни на границата с Турция. \"Това е третият мандат на ГЕРБ, за да продължават да се оправдават с някого. МВР се води по този път още от кабинета Борисов 1\", каза той в \" \".  Стоян Мирчев уточни, че тази седмица се довършват мотивите във вота на недоверие и той ще бъде внесен следващата седмица. \"Целият сектор е пробит - полицаи протестират, също и охранителите на затворите. Всеки ден сме свидетели на насилие по магистралите, обири, има връх в битовата престъпност. Аз лично съм изчерпал доверието си към кабинета \"Борисов\", не вярвам, че ще има промени\", каза още Мирчев. Депутатът от БСП поясни, че вотът на недоверие е повод за важен дебат, нужно е да се говори за проблемите, за да се намерят техните решения. Той изрази очакване за подкрепа от опозицията в лицето на Веселин Марешки, Красимир Каракачанов и Валери Симеонов.  Мирчев подчерта, че от БСП виждат в модернизацията на армията добри възможности за икономическо развитие, както и че в ликвидирането на Българската армия стоят редица политически грешки. Във връзка с протестите на майките на деца с увреждания и очаквания законопроект на Мая Манолова, депутатът от БСП изрази надежда, че управляващите ще го приемат, \"ако е останало нещо човешко в тях\". А за новото име на съседна Македония Мирчев обясни, че БСП не одобрява името Северна Македония, поради възможността за претенции към българската Пиринска Македония.   \"ГЕРБ бяха свикнали да си назначават президент, а г-н Радев има висок рейтинг и това ги плаши\", завърши Стоян Мирчев.", "date": "2018.06.13", "title": "Сектор \"Сигурност\" е пробит и колабира, твърди депутат от БСП"}
{"url": "https://www.bgonair.bg/bulgaria/2018-06-13/chastichna-evakuatsiya-v-haskovo-zaradi-iztichane-na-gaz-ot-tsisterna", "text": "\r\n Изтичане на газ от бензиностанция в Хасково вдигна на крак пожарната и полицията. Хората в района бяха евакуирани. За щастие инцидентът се размина без пострадали или взрив.  До аварията се стигнало, когато служител почиствал цистерна, която току-що била заредена с 5 тона газ. Тогава горивото започнало да изтича.  Според собственика на бензиностанцията подобни аварии не са ставали друг път. Причините за инцидента се изясняват.", "date": "2018.06.13", "title": "Частична евакуация в Хасково заради изтичане на газ"}
{"url": "https://www.bgonair.bg/reportazhi/2018-06-13/parvi-reaktsii-za-imeto-severna-makedoniya-i-u-nas", "text": "\r\n След като снощи стана ясно, че съседите ни са стиснали ръце за името \"Северна Македония\", днес за пръв път външното ни министерство реагира с официална позиция.  \"Новото име Република Северна Македония не следва да бъде интерпретирано като основание за евентуална промяна на съществуващите граници или претенции към съседите относно език, култура, история и идентичност“, се казва в становището на ведомството. Според разпространено съобщение България ще изисква гаранции от Атина и Скопие, че териториални претенции няма да има. За гаранции настояха и от БСП.  Юлиян Ангелов от ВМРО пък нападна социалистите и заяви, че БСП първо трябва да изкупят вината си за това, че въобще съществува Македония.  От управляващото мнозинство също приветстваха постигнатия консенсус около новото име на съседите ни, но архивите говорят за по-категоричен тон в миналото.  Историци пък са категорични, че вариантът \"Северна Македония\" е в пъти по-добър от първоначално спряганият, а именно \"Илинденска Македония\".  Според някои дипломати фактът, че България не участва в преговорите за новото име на Македония е грешка и поражение.", "date": "2018.06.13", "title": "Първи реакции за името \"Северна Македония\" и у нас"}
{"url": "https://www.bgonair.bg/bulgaria/2018-06-13/visokopostaven-gost-ot-turtsiya-na-iftar-v-kardzhali-no-koy", "text": "\r\n Дни преди президентските избори в Турция представител на управляващата партия в страната се очакваше да пристигне в Кърджали. Това трябваше да стане по време на традиционната благотворителна вечеря по случай свещения за мюсюлманите месец Рамазан.  Вечерята \"Ифтар\" започна около 20:30 часа. Тя се проведе на площад \"Освобождение\" в Кърджали, а на нея на турски говори само кметът на Кърджали Хасан Азис.  Камерата на Bulgaria ON AIR засне значително по-малко маси и хора от преди малко повече от седмица. Тогава на стадион \"Арда\" се проведе отново вечеря \"Ифтар\", на която присъстваше ръководството на ДПС и основният опонент на Ердоган за президентския пост в Турция Мухарем Индже.", "date": "2018.06.13", "title": "Високопоставен гост от Турция на \"Ифтар\" в Кърджали нямаше"}
{"url": "https://www.bgonair.bg/bulgaria/2018-06-13/simeonov-zaplashi-s-ostavka-ne-sreshtal-podkrepa-v-borbata-s-shuma", "text": "\r\n Вицепремиерът Валери Симеонов заплаши, че може да напусне поста си, защото не получава подкрепа от правителството за закона за шума. \"Ако продължава това масово бойкотиране, какъв е смисълът човек да се мъчи нещо да направи\", заяви Валери Симеонов.  Министърът на туризма Николина Ангелкова саботира работата на правителството с идеята националните курорти да бъдат извадени от Закона за ограничаване на шума, категоричен е вицепремиерът. Междувременно законът, който регламентира шума, бе приет от ресорната комисия в Народното събрание с 13 гласа \"за\" и 1 \"въздържал се\". Предложените промени предвиждат между 23:00 часа и 8:00 да се пази пълна тишина. Шумът от плавателни средства също се забранява, а за нарушителите ще има тежки глоби.  Изключение се прави за обществени прояви, организирани от местната власт. Браншът подкрепя идеята големите туристически комплекси и малките курортни градчета да получат различен статут. Според бизнеса обаче, предложението музиката да спира в 23 часа в дискотеките е крайна. ", "date": "2018.06.13", "title": "Симеонов заплаши с оставка, не срещал подкрепа в борбата с шума"}
{"url": "https://www.bgonair.bg/reportazhi/2018-06-13/predlozhenie-protivogripnite-vaksini-da-stanat-bezplatni", "text": "\r\n Противогрипните ваксини да станат безплатни – това ще предложи здравният инспектор доктор Ангел Кунчев на отговорните институции. А идеята е първоначално държавата да заплаща ваксините за хората над 65 годишна възраст До края на годината пък предстои промяна на имунизационния календар на България. От него ще бъде премахната реимунизацията срещу туберкулоза за 11-годишните, както и ваксината срещу пневмококи.  Целта на промените е в следващите 3 години България да се доближи максимално до световните и европейските имунизационни практики. Идеята обаче среща и отпор. ", "date": "2018.06.13", "title": "Предложение: Противогрипните ваксини да станат безплатни!"}
{"url": "https://www.bgonair.bg/bulgaria/2018-06-13/gdpr-haos-i-byurokratsiya", "text": "\r\n Пълен хаос около новия закон за личните данни. Оказва се, че хиляди фирми изискват клиентите им да попълват декларации без дори да знаят защо се изисква.  Лични лекари пък признаха, че са поставени в същото положение, тъй като до този момент никой официално не ги е информирал как да процедират, за да не нарушат закона.  Новината за солени глоби за всички, които не спазват новия закон за личните данни накара хиляди търговци да се презастраховат.  В резултат – потребителите всеки ден са принудени да попълват безкраен брой декларации, че са съгласни да бъде боравено с личните им данни.  Оказва се обаче, че в много от случаите това изобщо не е нужно. Например – личните лекари имат право да ползват личните данни на пациентите си, тъй като няма как да ги лекуват като анонимни. ", "date": "2018.06.13", "title": "GDPR: Хаос и бюрокрация"}
{"url": "https://www.bgonair.bg/bulgaria/2018-06-13/zhiteli-na-mladost-protestirat-sreshtu-stroezh-na-osemetazhen-blok", "text": "\r\n Жители на столичния район \"Младост\" протестират срещу планиран строеж върху детска площадка. Сред организаторите е и отстранената кметица на района Десислава Иванчева.  Хората са се събрали, за да изразят несъгласието си съществуващата детска площадка да се превърне в терен за строеж. С проекта на Димитър Логопедов на мястото ще се построи осеметажен блок с допълнителни тавански етажи. Според протестиращите документите за строежа са фалшиви. Хората недоволстват също, че блокът най-вероятно няма да предвиди достатъчно паркоместа. Бившата кметица на \"Младост\" Десислава Иванчева вече е подала сигнал в прокуратурата преди да бъде отстранена от поста си, но според настоящата управа сигналът на Иванчева няма да бъде разгледан.  Поради строежа вероятно ще се наложи и стеснение на пътното платно.", "date": "2018.06.13", "title": "Жители на \"Младост\" протестират срещу строеж на осеметажен блок"}
{"url": "https://www.bgonair.bg/denqt-on-air/2018-06-13/prezidentat-veche-bil-s-yasna-politicheska-okraska-a-konstitutsiyata-mu-bila-otesnyala", "text": "\r\n Народният представител от ГЕРБ Маноил Манев заяви, че президентът на страната Румен Радев има ясна политическа окраска в лицето на БСП. По думите му обаче не е ясно дали държавният глава е функция на социалистическата партия или обратно. \"Празните твърдения в устата на един президент, непопълнени с доказателства, с действия, започват да олекват\", каза в студиото на   Маноил Манев. Депутатът допълни също, че усеща, че Румен Радев иска да се смени Конституцията на страната, за да получи повече власт президентската институция. \"Поредицата изявления на президента по отношение на парламента и парламентарната република, показват, че са му отеснели политическите и конституционните дрехи\", категорично заяви Манев пред  . Народният представител от мнозинството коментира и готвения вот на недоверие от опозицията, който БСП внася към правителството с тема \"Сигурност\" и несправянето на кабинета с престъпността.  Манев посочи, че това е едно упражнение, което опозицията трябва да прави, но попита защо, ако от БСП са убедени във внасянето на вота, не се опитват да съберат политическа подкрепа от другите опозиционни партии.  \"То е ясно, че си се хвърлил да направиш едни политически точки, да покажеш, че си опозиция\", допълни още Маноил Манев.  Народният представител от ГЕРБ беше категоричен още, че хората, които оповестиха този вот, нямат нищо общо с темата му, а именно сигурността.", "date": "2018.06.13", "title": "Президентът вече бил с ясна политическа oкраска, а конституцията му била отесняла"}
{"url": "https://www.bgonair.bg/reportazhi/2018-06-13/22-godishnata-simona-veche-e-izvedena-ot-reanimatsiyata-chaka-ya-trudno-vazstanovyavane", "text": "\r\n 22-годишната Симона Тодорова, която беше простреляна от ревност в Слънчев бряг, вече е изведена от реанимация и е настанена в отделението по неврохирургия на болницата в Бургас. Шефът на отделението д-р Николай Недев е извършил животоспасяващата операция на Симона. Огнестрелната рана е била ниско в лявото слепоочие. Тя е в съзнание, започва курс на рехабилитация, вертикализация и да осъществи походка. Според него Симона няма груби парези на крайниците, храни се сама, но все още трудно говори.  Симона беше близо седмица в кома, след като в пристъп на ревност, бившият й приятел Михаил Станчев изстреля цял пълнител от Макаров срещу нея и уби хазартния бос Коста Николов. Срещу Станчев са повдигнати обвинения и той е зад решетките, а от болницата се надяват момичето да се възстанови напълно. ", "date": "2018.06.13", "title": "22-годишната Симона излезе от реанимацията, чака я трудно възстановяване"}
{"url": "https://www.bgonair.bg/bulgaria/2018-06-13/vizitata-na-borisov-v-izrael-i-palestina-prodalzhava", "text": "Продължава посещението на премиера Бойко Борисов в Израел и в Палестина. В Ерусалим премиерът Борисов ще проведе срещи с израелския министър-председател Бенямин Нетаняху, с президента Реувен Ривлин и с лидера на опозицията Исаак Херцог. В годината, в която отбелязваме 75-ата годишнина от спасяването на българските евреи, министър-председателят участва в пленарната сесия на Глобалната конференция на Американския еврейски конгрес. А днес, навръх 59-ата си годишнина, Борисов ще бъде на Божи гроб.", "date": "2018.06.13", "title": "Визитата на Борисов в Израел и Палестина продължава"}
{"url": "https://www.bgonair.bg/bulgaria/2018-06-13/balgariya-privetstva-sporazumenieto-za-imeto-na-makedoniya", "text": "\r\n Министерството на външните работи на България приветства постигнатата договореност между правителството на Гърция и правителството на Република Македония по въпроса за името. Това се казва в разпространена декларация на българското външно ведомство.  Република Северна Македония – това е името, за което се споразумяха Скопие и Атина. Новината беше потвърдена от македонския министър-председател Зоран Заев. Очаква се утре правителството в Скопие да одобри текста на двустранен договор, който двамата премиери да подпишат още тази събота. Европейският съюз и НАТО също приветстваха споразумението между Атина и Скопие за името на Македония и заявиха, че то ще ѝ даде възможност да предприеме стъпки за присъединяване и към двата съюза.  \"Това ще постави Скопие по пътя към членство в НАТО и ще помогне за укрепване на мира и стабилността на Западните Балкани\", заяви генералният секретар на алианса Йенс Столтенберг.  Върховният представител на ЕС за външната политика и сигурността Федерика Могерини каза, че европейската перспектива на Западните Балкани е \"ключов стимул за това споразумение в духа на добросъседското сътрудничество\".  От своя страна генералният секретар на ООН Антониу Гутериш също приветства споразумението между Атина и Скопие като \"проява на лидерство в региона и отвъд него\".  ", "date": "2018.06.13", "title": "България приветства споразумението за името на Македония"}
{"url": "https://www.bgonair.bg/bulgaria/2018-06-13/zhalt-kod-za-obilni-valezhi-i-gramotevitsi-e-obyaven-v-12-oblasti-v-stranata", "text": "Жълт код за обилни валежи и гръмотевици е обявен в 12 области в страната, съобщават от НИМХ. Днешният ден започна със слънце над цялата страна, но още в ранния следобед се очаква да се развие мощна купеста облачност над Западна България.  Очакват се превалявания, на места интензивни валежи, придружени от гръмотевици и силен вятър. Има условия и за образуване на градушки.", "date": "2018.06.13", "title": "Жълт код за обилни валежи и гръмотевици е обявен в 12 области в страната"}
{"url": "https://www.bgonair.bg/bulgaria/2018-06-13/7-godishno-balgarche-zagina-pri-intsident-v-akvapark-v-turtsiya", "text": "7-годишнo българче е загинало след инцидент в аквапарк в Турция. Вивиан Вачева се спуснала по водна пързалка, но била ударена от друго дете. За няколко часа момичето е преместено в три болници в два града със спукан далак и кръвоизлив в стомаха. В последствие Вивиан починала. Трагичният инцидент се е случил на 6 юни. Родителите смятат, че пързалката е била опасна и без спасител. Семейството се обърна към външното ни министерство за съдействие, за да може да изискат всички документи по разследването. Търсят и адвокат в Турция.", "date": "2018.06.13", "title": "7-годишно българче загина при инцидент в аквапарк в Турция"}
{"url": "https://www.bgonair.bg/bulgaria/2018-06-13/prodalzhava-satrudnichestvoto-ni-v-sigurnostta-i-otbranata-s-izrael", "text": "\r\n България и Израел продължават сътрудничеството си в сферите на сигурността, отбраната и борбата с тероризма. Премиерът Бойко Борисов се срещна с премиера на Израел Бенямин Нетаняху в Ерусалим. \n Нетаняху благодари на българския народ за спасяването на българските евреи по време на Холокоста. В чест на това през септември ще бъдат издигнати идентични паметници - в София и в Тел Авив. Колаборацията между двете държави ще бъде възможна с помощта на високи технологии и сътрудничество в изграждането им. Пример за това са дроновете и съвместните бойни учения.  Бенямин Нетаняху благодаря на премиера Борисов за това, че е защитавал интересите на Израел в широки международни форуми.  Утре Борисов ще проведе среща и с президента на Палестина, предаде пратеникът на Bulgaria ON AIR Гергана Венкова.   ", "date": "2018.06.13", "title": "Сътрудничим си с Израел с помощта на дронове и общи бойни учения"}
{"url": "https://www.bgonair.bg/bulgaria/2018-06-13/mareshki-poiska-ostavkata-na-karakachanov-poradi-aviobaza-krumovo", "text": "\r\n На фона на трагичния инцидент на авиобаза \"Крумово\" – искания за оставки в парламента и минута мълчание за загиналите военнослужещи.  Депутатите сведоха глави, този път единни. За съжаление веднага след това единството на мъката в пленарната зала прерасна рязко в политически обвинения.  Лидерът на партия \"Воля\" Веселин Марешки поиска оставката на военния министър Красимир Каракачанов. Той заплаши още, че ще даде военното министерство на прокурор, за да се провери защо се е стигнало до падането на хеликоптера в авиобаза \"Крумово\".  От \"Обединени патриоти\" застанаха категорично зад своя вицепремиер и обясниха, че Каракачанов не може да бъде виновен за случилото се в армията. Те бяха категорични, че неглижирането на военните тече от години.  \"Назначаваме сульо и пульо за министри на отбраната. Абсолютни безхаберници! Ние ще сезираме прокуратурата. Пари за ремонтите на техниката явно има, дори много повече. Но там е трудно с един подпис да изхарчиш 6 милиарда лева\", категоричен бе Марешки.  В следващите часове се очаква депутатите да разгледат интеграцията на ромите. Градусът на напрежение вероятно ще отново ще се покачи между ДПС и \"Обединени патриоти\". ", "date": "2018.06.13", "title": "Марешки поиска оставката на Каракачанов заради авиобаза \"Крумово\""}
{"url": "https://www.bgonair.bg/bulgaria/2018-06-13/chetirima-ot-vseki-10-balgari-zhiveyat-v-prenaseleni-zhilishta", "text": "Около 41% от българите или четирима от всеки 10 наши сънародници живеят в пренаселени жилища. Това показват данните от анализ на Евростат за състоянието на жилищния фонд в Европейския съюз през 2017 г.  Средният показател за пренаселеност в ЕС е около 17%, отчита европейската статистика.  Начело на класацията е Румъния - там 48% от населението живее в жилища с площ, по-малка за удобно съжителстване. Най-\"на широко \" живеят в Малта, Ирландия и Кипър.", "date": "2018.06.13", "title": "Четирима от всеки 10 българи живеят в пренаселени жилища"}
{"url": "https://www.bgonair.bg/bulgaria/2018-06-13/prodalzhava-razsledvaneto-na-katastrofata-s-voenniya-helikopter-kray-plovdiv", "text": "\r\n Продължава разследването на тежката катастрофа с военен хеликоптер край Пловдив. Вече три са версиите освен техническа неизправност на машината, а именно - повреда на опашния винт, пилотска грешка и външно влияние - т.е. атмосферните влияния в момента на инцидента.  Водеща обаче остава версията за техническа неизправност. Черната кутия на хеликоптера вече е свалена, започнало е нейното разчитане, резултатите ще са ясни до месец.  От последния ремонт на летателната машина през 2016 г. сериозни дефекти не са открити, потвърждават военни специалисти.  При инцидента загинаха командирът на полета кап. Пламен Пантилеев и помощник-пилотът кап. Стоян Неделчев. Третият член на екипажа - бордният инженер Алексей Каменов е настанен във Военномедицинската академия, състоянието му е стабилно.  Според бившия министър на отбраната Ангел Найденов три са основните задачи на държавата за справяне с проблемите при военната техника - ремонтиране, модернизация и превъоръжаване.", "date": "2018.06.13", "title": "Продължава разследването на катастрофата с военния хеликоптер край Пловдив"}
{"url": "https://www.bgonair.bg/sutreshen-blok/2018-06-13/makedoniya-s-novo-ime-kade-sa-balgarskite-interesi", "text": "\r\n Република Северна Македония – това е името, за което са се споразумели Скопие и Атина. Новината беше потвърдена вчера от Зоран Заев, след втория му разговор по телефона с гръцкия му колега Алексис Ципрас. От последните дни компромисът вече е факт.  Идва ли нова ера в отношенията на Балканите?  \"Стратегическа грешка е, че България не участва в преговорите за името на Македония. По-голямата новина е снощната декларация на Министерството ни на външните работи, в която се казва, че това име не може да представлява териториална претенция за България, както и не може да представлява претенция за историята, културата и идентичността ни\", поясни бившият ни посланик в Хърватия Велизар Енчев.  Според него тази декларация е \"след дъжд, качулка\", тъй като с подписването на договора на 1 август за добросъседство с Македония сме признали кражбата на историята ни.  \"Тази декларация е основание за оставката на външния министър Екатерина Захариева, защото вместо сега да искаме тези гаранции, ние можехме да се включим в преговорите за името на Македония. Това е провал за външната ни политика. Нито НАТО, нито ЕС са поискали да подписваме договора за добросъседство\", обясни той.  В студиото на \"България сутрин\" историкът проф. Христо Матанов подчерта, че България е изразходвала огромна част от националния си ресурс, за да реши проблема с Македония.  \"Компромисите тихомълком се промъкват. Така признахме и македонския език. В последните години правим доста компромиси с историята. Македонизмът не трябва да се развива на антибългарска основа\", отбеляза проф. Матанов пред Bulgaria ON AIR.", "date": "2018.06.13", "title": "Македония с ново име – къде са българските интереси?"}
{"url": "https://www.bgonair.bg/sutreshen-blok/2018-06-13/maykite-kategorichni-palatkovite-lageri-ostavat-do-priemaneto-na-zakona-za-lichnata-pomosht", "text": "\r\n Майките на деца с увреждания ще запазят поставените палаткови лагери в столицата и още няколко града до петък, когато социалното министерство трябва да излезе с официално становище по предложения законопроект за личната помощ и да предостави финансови разчети за необходимите средства за неговото прилагане. След заявката на премиера Бойко Борисов, че очаква конкретни предложения за решение на проблемите на хората с увреждания, завърналият се на поста министър Петков покани майките на среща, за да обсъдят подготвения от тях и омбудсмана Мая Манолова законопроект за личната помощ. След нея Бисер Петков обяви, че до петък министерството ще представи свое становище по законопроекта, а майките обявиха, че протестите в палатковите лагери продължават, докато не бъде гласуван исканият закон. \"Най-важното е, че премиерът Борисов ни чу и започна да ни разбира, макар и по трудния начин. Надяваме се да се получи диалог, защото каузата е изключително значима. Става въпрос за приемането на закон, който ще спаси човешки животи и ще помогне на инвалидите в България\", каза пред Bulgaria ON AIR Валентина Казанджийска, която е майка на дете с увреждания. Според изчисленията на омбудсмана личната помощ ще струва около 200 млн. лева годишно, но според разчетите на министър Петков почасовата асистентска услуга за 80 000 лица, които имат нужда от чужда помощ, ще натовари бюджета с допълнителни 300 млн. лева годишно. В понеделник министърът на труда и социалната политика Бисер Петков подаде оставка, която бе приета от Бойко Борисов. Ден по-късно обаче премиерът реши да остави Петков на поста, за да продължи диалога с протестиращите родители.", "date": "2018.06.13", "title": "Майките категорични: Палатковите лагери остават до приемането на Закона за личната помощ"}
{"url": "https://www.bgonair.bg/sutreshen-blok/2018-06-13/shte-butnat-gafovete-na-pravitelstvoto-kabineta-borisov-3", "text": "\r\n БСП ще внесе втори вот на недоверие към правителството. Мотивът е провала на кабинета в сектор \"Сигурност\" и несправянето на МВР с престъпността. Опозицията смята, че е времето на \"Борисов 3\" вече е отминало и няма какво да направи повече за държавата. БСП атакува и решението на Борисов да не приеме оставката на социалния министър. Според социолога Кънчо Стойчев със своите действия в последно време Бойко Борисов подрива устоите на политиката в България. \"Подадената оставка е край и тя не се обсъжда. Така е прието в света на дипломацията. Какво означава, че първо ще подаде оставка, после ще се върне. Влиза се в един свят, в който всичко може да се случи\", категоричен е социологът в студиото на \" \". По думите му гафовете на правителството започват да излизат извън нормалното. \"Случиха се поредица тежки гафове. Междувременно тенджерата на общественото недоволство ври, но задържането на капака е опасно. Умният политик и държавник ще разчисти с голямата лопата. Проблемът е, че не се правят реформи в страната. Огромни пари се наливат в продънени системи. Гафовете ще продължават и ще бъдат по-мащабни\", смята Стойчев. Журналистката Кристина Кръстева смята, че политиката не е игра и правителството действа нервно и издава сигнали на нестабилност. \"Няма българин, който да е доволен от МВР, а в същото време там се наливат огромни пари. Борисов няма да се даде на БСП - ще се запъне и няма да играе по тяхната свирка. Длъжен е да отпуши напрежението и да махне Валентин Радев от поста вътрешен министър\", уточни журналистката пред . Тя е на мнение, че колкото и пари да има в една система, ако няма адекватна политика и управление, тя няма как да се развива.", "date": "2018.06.13", "title": "Ще бутнат ли гафовете на правителството кабинета \"Борисов 3\"?"}
{"url": "https://www.bgonair.bg/shows/2018-06-13/sas-snoubord-ot-shisha-pangma", "text": "\r\n Уникален опит за спускане със сноуборд от   в Хималаите предстои тази есен.  Проектът е на един от най-добрите родни сноубордисти  , който – ако успее да го реализира – ще стане и първият екстремен спортист с подобно постижение в света. Той има повече от 20 години опит в планинарството. По родните планини, Алпите, Доломитите, Кавказ, Алборз, Памир – неговото поле на действие и нещото, което го описва най-добре са белите върхове и дирята, която оставя с карането си.  През 2016 година спуска със сноуборд най-високия връх на Иран и Близкия Изток ( , 5671м) , а миналата година  подвигът му беше вр.   в Памир, висок 7134 метра. И въпреки огромния риск – всичко мина по план!  Въпреки случилото се с Боян Петров на Шиша Пангма, Владимир и за миг не се е разколебал да реализира проекта си, за който търси и спонсори. Може да го подкрепите чрез платформата helpkarma.com  -  Защо сега си постави като цел Шиша Пангма, колко точно опасно е начинанието и доколко може да се контролира рискът във високата планина – разговор на Юлия Христова с Владимир Павлов.  ", "date": "2018.06.13", "title": "Със сноуборд от Шиша Пангма"}
{"url": "https://www.bgonair.bg/bulgaria/2018-06-13/sled-sluchaya-pelov-osvobodiha-ot-dlazhnost-shefa-na-mvr-sofiya-i-zamestnika-mu", "text": "\r\n Цялото ръководство на МВР-София област е освободено от длъжност. Това съобщи вътрешният министър Валентин Радев. Причината била несправяне с работата, включително с издирването на рецидивиста Владимир Пелов, който беше застрелян от друг избягал затворник преди седмица в Ботевград. Засега няма информация кой ще наследи директора на областната дирекция Георги Григоров. На подчинение на Георги Григоров и Веселин Георгиев е работата на полицията в Ботевград, където миналата седмица при престрелка беше убит избягалият от Централния софийски затвор рецидивист Владимир Пелов, а другият участник в стрелбата - Марио Панчев, почина от раните си в болница. Радев уточни, че директорът Георги Григоров е освободен поради достигане на пенсионна възраст. Той каза, че е изразил благодарност и респект от свършеното от двамата, защото са се справили достойно с работата си. Те са освободени от длъжност, защото не са могли да обяснят къде са слабостите на местната полиция, довели до смъртта на Пелов и Панчев. Министърът не уточни какви грешки в полицията са довели до инцидента, тъй като тепърва предстои анализът на ситуацията.  \"Те не се справиха, включително спомнете си какви отговори даваха на вас. Същите отговори даваха вътре. Има някакъв дисбаланс, има нещо, което не е направено в цялата област\", заяви министър Радев. Той е възложил на професионалното ръководство на МВР да предложи ръководител, който да свърши това, което досега не е свършено. Министър Радев каза още, че се надява новото управление да се справи с положението в града. Вчера Георги Григоров призна, че Марио Панчев е сигнализирал в полицията, че се чувства застрашен след бягството на Пелов от затвора. ", "date": "2018.06.13", "title": "След случая \"Пелов\": Освободиха от длъжност шефoвете на МВР-София"}
{"url": "https://www.bgonair.bg/bulgaria/2018-06-13/do-petak-biser-petkov-tryabva-da-ima-stanovishte-za-zakona-za-lichnata-pomosht", "text": "До петък Министерството на труда и социалната политика ще има цялостно становище по предложения законопроект за личната помощ и ще предостави финансови разчети за необходимите средства за неговото прилагане. Това съобщи социалният министър Бисер Петков след среща с представители на протестиращите майки. Вчера Петков беше върнат на поста си от премиера Бойко Борисов.Това стана след като протестиращите майки на деца с увреждания и синдикатите се обявиха в подкрепа на Петков.", "date": "2018.06.13", "title": "До петък Бисер Петков трябва да има становище за Закона за личната помощ"}
{"url": "https://www.bgonair.bg/bulgaria/2018-06-13/kurortite-da-ostanat-izvan-zakona-za-ogranichavane-na-shuma-predlaga-angelkova", "text": "Две парламентарни комисии ще обсъждат предложените промени в Закона за защита от шума в околната среда. Проектът, чийто основен инициатор е вицепремиерът Валери Симеонов, предвижда сериозни ограничения при озвучаването на всякакви заведения и завишаване на глобите за нарушителите до 20 000 лв.  Министърът на туризма Николина Ангелкова съобщи, че националните курорти ще бъдат извадени от действието на промените в закона за шума. Тя уточни, че това може да бъда направено чрез промени в Закона за туризма.", "date": "2018.06.13", "title": "Курортите да останат извън Закона за ограничаване на шума, предлага Ангелкова"}
{"url": "https://www.bgonair.bg/sutreshen-blok/2018-06-13/reimunizatsiyata-sreshtu-tuberkuloza-pri-11-godishnite-otpada", "text": "\r\n До края на годината вероятно ще отпадне реимунизацията на 11-годишните деца срещу туберкулоза. Препоръката е на Експертния съвет по имунопрофилактика за развитието на Имунизационния календар у нас през следващите 4 години.  \"Това е един неразумен ход, който след време ще покаже своята неадекватност. Човек още при раждането си се заразява с доброкачествени туберкулозни бацили. Пробата на Манту, която настояват да отпадне всъщност, представлява изследване, използвано за откриване на инфекция с микобактериум туберкулозис - бактерията, причинител на туберкулозата. Чрез това изследване се прави оценка на имунния отговор на организма към туберкулозните антигени\", обясни в студиото на \"България сутрин\" завеждащият детското отделение в Инфекциозната болница доц. д-р Атанас Мангъров. Toй посочи още, че туберкулозата освен инфекциозно е и социално заболяване.  \"Има я където има бедност, където хората ровят по кофите за боклук. Макар по-голямата част от българското общество да не е такава, все пак живеем сред подобни хора\", допълни д-р Мангъров. Предвижда се през 2021 г. у нас да бъде въведена ваксината срещу варицела. Миналата година от дребна шарка у нас са се разболели близо 26 000 деца, 460 са били хоспитализирани. Смъртните случаи са два.", "date": "2018.06.13", "title": "Реимунизацията срещу туберкулоза при 11-годишните отпада?!"}
{"url": "https://www.bgonair.bg/sutreshen-blok/2018-06-13/avtobusni-prevozvachi-na-protest-sreshtu-sazdavaneto-na-avtomobilna-kamara", "text": "\r\n Автобусни превозвачи готвят два протеста срещу проекта за създаването на Българска автомобилна камара. Предложението е внесено от депутата на ГЕРБ Станислав Иванов. Те казват, че ще спрат автобусите в цялата страна в знак на недоволство. По думите на един от членовете на УС на Асоциацията на сдруженията в автомобилния транспорт Миролюб Столарски тази камара ще вкара правила в бранша и ще направи по-безопасен автобусния транспорт. \"Ще има т. нар. морален кодекс на превозвачите. Ще се следи за спазването на минималните изисквания, които законът изисква. Ще протестират тези, които са срещу правилата\", каза Столарски пред  . Според него протестиращите фирми няма да бъдат повече от 4-5. \"Ще трябва на по-дълги разстояния шофьорите да са задължително двама. Освен това ще се следи за работното време и за спирките на автобуса. Тази камара няма да издава лиценз, а само ще издава препоръки\", категоричен е той. Столарски обясни, че работата на бранша ще е да дава насоки за развитие и сформирането на една дългосрочна политика, а няма да пречи на никого да си върши работата.", "date": "2018.06.13", "title": "Автобусни превозвачи на протест срещу създаването на автомобилна камара"}
{"url": "https://www.bgonair.bg/sutreshen-blok/2018-06-13/intsidentat-v-krumovo-dokaza-sastoyanieto-na-armiyata-ni-tvardi-bivsh-voenen-ministar", "text": "\r\n Два са основните фактори, които излизат на преден план като водещи за трагичния инцидент на авиобаза \"Крумово\", при който загинаха двама военни пилоти, а бордовият инженер пострада. Техническата страна на причината изглежда най-основателната, а именно повреда в опашния винт, която е довела до рязкото падане на вертолета. Експертите са категорични, че годишните летателни часове на военните летци са крайно недостатъчни.  \"За съжаление трябваше да се стигне до този трагичен инцидент, за да се разбере какво означава констатацията и предупреждението, записани в годишните доклади за състоянието на отбраната и на въоръжените сили от поне 5 години. Става дума за констатацията, че българската армия изпълнява със затруднения своите задачи с риск за военнослужещите\", подчерта бившият министър на отбраната Ангел Найденов. Според госта, ако се осигуряват ресурсите, необходими за поддържането на техниката, то летенето не е опасно. \"Неуместно е да говорим за ремонт на остаряла техника\", отбеляза Найденов в \"България сутрин\". Бившият военен министър посочи няколко посоки, в които държавата може да тръгне, за да подобри състоянието на армията.  \"Първата посока – ремонт на наличната техника, втората посока е модернизацията, третата посока – превъоръжаването, с което да преодолеем техническата пропаст между армията ни и партньорите ни в НАТО. Оптимист съм, че проектите за модернизация и превъоръжаване ще се случат, но съм скептичен, че до края на годината ще се сключи договор\", изтъкна той пред Bulgaria ON AIR.  ", "date": "2018.06.13", "title": "Инцидентът в \"Крумово\" доказал състоянието на армията ни... "}
