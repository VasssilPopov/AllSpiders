{"url": "https://www.bgonair.bg/world/2019-02-21/nay-malko-70-dushi-sa-zaginali-pri-golyam-pozhar-v-stolitsata-na-bangladesh", "text": "Най-малко 70 души са загинали при голям пожар в столицата на Бангладеш – Дака. Стихията пламнала в многоетажна жилищна сграда в исторически квартал и за секунди обхванала 4 от съседните здания.  Според пожарникарите източникът може да е бил газова бутилка. На първия етаж на сградата пък имало магазини, където са се съхранявали и запалими пластмаси и химикали. Сред жертвите са посетители на близък ресторант и гости на сватбено парти. Всички те се оказали в капан заради изключително тесните улички и светкавично разпространилите се пламъци.  ", "date": "2019.02.21", "title": "Най-малко 70 души са загинали при голям пожар в столицата на Бангладеш"}
{"url": "https://www.bgonair.bg/world/2019-02-21/v-sasht-arestuvaha-mazh-planiral-teroristichni-napadeniya", "text": "Американските власти са арестували мъж, планирал терористични нападения.  Задържаният е лейтенант от бреговата охрана и се е самоопределял като \"бял националист\", расистко движение, вярващо в превъзходството на бялата раса. В дома му в щата Мериленд полицията е открила 15 огнестрелни оръжия, близо 1000 патрона и наркотици. Според прокуратурата 49-годишният Кристофър Пол Хасън е съставил списък с цели, сред които видни политици от Демократическата партия и известни журналисти. Той е планирал и масово убийство на цивилни. Разследващите смятат, че мъжът се е вдъхновявал от норвежкия масов убиец Андерш Брейвик. Снимка: Pixabay", "date": "2019.02.21", "title": "В САЩ арестуваха мъж, планирал терористични нападения"}
{"url": "https://www.bgonair.bg/economy/2019-02-21/nay-silnata-ikonomika-v-evropa-ima-nuzhda-ot-migranti", "text": "Най-силната икономика в Европа е зависима от мигрантите работници, като прогнозите показват, че в бъдеще само малка част от тях ще бъдат граждани на страни от Европейския съюз. В дългосрочен план около 146 хил. имигранти, дошли извън рамките на блока, ще бъдат интегрирани в германския пазар на труда всяка година.  Проучванията на трима специалисти от Германския изследователски институт към Федералната агенция по заетостта и университета в Кобург показват тенденциите в това отношение до 2060 година. В Германия е налице сериозно застаряване на населението, което означава, че все по-малко млади работници вливат пари в социалната система на страната. За да се пребори недостигът на работна ръка в дългосрочен план, около 260 хил. души ще трябва да мигрират в Германия всяка година, заключват анализаторите. Тъй като икономиките на отделните страни в ЕС са в процес на \"сближаване\" и уеднаквяване на стандарта на живот, все по-малко граждани на блока ще се решават да напускат своите държави. През 2017 г. общият баланс на миграцията в Германия е бил малко повече от 0,5 млн. души, според Федералната служба по миграцията и бежанците, пише . Демографските промени в страната все повече се усещат, като всяка година около 300 хил. души напускат пазара на труда, което надвишава броя на новопостъпилите лица на същия този пазар. Германия възнамерява да приеме закон за миграцията, който да определя правилата за приобщаване на мигрантите към социалната система на страната. В момента германската икономика усеща недостиг на служители със средно и ниско ниво на професионална квалификация. Харесайте и страницата ни във Facebook ", "date": "2019.02.21", "title": "Най-силната икономика в Европа има нужда от мигранти"}
{"url": "https://www.bgonair.bg/economy/2019-02-21/ikonomikata-se-zabavya-no-petrolat-poskapva-opek-sviva-dostavkite", "text": "Цените на петрола се движат близо до най-високите си стойности за 2019 г., подкрепени от намаляването на доставките от страна на ОПЕК и санкциите срещу Венецуела и Иран, съобщава CNBC. На пазарите обаче влияние оказва и забавянето на растежа в световната икономика. Фючърсите върху американския суров петрол WTI поскъпват с 1,48% до 56,92 долара за барел, оставайки близо до върха си за 2019 г., достигнат по време на вчерашната сесия от 57,55 пункта. Повишението при сорта Брент обаче е доста по-скромно с 0,03% до 67,10 долара за барел, но също се движи близо около вчерашния си връх от 67,38 долара за барел. Според анализатори глобалното икономическо забавяне пречи на двата най-търгувани вида петрол да поскъпнат над върховете си за 2019 г., наблюдавани тази седмица. \"Забавянето на икономическия растеж неизменно ще доведе до слабост в потреблението на гориво, а това ще намали оптимизма относно бъдещо нарастване на цените\", коментира Бенджамин Лу от брокерската компания \"Phillip Futures\". Въпреки забавянето на икономическия растеж от края на 2018 г. цените на петрола нараснаха в началото на годината заради свиването на доставките от страна на Организацията на страните износителки на петрол (ОПЕК). ОПЕК заедно с други страни, които не са членове на картела, се договориха в края на миналата година да намалят производството си с 1,2 млн. барела на ден, за да предотвратят пренасищане на пазара. Друг фактор, оказващ влияние върху цените, са санкциите на САЩ срещу износителите Иран и Венецуела. Но така или иначе най-сериозно ограничение за възходящия тренд на цените на черното злато представлява растящото производство на петрол в САЩ, което през миналата година нарасна с над 2 млн. барела до рекордните 11,9 млн. барела. Растящата продукция доведе до увеличаване на запасите от петрол в САЩ с 1,3 млн. барела до 448,5 млн. барела през седмицата, приключваща на 15 февруари по данни на Американския петролен институт, предаде  . На стоковите пазари златото се разделя с 0,48% от стойността си до 1341,40 долара за тройунция. Среброто, медта и платината поевтиняват съответно с 1,34%, 0,45% и 0,50%. Доларовият индекс, измерващ силата на щатските пари спрямо кошница от шест основни валути, се повишава с 0,08% до 96,59 пункта. Доларът поевтинява спрямо йената с 0,06% до 110,78 йени. Австралийският долар се търгува по-ниско спрямо американския с 0,68% до 0,7116 долара. Харесайте ни във Facebook ", "date": "2019.02.21", "title": "Икономиката се забавя, но петролът поскъпва: ОПЕК свива доставките"}
{"url": "https://www.bgonair.bg/world/2019-02-21/vatikana-tarsi-nachini-za-borba-s-pedofiliyata-v-religioznite-sredi", "text": "\r\n Безпрецедентен процес за католическата църква. Днес във Ватикана започва специална конференция, която ще търси начини за борба с педофилията в религиозните среди.  Тя беше свикана от Папа Франциск в отговор на разразилите се през последните години десетки скандали със свещеници, злоупотребявали сексуално с деца и младежи.  В тридневната конференция са поканени да участват всички председатели на епископии от целия свят.  Часове преди началото жертви на сексуално насилие от страна на духовници се срещнаха с представители на Ватикана.  Те настояха за нулева толерантност, за отстраняване от църквата на виновните и на тези, които са ги прикривали. Поискаха среща със самия папа.", "date": "2019.02.21", "title": "Ватиканът търси начини за борба с педофилията в религиозните среди"}
{"url": "https://www.bgonair.bg/reportazhi/2019-02-21/bansko-posreshta-svetovnata-kupa-po-ski-prez-uikenda", "text": "\r\n В Банско текат последни приготовления за началото на Световната купа по ски, която започва утре. Хотелите и механите отдавна са резервирани, а тази година се очакват повече туристи. Хотелиерите и ресторантьорите в Банско разказват, че вече са свикнали да бъдат домакини на състезания от световен мащаб. Тази година е юбилейна - десета от първото голямо събитие.  Туристите, които ще посетят Банско по време на ски купата ще бъдат хиляди, а улиците на града ще бъдат изпълнени отново.  Част от пистите остават отворени за любителите на зимните спортове.  От Комисията за защита на потребителите припомнят да носим със себе си всички документи, който са ни дадени при онлайн резервирането на хотела, както и да следим, дали всичко, което сме платили ще ни бъде предоставено.  През следващите 3 дни се очаква трафикът към Банско да е изключително интензивен.  Харесайте и страницата ни във Facebook ", "date": "2019.02.21", "title": "Банско посреща Световната купа по ски през уикенда"}
{"url": "https://www.bgonair.bg/sutreshen-blok/2019-02-21/vapreki-obnadezhdavashtite-prognozi-rastezhat-na-ikonomikata-ni-osezaemo-se-zabavya", "text": "\r\n Ножицата между доходи и цени се е отворила през първия месец на новата година. Експерти отчитат ускоряване на инфлацията през януари спрямо декември. И забелязват, че най-скъпо ни излизат културата и развлеченията. По-евтин пък е транспортът. Растат цените на услугите и на хранителните продукти. При дрехи, техника и други стоки повишението е пренебрежимо малко. За тази година Министерството на финансите прогнозира икономически растеж от 3,7%. От ведомството смятат, че нарастването на БВП на страната ще бъде задвижвано основно от по-силните публични инвестиции и публично потребление. \"В условията на сериозното забавяне, което се наблюдава във втората половина на 2018 г. и в началото на 2019 г. не само у нас, но и в други европейски икономики, не виждам как тези прогнози ще се изпълнят, невъзможно е\", коментира в студиото на  икономистът Георги Вулджев. Пред   финансистът Юлиян Войнов отбеляза, че още миналата година, с излизането на рамката на Бюджет 2019, анализаторите са прогнозирали, че е невъзможно страната ни да отбележи растеж от 3,7%. \"Тогава дори икономическото забавяне в световен мащаб не беше толкова ясно изразено. След последните данни обаче, имайки предвид най-вече ситуацията в Германия, основният търговски партньор на България, положението в Италия и др., ние няма как да останем настрани от този процес. За 2018 г. едва ли ще надхвърлим 3,2% - много по-малко от прогнозираните 3,6%. А за 2019 г. пък е почти нереалистично да коментираме растеж над 3%\", каза Войнов в студиото на Златимир Йочев и Гергана Венкова.", "date": "2019.02.21", "title": "Въпреки прогнозите: Растежът на икономиката ни осезаемо се забавя"}
{"url": "https://www.bgonair.bg/reportazhi/2019-02-21/izkustveniyat-intelekt-e-baziran-na-choveshkiya-razum-s-mnogo-sferi-na-vazmozhnosti", "text": "\r\n От години хората се опитват да направят компютрите по-бързи, по- точни и...по-интелигентни. Крайната цел е да се стигне до създаването на изкуствен интелект, съизмерим с човешкия разум. Д-р Хироши Ямакава, директор на лабораторията за изкуствен интелект в Токио, сподели пред камерата на  , че изкуственият интелект е базиран на човешкия разум. Има много сфери и възможности за неговото използване. Големият въпрос е - съществува ли опасност изкуственият интелект да надмине човешкия и да застраши бъдещето на хората.  Според него има два възможни сценария на развитие. При първия изкуственият интелект ще стане супер интелект. Вторият сценарий е хората да внедрят разум в компютъра, но в бъдеще ще е много по-лесно и по-бързо супер интелекта да се надгражда сам.  Доктор Ямакава е категоричен - изкуственият супер интелект ще се саморазвива.  , каза  Д-р Хироши Ямакава специално за .  Харесайте и страницата ни във Facebook ", "date": "2019.02.21", "title": "Изкуственият интелект е базиран на човешкия разум, с много сфери на възможности"}
{"url": "https://www.bgonair.bg/world/2019-02-21/sled-strelba-v-myunhen-dvama-dushi-sa-zaginali", "text": "Двама души, единият от които най-вероятно самият нападател, са починали при инцидент в германския град Мюнхен, съобщи градската полиция.  \"На мястото на инцидента са открити две тела, включително предполагаемият нападател, и огнестрелно оръжие\", съобщи полицията в Twitter.  Както пише порталът \"t-online\", става дума за стрелба на строителен обект.  Полицията съобщава, че за момента няма опасност за населението. Започнало е разследване, пише РИА Новости. Харесайте ни във Facebook ", "date": "2019.02.21", "title": "Двама души са загинали след стрелба в Мюнхен"}
{"url": "https://www.bgonair.bg/world/2019-02-21/sasht-zatvori-granitsite-si-za-mlada-zhena-voyuvala-za-idil", "text": "Съединените щати отказаха да приемат обратно млада жена, напуснала родината си и избягала в Сирия, за да се присъедини към \"Ислямска държава\". 24-годишната Хода Мутан напуснала щата Алабама преди 4 години.  Сега тя иска да се върне в страната заедно със сина си, който е на година и половина. Семейството на Мутан и адвоката ѝ настояват, че момичето има американско гражданство и ще обжалват.  Това не е първият случай на млада жена, напуснала родината си и заминала за Сирия. Преди няколко дни британката Шамима Бегун поиска да се върне във Великобритания и да отгледа там детето си. Лондон обаче ѝ отне британското гражданство. Харесайте страницата ни във Facebook ", "date": "2019.02.21", "title": "САЩ затвориха границите си за млада жена, воювала за ИДИЛ"}
{"url": "https://www.bgonair.bg/world/2019-02-21/patnicheski-boing-premina-svrahzvukovata-bariera", "text": "Пътнически самолет Boeing 787 премина свръхзвуковата бариера.  Машината от серията \"Dreamliner\" на британсата компания \"Върджин Атлантик\" е развил скорост от 1289 км в час, превишавайки тази на звука, която е 1234,8 км/час .  Това е станало възможно заради силен въздушен поток, в който попаднал самолетът.  А пилотът на \"Боинг\"-а Питър Джеймс написа в Twitter, че никога досега не е виждал толкова силен попътен вятър.", "date": "2019.02.21", "title": "Пътнически \"Боинг\" премина свръхзвуковата бариера"}
{"url": "https://www.bgonair.bg/world/2019-02-21/venetsuela-zatvarya-granitsata-si-s-braziliya", "text": "\r\n Венецуела затваря границата си с Бразилия. Това съобщи президентът на страната Николас Мадуро в изявление по държавната телевизия. Границата ще бъде затворена изцяло до второ нареждане. Мадуро обмисля и затварянето на границата с Колумбия. Причината за решението му е намерението на опозицията във Венецуела да вкара в страната хуманитарната помощ, изпратена от Съединените щати и редица други страни. Харесайте и страницата ни във Facebook ", "date": "2019.02.21", "title": "Венецуела затваря границата си с Бразилия"}
{"url": "https://www.bgonair.bg/world/2019-02-21/mnogohilyaden-protest-paralizira-osnovni-patishta-v-kataluniya", "text": "Хиляди излязоха на протест в Каталуния. Причината за недоволството им е процесът срещу 12-те сепаратистки лидери за ролята им в проваления опит за отцепване на автономната област от Испания през 2017 година.  Демонстрантите влязоха в сблъсъци с полицията. Около 30 души са пострадали.  Блокирани бяха над 20 пътни артерии, включително магистралата между Испания и Франция, и тази между Барселона и Мадрид.  Парализиран беше и целият железопътен трафик. Снимка: Pixabay", "date": "2019.02.21", "title": "Многохиляден протест парализира основни пътища в Каталуния"}
{"url": "https://www.bgonair.bg/bulgaria/2019-02-21/trevozhno-mladite-u-nas-se-topyat-s-vsyaka-izminala-godina", "text": "\r\n Младите хора у нас намаляват с всяка изминала година. Това сочат данните в последния доклад за младежта, приет от парламента.  Според тях само за 2017 г. младежите у нас са намалели с близо 40 хиляди. А причините за това са основно демографската криза и решението на много от тях да търсят реализация в чужбина.  Позовавайки се на данните от Агенцията по заетостта, в доклада е записано още, че е намалял броят на работещите до 29 години.  В същото време обаче е отчетен спад на младежката безработица. Така, ако през 2014 г. младите хора без работа са били малко над 64 000 хил., през 2017 г. те са почти наполовина по-малко.  По-голямата част от младите хора у нас живеят с родителите си. Една пета от тях споделят, че биха отишли в по-голям град, близо една трета пък биха заминали в чужбина.  И още - половината четат книги и също толкова гласуват на избори често или редовно.", "date": "2019.02.21", "title": "Тревожно: Младите у нас се топят с всяка изминала година"}
{"url": "https://www.bgonair.bg/reportazhi/2019-02-21/bivsha-uchitelka-mayka-na-chetiri-detsa-e-vtoriyat-miliarder-v-rusiya", "text": "\r\n Бивша учителка и майка на четири деца е втората жена - милиардер в Русия. Бизнес дамата ръководи онлайн компания и в банковата си сметка разполага с над милиард и 200 милиона долара.  Татяна Бакалчук влезе в списъка на \"Форбс\" като втopaтa жeнa милиapдep в Русия. Тя е cъздaтeл нa eдин oт нaй-гoлeмитe oнлaйн мaгaзини в страната. През 2004 година основава компания за продажба на дрехи, обувки и стоки за дома по интернет. Благодарение на нея тя се нарежда на 165-то място сред най-богатите руснаци. Основава компанията в апартамента си в Москва докато е в отпуск по майчинство. И като всяко начало е било много трудно.  B нaчaлoтo е пpaвила всичко сама, от събирането на стоките до доставките.  Бързото разрастване на компанията я превръща в най-голямата за онлайн търговия в страната.  Така Татяна е в пряка конкуренция по богатство с Елена Батурина - съпругата на бившия кмет на Москва Юрий Лужков. Харесайте и страницата ни във Facebook ", "date": "2019.02.21", "title": "Бивша учителка, майка на четири деца, е вторият милиардер в Русия"}
{"url": "https://www.bgonair.bg/denqt-on-air/2019-02-21/bsp-ne-e-v-parlamenta-deputatite-ne-rabotili-samo-tam", "text": "\r\n Парламентът прие процедурните правила за нов състав на ЦИК. Това стана без разисквания и в отсъствието на депутатите от БСП, които първи предложиха смяната на Комисията. Отсъствието на БСП от пленарната зала даде основание за разговори в кулоарите на парламента, свързани с отпадането на заплатите на депутати, които не се явяват на работа. Сега те получават 1/3 от възнаграждението си при отсъствие от пленарната зала. Социалистите сами предложиха да се откажат от възнагражденията си с писмо до председателя на парламента Цвета Караянчева. Народният представител от БСП Манол Генов беше категоричен, че работата на депутатите не е само в пленарната зала на парламента, но също в комисиите и в избирателните райони. В студиото на   той коментира, че сега проблемите по места за хората са се увеличили, а виновно за това е настоящото правителство. Генов е категоричен, че БСП има условия, за да се върне в парламента. , подчерта народният представител от БСП. Пред   Манол Генов допълни, че при бурните дебати и гласуването на промените в Изборния кодекс социалистите са имали разумно решение за изчистването на списъците от \"мъртвите души\", но това не е станало и се е видяла коалицията между ГЕРБ и ДПС. По думите му вдигнатите преференции ще обслужат диктаторските партии, а машинното гласуване би върнало вярата на гражданите в изборните резултати.  Генов каза, че БСП ще спази сроковете и ще даде своите предложения за членове на ЦИК, но каза, че все още тече гласуване за хора, които да попаднат в листата на социалистите за европейските избори. , допълни той. Манол Генов каза също, че номинациите текат, но личното му мнение е, че Корнелия Нинова има работа у нас и не е сериозно тя да е водач на листата. Харесайте и страницата ни във Facebook ", "date": "2019.02.21", "title": "БСП не е в парламента, депутатите не работили само там"}
{"url": "https://www.bgonair.bg/bulgaria/2019-02-21/naglo-parkirane-sprya-tramvay-nomer-5-v-sofiya-no-patnitsite-izmestiha-kolata", "text": "Позната абсурдна ситуация в София. Неправилно паркиран лек автомобил блокира мотриса на трамвай номер 5. Нарушението е извършено на централната улица \"Княз Борис Първи\" до сградата на Съдебната палата. Шофьорът не се е съобразил с маркировката, която не позволява спиране и паркиране в този участик и по този начин е запушил трамвая. Наложило се е граждани да изместят на ръце автомобила, за да може мотрисата да завие.  Харесайте и страницата ни във Facebook ", "date": "2019.02.21", "title": "Нагло паркиране спря трамвай номер 5 в София, но пътниците изместиха колата"}
{"url": "https://www.bgonair.bg/denqt-on-air/2019-02-21/glas-ot-vmro-obedinenieto-v-malkata-koalitsiya-tryabva-da-se-zapazi", "text": "\r\n Във висящ развод ли е малката коалиция? Само преди два дни от НФСБ обявиха, че ще се явят самостоятелно на изборите за Европейски парламент, а бившият вицепремиер Валери Симеонов ще е водач на листата. Областните организации единодушно са подкрепили номинацията на лидера, като зад нея е застанала и партия \"Средна европейска класа\", която също като НФСБ е част от \"Обединени патриоти\". По-рано днес Симеонов коментира, че Патриотите ще продължат да са във висящ развод, докато това не влезе в остър разрез с разбиранията и програмата на НФСБ. \"ВМРО е организация с изключително дълъг опит. Ние гледаме с поне едни избори напред. И продължаваме да поддържаме тезата, че обединението трябва да се запази\", подчерта в студиото на   депутатът от ВМРО доц. Милен Михов. По думите му всички обвинения на БСП, че мнозинството на \"Обединените патриоти\" и ГЕРБ колаборират с ДПС, са несъстоятелни.  Пред   доц. Михов коментира още темата със скандалната анкета, в която българските ученици над 9 години трябва да отбележат пола си. \"Подозирам, че е имало и техническа възможност, и правно основание в рамките на нашата Конституция този въпрос да се изчисти. И безспорно трябва да бъде потърсена отговорност на служителите в МОН\", каза гостът в студиото на Ганиела Ангелова. Анкетата е част от платформата на Еврокомисията за дигитализация на образованието SELFIE, която се разпространява в 28 страни членки на Евросъюза, в т.ч. и у нас. Вариантите за отговор на въпроса за пола в анкетата са 4 – \"момче“, \"момиче“, \"друго\" и \"предпочитам да не казвам\". Над 900 български училища до момента са попълнили анкетата.", "date": "2019.02.21", "title": "Глас от ВМРО: Обединението в малката коалиция трябва да се запази!"}
{"url": "https://www.bgonair.bg/bulgaria/2019-02-21/promenyat-sporniya-zakon-za-merkite-sreshtu-izpiraneto-na-pari", "text": "\r\n Работна група ще се опита да направи спорния Закон за мерките срещу изпиране на пари по-гъвкав.  Това стана ясно след среща на адвокати с председателя на Народното събрание и шефа на ДАНС.  Днес адвокатите трябваше да излязат на протест пред парламента именно заради Закона за мерките срещу изпирането на пари.  Според тях промените в него нарушават Конституцията и застрашават адвокатската тайна.  В крайна сметка юристите се отказаха от стачни действия след обещанията, че текстът ще бъде преработен.", "date": "2019.02.21", "title": "Променят спорния Закон за мерките срещу изпирането на пари"}
{"url": "https://www.bgonair.bg/denqt-on-air/2019-02-21/plamen-hristov-volya-balgarskite-polititsi-ne-gi-e-sram-ot-nishto", "text": "\r\n В последните седмици народните представители гласуваха промени в Изборния кодекс и първо решиха, че няма да сменят състава на ЦИК за предстоящите избори за Европейски парламент. След много възражение срещу увеличения праг за преференции, липсата на машинно гласуване и оставането на ЦИК и след мандата ѝ, управляващите направиха завой и сега изборните правила отново ще се сменят, а нова ЦИК ще има. Пламен Христо в \"Воля\" коментира в студиото на , че управляващите добре са направили с обръщането на своята позиция. По думите му обаче, именно заради такива чести смени на мнения и позиции рейтингът на парламента е толкова нисък. \"Българските политици не ги е срам от нищо - не ги е срам да се извъртат в позицията си без каквито и да било стеснения. Срамно е. Това уронва авторитета на българския парламент. Аз, а и не само аз, се срамуваме, че сме народни представители\", каза Христов. Пред   той коментира и излизането на БСП от пленарната зала. Според депутата от \"Воля\" това е безотговорна постъпка и позицията на социалистите е недостойна. Христов обаче е сигурен, че Нинова и колегите ѝ ще си намерят причина да се върнат в парламента. Пламен Христов говори и за предстоящите еврозибори, като подчерта, че лидерът на партията Веселин Марешки ще е водачът на тяхната листа, но кой ще бъде втори - не се знае. Депутатът беше категоричен, че \"Воля\" е показала какво може и какво прави в българския парламент, както и че от партията се надяват на двама представители в Европейския парламент. Харесайте и страницата ни във Facebook ", "date": "2019.02.21", "title": "Пламен Христов, \"Воля\": Българските политици не ги е срам от нищо"}
{"url": "https://www.bgonair.bg/reportazhi/2019-02-21/brat-i-sestra-nyamat-blizki-no-mozhe-da-izgubyat-i-apetiten-teren-v-sofiya", "text": "\r\n Нагла имотна измама. Брат и сестра, сираци, с лека умствена изостаналост са на път да загубят апетитен терен за няколко хиляди евро в София.  В края на миналата година 34 годишният Ради Русев научава от нотарилана покана, че непозната за него жена е сключила предварителен договор с него и сестра му за продажбата на наследствен имот. Предложната цена е 15 хил. лева.  Средната цена за имот като този на Ради е 35 евро на квадратен метър, а него го принуждават да го продаде за 1 евро и 30 цента.  Ради отрича да е сключвал предварителен договор.  Оказва се, че предварителен договор не съществува. Или поне в нотариланата кантора заверила писмото до Ради също не са го виждали. По документи купувач е Боряна Томова, която вече притежава полованта от наследствения имот. Получила го, използвайки вратичка в закона и подмамвайки сестра му.  Когато има двама съсобственика не може да се избегне присъствието на другия, по този случай са я накарали тя да подари 1/10 на Боряна от нейния имот. по този начин тя става съсобственик на имота и се прескача присъствието на Ради при продажбата. Така тя го продава. Боряна замества сестрата на на Ради като собственик. но за да продължи да се разпорежда с имота, тя трябва да получи и другата половина. Нещо, с което Ради не е съгласен, а сестра му продължава да го убеждава да направи.  Прокуратурата започна проверка по случая, в който брат и сестра с умстевна изостателност и без близки са подведени.  Харесайте и страницата ни във Facebook ", "date": "2019.02.21", "title": "Брат и сестра, нямат близки, но може да изгубят и апетитен терен в София"}
{"url": "https://www.bgonair.bg/bulgaria/2019-02-21/avtobus-s-patnitsi-izletya-v-kanavka-na-patya-plovdiv-markovo", "text": "Тази сутрин по пътя между Пловдив и село Марково автобус с 35 пътници пропадна в канавка. Причината за катастрофата е засичане от страна на микробус.  Малко след изхода на Марково бусът направил рязък ляв завой, а мигачите му не работели. За да избегне удар 35-годишният шофьор на автобуса е излязъл от платното.  И двамата водачи са тествани за употреба на алкохол, но дрегерът е отчел отрицателни резултати. Предстои и тест за употреба на наркотици в сектор \"Пътна полиция\".  За щастие при инцидента няма пострадали пътници. След направените огледи те са били върнати в Пловдив. Харесайте страницата ни във Facebook ", "date": "2019.02.21", "title": "Автобус с пътници излетя в канавка на пътя Пловдив - Марково"}
{"url": "https://www.bgonair.bg/bulgaria/2019-02-21/sledvashtoto-prebroyavane-na-naselenieto-prez-2021-godina", "text": "През 2021 година ще бъде направено цялостно преброяване на населението у нас. При него няма да бъде задължително да се попълват данни за етническа принадлежност, вероизповедание и здравен статус.  Предвидени са обаче и глоби. Лицето, отказало да предостави необходимите по закона данни, ще бъде глобявано със 160 лв.  Досега в страната ни са проведени 17 преброявания като последното е било през 2011 година.  Предстоящото броене се очертава да бъде най-мащабното изчерпателно статистическо изследване у нас.", "date": "2019.02.21", "title": "Следващото преброяване на населението - през 2021 година"}
{"url": "https://www.bgonair.bg/bulgaria/2019-02-21/turski-avtobus-izgorya-do-osnovi-mezhdu-byala-i-ruse", "text": "\r\n Турски автобус изгоря на пътя Русе - Бяла. По време на инцидента в него са били само тримата шофьори, които успели да се спасят.  Автобусът е идвал от Истанбул към Букурещ, за да вземе пътници за първия си курс. Пожарът е избухнал малко след 4:30 тази сутрин на завой. Единият от шофьорите е усетил миризма на изгоряло в задната част на автобуса, а малко след това превозното средство пламнало. Тримата мъже успели да слязат и са се опитали да угасят сами огъня с пожарогасители, но без успех.  До идването на пожарната автобусът е изгорял напълно. Огнеборците са предотвратили взрив на резервоара, който е бил пълен.  По първоначални данни причината е късо съединение, въпреки че автобусът е нов и е минал технически преглед. Заради инцидента движението в участъка бе затруднено.  ", "date": "2019.02.21", "title": "Турски автобус изгоря до основи между Бяла и Русе"}
{"url": "https://www.bgonair.bg/bulgaria/2019-02-21/valchev-za-skandalnata-anketa-ne-podkrepyam-drugo-za-grafa-pol", "text": "Министерството на образованието е готово да поиска от Европейската комисия премахване въпрос в анкетата, в който български ученици над 9 години трябва да отбележат пола си, съобщи днес министър Красимир Вълчев. Анкетата е част от платформата на Еврокомисията за дигитализация на образованието SELFIE, която се разпространява в 28 страни-членки на Евросъюза, в т.ч. и у нас. Вариантите за отговор на въпроса за пола в анкетата са 4 – \"момче“, \"момиче“, \"друго\" и \"предпочитам да не казвам“. Над 900 български училища до момента са попълнили анкетата, каза министър Вълчев, цитиран от БНР. По думите му в момента няма обществено напрежение по случилото се. Никое от 900-те училища, в които е влязла платформата, не е подало сигнал, че някой е възмутен. Сигналът бил от един-единствен родител до медиите. \"В Германия, доколкото разбрахме, това е по медицински причини, има такава възможност, опитали са се да адаптират инструмента към законодателствата на всички страни. Така че не е сигурно, че това задължително противоречи и е свързано със \"социален пол\". Но дори да е така не мисля, че рискуваме да индокринираме децата или да проповядваме в системата трети пол като социален“, смята той. \"Неведнъж съм казвал, че не подкрепям проповядването на джендър идеологията, но не можем да го махнем. Той е един за всички. Не е преведен дори от нас. Може единствено ЕК, по наша молба, да го направи. Ще отправим такава молба, ако има обществено напрежение“, добави министър Вълчев.", "date": "2019.02.21", "title": "Вълчев за скандалната анкета: Не подкрепям \"друго\" за графа пол"}
{"url": "https://www.bgonair.bg/bulgaria/2019-02-21/razsledvat-bear-grils-za-narusheniya-v-park-rila-po-vreme-na-snimki", "text": "\r\n Плуване във водния басейн на Каракашево езеро в Рила, палене на огън, ловене и умъртвяване на животински видове. Това се вижда на кадри от филм, заради които са съставени актове на българско юридическо лице. Нарушенията са установени, след като епизодът със заглавие \"Планината Рила - България - В дивата пустош с Беър Грилс и Дерек Хъф\" е бил изпратен като сигнал на Facebook страницата на МОСВ, съобщиха от ведомството.  Заснето е например умъртвяване и готвене на жаба, която после двамата опитват. След подаване на сигнала ръководството на парка е направило проверка по случая. Установено е, че филмът е заснет на 25 и 26 юни 2017 г. в парков участък Боровец, на територията на НП \"Рила\". Разрешението за заснемане е дадено със заповед на директора на парка от 20 юни 2017 г. във връзка с подадено заявление от българско юридическо лице. Според заповедта заснемането може да се извърши в два снимачни дни – 25 и 26 юни 2017 г. в светлата част на денонощието от 8:00 до 18:30 часа при стриктно спазване на режимите и нормите, определени в Закона за защитените територии и Плана за управление на Национален парк \"Рила\". Парковата охрана е провела инструктаж на снимачния екип, съставила е предупредителни протоколи и предписания за спазване на определените в заповедта условия. Служителите на парковата охрана, придружавали снимачния екип през двата снимачни дни, не са били свидетели на извършените нарушения. За изясняване на обстоятелствата управителят на българското юридическо лице е бил поканен за обяснение и връчване на актове за установяване на административни нарушения. Директорът на ДНП \"Рила\" Красимир Андонов го е запознал със същността на извършените нарушения и отговорността, която носи по издадената заповед. Съгласно Закона за защитените територии санкцията за нарушения за юридически лица е в размер на 1000 до 10 000 лв., а за физически лица се налага глоба от 500 до 5000 лв. Министърът на околната среда и водите Нено Димов е разпоредил проверка по случая, включително за действията на отговорните служители от ДНП \"Рила\" по време на заснемането на филма.   Харесайте страницата ни във Facebook ", "date": "2019.02.21", "title": "Разследват Беър Грилс за нарушения в парк \"Рила\" по време на снимки (Видео)"}
{"url": "https://www.bgonair.bg/bulgaria/2019-02-21/do-kraya-na-mart-deputatite-tryabva-da-izberat-nov-sastav-na-tsik", "text": "\r\n \n Парламентът прие днес процедурните правила за нов състав на ЦИК. Това стана без разисквания и в отсъствието на депутатите от БСП, които първи предложиха смяната на Комисията. От ГЕРБ поставиха въпроса със заплащането на депутатите, които не ходят на работа.  Вчера процедурните правила за нов състав на ЦИК бяха приети и в правната комисия. Депутатите приеха, че срокът, в който парламентарните групи ще могат да излъчват кандидати за нов състав на ЦИК, ще бъде 14 дни. Неправителственият сектор ще има 12 дни.  На 18 или 19 март ще трябва депутатите да гласуват в пленарна зала новия състав на ЦИК. Изборите за европарламент са на 26 май, което означава, че новата Централна избирателна комисия ще има около 2 месеца, за да ги организира.  Отсъствието на БСП от пленарната зала даде основание за разговори в кулоарите на парламента, свързани с отпадането на заплатите на депутати, които не се явяват на работа. Сега те получават 1/3 от възнаграждението си при отсъствие от пленарната зала.  Планираният за днес протест на адвокатите пред Народното събрание няма да се състои, защото по-късно юристите ще се срещнат с Цвета Караянчева, Цветан Цветанов, Данаил Кирилов и шефа на ДАНС Димитър Георгиев.  Адвокатите са несъгласни с последните промени в закона за прането на пари, защото той ги задължава да изпращат сигнали до ДАНС при съмнения за своите клиенти.  Харесайте ни във Facebook ", "date": "2019.02.21", "title": "Депутатите избират нов състав на ЦИК до края на март"}
{"url": "https://www.bgonair.bg/bulgaria/2019-02-21/mityo-ochite-prekarah-7-mesetsa-v-turtsiya-kadeto-me-gledaha-po-dobre", "text": "\r\n Димитър Желязков - Митьо Очите остава в ареста за постоянно. Апелативният спецсъд не уважи молбата му да бъде настанен в затворническата болница. \r\nОбвиняемият поиска да му бъде назначена нова медицинска експертиза, тъй като все още не са отшумели негови стари заболявания, като следствията от стрелбата срещу него в Слънчев бряг. \"Прекарах седем месеца в Турция, където ме гледаха по-добре\", заяви Желязков в съдебната зала. Обвиняемият посочи, че е заминал за Турция, за да се лекува, а не да се укрива. Според съда обаче няма основание да му бъде назначена нова медицинска експертиза, тъй като здравословното му състояние е задоволително. Той е обвинен в ръководене на престъпна група за рекет, физически тормоз и разпространение на наркотици. На 2 август миналата година службите арестуваха в Бургас и региона приближени на Митьо Очите, а той беше обявен за издирване.  ", "date": "2019.02.21", "title": "Митьо Очите: Прекарах 7 месеца в Турция, където ме гледаха по-добре"}
{"url": "https://www.bgonair.bg/bulgaria/2019-02-21/aktsiya-za-kravodaryavane-v-sadebnata-palata-desetki-dobrovoltsi-se-stekoha", "text": "\n Върховният касационен съд и Националният център по трансфузионна хематология организираха акция за кръводаряване в Съдебната палата в столицата.  Всеки ден в София се преливат над 100 литра кръв. Хората, които се нуждаят от нея, разчитат на нас, а техният живот зависи от нашата съпричастност, посочиха в призива си от ВКС.", "date": "2019.02.21", "title": "Акция за кръводаряване в Съдебната палата, десетки доброволци се стекоха"}
{"url": "https://www.bgonair.bg/bulgaria/2019-02-21/deputatite-osvobodiha-bez-debati-shefkata-na-kfn", "text": "Без дебати и почти единодушно депутатите освободиха от поста шефката на Комисията за финансов надзор Карина Караиванова. От 1 март тя ще започне работа като представител на България в Европейската банка за възстановяване и развитие. По решение на кабинета Караиванова ще смени досегашния ни представител там Калин Митрев. След нейното напускане КФН остава само с трима членове, които според нея са достатъчен брой за вземането на решения, информира  . Парламентът трябва да избере наследник на Караиванова, но към момента още няма номинации. Много вероятно е изборът да е между двама от нейните сегашни заместници - Бойко Атанасов и Диана Йорданова. Харесайте страницата ни във Facebook ", "date": "2019.02.21", "title": "Депутатите освободиха без дебати шефката на КФН"}
{"url": "https://www.bgonair.bg/reportazhi/2019-02-21/alo-izmamnitsi-popadnaha-na-prokuror-polzvali-79-godishna-za-mule", "text": "\r\n 79-годишна \"ало\" измамничка е задържана във Варна. Жертва на телефонната измама се оказал местен прокурор, който веднага разкрил схемата, но участвал в нея, за да бъдат задържани престъпниците.  Прокурорът получил обаждане на домашния си телефон от румънски номер и веднага се е усъмнил, че става въпрос за телефонна измама.  Мъжът, представящ се за полицейски служител, обяснил, че са заловили телефонни измамници със списък на имена на бъдещи жертви. В него фигурирал и неговия номер.  Обещали му протекция и го накарали да предаде пари на измамниците, за да бъдат задържани.  Измамникът разпитал подробно прокурора за парите, с които разполага вкъщи и по банковите си сметки. И обяснил подробно на жертвата си как да се държи в банката, когато отиде да тегли пари, посъветвал го да бъде спокоен, да се усмихва, за да не буди съмнения.  Междувременно втори измамник се обадил на прокурора, представяйки се за лекар. Този лекар е обяснил, че дъщерята на жертвата е претърпяла катастрофа, извършена е тежка операция, по време на която са поставени златни пирони в коляното ѝ. И дължи сума от 30 хил. евро.  Когато прокурорът казал, че няма толкова пари, получил заплахи, че ще му бъдат изпратени биячи.  В крайна сметка се споразумели да даде 7 хил. лева. Отишъл на определеното място, занесъл торба, пълна с банкови брошури вместо пари и така на място полицаите задържали 79-годишна жена, т.нар. муле, която е трябвало да вземе парите.  За последните три седмици във Варна са разкрити петима телефонни измамници, като трима от тях вече са в ареста. Общата сума на измамите е над 80 хил. лева.", "date": "2019.02.21", "title": "\"Ало\" измамници попаднаха на прокурор, ползвали 79-годишна за \"муле\""}
