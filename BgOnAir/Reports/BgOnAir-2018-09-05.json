{"url": "https://www.bgonair.bg/world/2018-09-05/politsiyata-v-germaniya-izdirva-treti-zapodozryan-za-ubiystvoto-na-35-godishen-mazh-ot-kemnits", "text": "Полицията в германския град Кемниц издирва трети заподозрян във връзка с убийството на 35-годишен германец на 26 август, което предизвика масови антиимигрантски протести. По случая вече бяха задържани сириец и иракчанин, кандидати за убежище. Сега полицията издирва още един иракчанин - 22-годишен мъж, който може би е въоръжен и опасен.", "date": "2018.09.05", "title": "Полицията в Германия издирва трети заподозрян за убийството на 35-годишен мъж от Кемниц"}
{"url": "https://www.bgonair.bg/world/2018-09-05/zemetresenie-ot-7-po-rihter-raztarsi-yaponiya", "text": "Земетресение с магнитуд 7 по Рихтер разтърси Япония. По данни на американския геологически институт, епицентърът на труса е на 112 километра от град Сапоро.  Все още няма данни дали е издадено предупреждение за цунами, нито дали трусът е нанесъл щети.", "date": "2018.09.05", "title": "Земетресение от 7 по Рихтер разтърси Япония"}
{"url": "https://www.bgonair.bg/world/2018-09-05/otrovenite-britantsi-sa-bili-izlozheni-na-veshtestvoto-novichok", "text": "Двамата британци, отровени в края на юни в британското градче Еймсбъри, са били изложени на опасното вещество новичок. Това обяви лицензирана лаборатория на Организацията за забрана на химическите оръжия. Така експертите потвърдиха изводите на британските власти за естеството на отровния химикал. На 30 юни 44-годишната Доун Стърджис и 45-годишният ѝ партньор Чарлз Роули бяха намерени в безпомощно състояние в дома им в Еймсбъри. По-късно Стърджис почина. През март в съседния град Солсбъри с новичок бяха отровени бившият руски шпионин Сергей Скрипал и дъщеря му Юлия. Великобритания обвини за отравянето на Скрипал Русия – обвинение, което Москва категорично отрича.", "date": "2018.09.05", "title": "Отровените британци са били изложени на веществото новичок"}
{"url": "https://www.bgonair.bg/sutreshen-blok/2018-09-05/eksperti-85-rast-na-tsenite-u-nas-srednata-zaplata-narasna-s-600", "text": "\r\n България е на четвърто място в Европейския съюз по поскъпване на стоките и услугите между 2000 и 2017 г., сочат данни на европейската статистическа служба Евростат. С изключение на мебелите и домакинските уреди, цените на стоките и услугите у нас отбелязват по-голямо повишение в сравнение със средното равнище в ЕС през разглеждания период, като в почти всички категории сме в топ пет по нарастване на цените, сочат още данните на европейската статистика. Според финансиста Емил Хърсев основният фактор за поскъпването на цените у нас е изоставането спрямо пазарите преди 17 години. \"При нас структурата на потреблението преди 17 години е била различна. В началния период при нас е доминирало потребление на храни, а те имат най-нисък ръст в ЕС и у нас. Много ниска е базата на потребление в началото. Няма значение, че самият пазар е малък\", уточни експертът в \" \". По думите му чуждестранните инвестиции не трябва толкова да ни вълнуват, защото точно тези инвеститори най-бързо бягат при криза на вътрешния пазар. Мнението на журналиста Петър Илиев е, че не е важно колко са поскъпнали цените от началото на века, важно е да се отбележи, че България е една от най-евтините държави в ЕС спрямо цените във всички сфери. \"Трябва да се съпоставят цените със заплатите. Ако средният ръст на цените у нас от 2000 година насам е 85%, то в същото време средната работна заплата е нараснала с 600%. Големият ръст на храните и услугите идва от нарастването на тока, здравеопазването, акцизите, водата и другите подобни услуги. Държавата беше принудена да ги вдигне изкуствено\", подчерта журналистът пред  . Илиев отбеляза още, че в близките 5 години Бургас, Варна и Пловдив ще настигнат София по средна работна заплата.", "date": "2018.09.05", "title": "Експерти: 85% ръст на цените у нас? Средната заплата нарасна с 600%!"}
{"url": "https://www.bgonair.bg/bulgaria/2018-09-05/karikaturna-ekploziya-sled-sinyata-kaska-na-karakachanov", "text": "\r\n Синята каска на военния министър Красимир Каракачанов от извънредния консултативен съвет стана хит в Интернет и вдъхновение за много колажи и карикатури.  Хитов ли ще е новият парламентарен сезон и ще удържи ли синята министерска каска мира в Народното събрание? \"Сини каски\" наричат мироопазващите сили към ООН, които се пращат в най-горещите точки на света. Явно военният министър Красимир Каракачанов е решил, че коалиционната сбирка в понеделник е такова взривоопасно място.  Готов е да пази мира, дори и с каска, сложена на обратно, тогава, когато се наложи. В социалните мрежи акцията на министъра на отбраната беше посрещната с насмешка. Каракачанов беше сравнен с героя на Ярослав Хашек - добрия войник Швейк, а потребителите се надпреварваха кой ще публикува по-забавен колаж след миротворската министерска акция.  Плод на PR акция или не, \"синята каска\" засенчи търканията в коалицията. Каракачанов сподели след цигара в стаята на ГЕРБ за готовността си отново да нахлупи синята каска в парламента, предаде Ива Григорова.", "date": "2018.09.05", "title": "Карикатурна екплозия след синята каска на Каракачанов!"}
{"url": "https://www.bgonair.bg/world/2018-09-05/mezhdunarodnata-obshtnost-e-pritesnena-za-eskalatsiyata-na-naprezhenieto-v-idlib", "text": "\r\n Ситуацията в Идлиб ще бъде основна тема на извънредна среща на Съвета за сигурност на ООН в петък. Руската авиация поднови въздушните си удари по сирийската провинция Идлиб.  Вчера изтребители на Русия извършиха 30 нападения срещу 16 зони в западната част на провинцията. Ескалацията на напрежението през последните седмици предизвика опасенията на медужнародната общност от избухването на нова хуманитарна криза.  Идлиб e последният бастион на бунтовниците срещу режима в Дамаск и е подлаган на ежедневни атаки от страна на правителствените сили, подкрепяни от Русия и Иран.  Турският президент Реджеп Ердоган беше категоричен - нападение срещу Идлиб би се превърнало в клане, а предстоящата среща на върха в Техеран между Иран, Русия и Турция не би постигнала положителни резултати.", "date": "2018.09.05", "title": "Международната общност е притеснена за ескалацията на напрежението в Идлиб"}
{"url": "https://www.bgonair.bg/world/2018-09-05/britanskata-prokuratura-obvinyava-2-rusnatsi-za-skripal", "text": "\r\n Британската прокуратура обвинява двама руснаци за нападението над Сергей Скрипал. Издадени са заповеди за арест на Александър Петров и Руслан Боширов.  Според ЦРУ и Скотланд Ярд срещу тях има достатъчно доказателства. Те са на около 40 години и са пътували с руски паспорти под фалшиви самоличности. Следи от новичок са били открити в хотелската стая, в която двамата са отседнали, докато са пребивавали в Солсбъри. Британската полиция няма да се обръща към Русия за екстрадирането им, тъй като руската конституция не позволява екстрадицията на собствени граждани. ", "date": "2018.09.05", "title": "Британската прокуратура обвинява 2 руснаци за Скрипал"}
{"url": "https://www.bgonair.bg/world/2018-09-05/9-zaginaha-a-nay-malko-200-sa-raneni-zaradi-moshtniya-tayfun-udaril-yaponiya", "text": "\r\n 9 души загинаха, а най-малко 200 са ранени при мощния тайфун, който удари западните брегове на Япония. \"Джеби\" – най-силната буря от половин век насам връхлетя с ветрове до 216 км/ч.  Десетки полети са отменени заради буреносните ветрове. Не се движат и влаковете и фериботите. На много места поройните дъждове причиниха наводнения и активизираха свлачища.  Още преди настъпването на тайфуна властите наредиха превантивната евакуация на над 1 милион души заради опасност от високи вълни.  Десетки хиляди домакинства на остров Шикоку са без електричество заради скъсани далекопроводни жици. Бурята се придвижва към най-големия японски остров Хоншу, след което се очакава да се насочи на север и да отслабне.", "date": "2018.09.05", "title": "9 загинаха, а най-малко 200 са ранени заради мощния тайфун, ударил Япония"}
{"url": "https://www.bgonair.bg/bulgaria/2018-09-05/tezhka-katastrofa-blokira-dvizhenieto-po-patya-montana-krivodol", "text": "Тежка катастрофа блокира движението по пътя Монтана-Криводол тази вечер. В инцидента са пострадали 6 души. При разклона за село Уровене шофьорът на лек автомобил с врачанска регистрация направил опит за ляв завой, но отнел предимството на идваща от Монтана кола с търговишка регистрация.  По-младият водач бил заклещен между ламарините и се наложило колата да бъде разрязана, за да бъде транспортиран за лечение във врачанската болница.  Със серозни травми са още петима души.  В другата кола пътували семейство пенсионери, които също са в болница.  Според хората кръстовището е тясно и станало особено опасно откакто по това трасе минават ТИР-овете заради ремонта на моста на главен път Е-79.", "date": "2018.09.05", "title": "Тежка катастрофа блокира движението по пътя Монтана-Криводол"}
{"url": "https://www.bgonair.bg/bulgaria/2018-09-05/plovdiv-se-gotvi-za-tarzhestvata-po-sluchay-126-godini-ot-saedinenieto-na-balgariya", "text": "Последен работен ден преди празничния 6 септември. Въпреки, че петък е работен ден, много от българите сляха почивката си и избраха да пътуват. Отговорните институции вече са готови със засилените мерки за сигурност по пътищата. А призивът към шофьорите е да карат внимателно и със съобразена скорост, за да не помрачат почивката си. А успоредно с голямото пътуване започна и подготовката за големия празник.  Освен за тържествата по случай 126 години от Съединението на България, в Пловдив се подготвят и за събитията, посветени на Европейска столица на културата.  На прага на 6 септември балконите в града под тепетата пропяха.  Събитието е неочаквано за по-голямата част от хората. \"Решихме да се включим в инициативата, тъй като все пак градът се подготвя за Европейска столица на културата, а държавната опера е най-големият културен институт тук. Сигурни сме, че ще изпълняваме ключова функция в цялата предстояща, празнична за Пловдив година\", каза пред Bulgaria ON AIR музикалният директор Диан Чобанов.", "date": "2018.09.05", "title": "Пловдив се готви за тържествата по случай 126 години от Съединението на България"}
{"url": "https://www.bgonair.bg/reportazhi/2018-09-05/pazardzhik-na-protest-iskat-dozhivoten-zatvor-za-nadziratelya-pregazil-dete", "text": "\r\n В Пазарджик над 100 души се събраха на протест пред Съдебната палата. Те поискаха доживотен затвор за надзирателя, който прегази 16-годишно момче. Близки, приятели и съученици на загиналия Станислав Стоянов от с. Ивайло се събраха пред съда в Пазарджик, за да поискат справедлив процес срещу неговия убиец Геори Доков.  16-годишното момче загина на 30 август, след като бе премазано на пътя Ивайло-Сарая от пияния надзирател. А той беше пуснат под парична гаранция на стойност 10 хиляди лева. \"Искаме убиецът на Станислав да бъде в затвора, а не на свобода\", казаха протестиращите. ", "date": "2018.09.05", "title": "Пазарджик на протест: Искат доживотен затвор за надзирателя, прегазил дете"}
{"url": "https://www.bgonair.bg/denqt-on-air/2018-09-05/balgarskite-tamplieri-otbelyazvat-10-godini-velik-priorat", "text": "\r\n Българският орден на тамплиерите празнува своята 10-годишнина – Велик приорат България. Честванията събират рицарите около меча на Аспарух. Тази година гости на церемонията са и македонски рицари. Годишнината съвпада с 900 години от създаването на ордена.  \"Орденът търси единение между християните. В света съществуват 33 хиляди християнски деноминации. Прекалено дълго религията е била разединявана. Причината за това са историческите събития. Единението е възможно. Възможни са и мостовете между ислям и християнство. Ние поддържаме изключително тесни връзки с краля на Йордания. Той отстъпи огромна територия в Йордания, за да се изгради църква\", сподели тамплиерът  акад. ген.-майор Румен Ралчев.  В студиото на \"Денят ON AIR\" той обясни, че в Македония е започнало да се работи преди 4 години. \"Там имаше няколко фалстарта. Създаването на една гражданска организация е много тънък процес. Трябва да се започне леко, а това изисква много усилия. Когато говорим за интересите на християнството – трябва да се пренебрегнат личните интереси\", допълни гостът. По думите на акад. ген.-майор Ралчев православната църква в Македония гледа много благосклонно на този процес.  \"Нашата ръка е протегната към Българската православна църква вече 15 години. Реновирахме много стенописи, създадохме 2 нови църкви и сме давали още много. Не сме получили и един благодарствен ред. В нашия орден 90% са източноправославни християни. Хранехме нямащите пред столичния храм „Свети Седмочисленици“ с позволението на Общината. Но никой поп не излезе да благослови храната им. Не може да седиш като директор, нищо да не правиш и да очакваш нещо да се случва. Християнско ли е да има двуличие?\", подчерта тамплиерът пред Bulgaria ON AIR.   \"В политиката има много жестове и не бива да бъдем черногледи. Сегашната ситуация не е много благосклонно за правителството. Все пак 3 оставки са трус за властта. Не се съмнявам, че Бойко Борисов ще излезе от положението. Дървото се друса, за да паднат повече круши. И да подаде Борисов оставка – има ли някаква алтернатива?\", заключи за финал акад. ген.-майор Румен Ралчев.  ", "date": "2018.09.05", "title": "Българските тамплиери отбелязват 10 години Велик приорат"}
{"url": "https://www.bgonair.bg/denqt-on-air/2018-09-05/ministerskata-ostavka-stana-kato-dobar-den-otseche-zhurnalist", "text": "\r\n Новият политически сезон започна с поредна порция скандали. Напрежението в управляващата коалиция намалява, но страстите в пленарната зала днес отново бяха високи. Във второто заседание на Народното събрание от есенната сесия се стигна до блъскане на банки, освиркване. А лидерът на опозицията Корнелия Нинова дори беше наказана от председателя на парламента Цвета Караянчева, след като влезе в словестна престрелка с Вежди Рашидов от ГЕРБ. \"Трагедията край Самоков отключи редица въпроси и предизвика множество реакции. Въпреки всички сътресения обаче, коалицията е стабилна. И ако има някакво напрежение, то то е вътре в редиците на \"Обединените патриоти\", които се карат помежду си. Това коментира в студиото на  журналистът Евгени Петров. По думите му тези разногласия не значат, че в момента, в който се стигне до гласуването на някой закон, те няма да гласуват заедно с ГЕРБ. Във връзка с трите министерски оставки – на вътрешния министър Валентин Радев, на транспортния министър Ивайло Московски и на регионалния министър Николай Нанков, гостът подчерта, че аргументът, който бе даден, за това, че трябва да се поеме политическа отговорност, е изключително разтеглив. \"Министерската оставка вече започна да се подхвърля като \"добър ден\". Това е нещо много тежко и не може да се иска и да се подава за всяко нещо\", подчерта Евгени Петров.", "date": "2018.09.05", "title": "Министерската оставка стана като \"добър ден\", отсече журналист"}
{"url": "https://www.bgonair.bg/denqt-on-air/2018-09-05/elektronni-dnevnitsi-zamenyat-hartienite-v-blizo-50-uchilishta", "text": "\r\n Учениците от близо 50 училища в България няма да купуват бележници за новата учебна година. Въвежда се официален електронен дневник, който ще бъде под формата на мобилно приложение, а учителите и родителите ще могат да го използват на телефоните си. \"По този начин родителите ще бъдат информирани в реално време за оценките, отсъствията, забележките и други известия за техните деца\", коментира в студиото на   директорът на столичното 119 СУ \"Академик Михаил Арнаудов\" Диян Стаматов. Той отбеляза, че след като миналата година въвежда пробно електронния дневник, много от родителите са го използвали и са доволни.  А за останалите, които няма да ползват мобилното приложение, цялата информация ще бъде изпращана на хартиен носител в края на всеки календарен месец.", "date": "2018.09.05", "title": "Електронни дневници заменят хартиените в близо 50 училища"}
{"url": "https://www.bgonair.bg/denqt-on-air/2018-09-05/obedinenie-v-sds-ima-nadezhda-tvardi-bivsh-lider", "text": "\r\n Има ли нагласа за обединениe на Синьото пространство?  \"Много неща, които зависят от егото и себелюбието, доведоха от раздробяването на Синьото. Тази голяма криза, която наблюдаваме в момента, отваря възможност в СДС да се съберат толкова хора, колкото и преди. Това трябва да бъде нагласата на политическите лидери. СДС би могло да привлече достатъчно хора\", твърди бившият лидер на Синята партия Пламен Юруков.  В студиото на \"Денят ON AIR\" той припомни, че два лагера в СДС водеха партийна битка.  \"Единият спечели с малко. Конференцията премина, има нов лидер и той е достатъчно отворен. Партия като СДС е нормално да има вътрешно партийна битка. Но загубилите трябва да забравят враждата. Трябва да започнат да набират избиратели\", подчерта гостът пред Bulgaria ON AIR.   Според Юруков е рано да се говори с кого трябва СДС да се коалира, но на партията ѝ трябвали 5 пъти по-малко средства да влезе в парламента, отколкото партии като \"Воля\". ", "date": "2018.09.05", "title": "Обединение в СДС? Има надежда, твърди бивш лидер"}
{"url": "https://www.bgonair.bg/bulgaria/2018-09-05/spetsprokuraturata-vleze-vav-vinprom-karnobat-zadarzhani-sa-10-dushi", "text": "\r\n Специализираната прокуратура влезе в офиси на \"Винпром Карнобат\", \"СИС Индустрийс\" и \"Топаз мел\". Арестуван е бизнесменът Миньо Стайков. В офисите се извършват следствени действия, претърсвания и изземвания. Претърсванията, изземванията, обиските на лица и разпитите на свидетели са в рамките на образувано досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари.  Прокуратурата съобщи, че на общо 60 адреса в цялата страна се извършват следствени действия. Всички места са свързани с фирмите \"Винпром Карнобат\", \"СИС Индустрийс\" и \"Топаз мел\". \n Данъчните престъпления са извършвани в периода 2009 – 2018 година. Под ръководството на Специализираната прокуратура, на 18 юли полицаи са установили незаконна фабрика, ползвана от престъпната група за производство на цигари. Помещението, в което се е намира фабриката, е собственост на сина на кмета на град Карнобат, уточни зам.-главният прокурор Иван Гешев. В момента на място в Карнобат претърсванията се ръководят от другия зам.-главен прокурор Борислав Сарафов. Бизнесменът Миню Стайков, собственик на \"Винпром Карнобат\", е задържан, съобщи прокуратурата. Освен него са задържани и още 10 души. Очаква се днес или най-късно утре да им бъдат повдигнати обвинения. Прокуратурата отрече каквато и да било връзка между акцията срещу семейство Арабаджиеви и хотел \"Маринела\". \r\n  ", "date": "2018.09.05", "title": "Спецпрокуратурата влезе във \"Винпром Карнобат\", задържани са 10 души"}
{"url": "https://www.bgonair.bg/reportazhi/2018-09-05/zapochva-speshen-remont-na-prohoda-shipka", "text": "\r\n Спешен ремонт започва на прохода \"Шипка\". Целта е да се обезопаси и спре свлачището там, което буквално събори едно от платната за движение. Причината за забавяне на ремонта са процедурите по обследването на тежкия терен. Над три метра от пътното платно на прохода \"Шипка\" буквално липсва. Причината е активизирало се свлачище. В резултат на това, са пропаднали част от мантинелите, а и самият път, до който започва 50 метрова пропаст.  Ремонтите на пътя започват до две седмици. Пътното платно трябва да бъде възстановено между 10-15 октомври. По време на ремонтите, проходът няма да бъде затварян за постоянно, а движението по него временно ще се спира.", "date": "2018.09.05", "title": "Започва спешен ремонт на прохода \"Шипка\""}
{"url": "https://www.bgonair.bg/bulgaria/2018-09-05/nov-den-novi-napadki-mezhdu-upravlyavashti-i-opozitsiya-v-ns", "text": "\r\n Напрежението в управляващата коалиция намалява, но страстите в пленарната зала днес отново бяха високи. Във второто заседание на Народното събрание от есенната сесия се стигна до блъскане на банки, освиркване, а лидерът на опозицията Корнелия Нинова дори беше наказана от председателя на парламента Цвета Караянчева. Нинова влезе в словестна престрелка с Вежди Рашидов от ГЕРБ.  Рашидов нарече Нинова парламентарна манекенка, която се снима с мъката на хората, а от своя страна лидерът на БСП обвини управляващото мнозинство в убийството на 17 души, които изгубиха живота си в жестоката катастрофа край Своге. Именно това беше и причината за наложеното наказание. Днес е последното пленарно заседание на парламента за тази седмица.", "date": "2018.09.05", "title": "Нов ден, нови нападки между управляващи и опозиция в НС"}
