{"url": "https://www.bgonair.bg/bulgaria/2019-03-30/tsvetanov-kategorichen-che-vsichko-po-sdelkata-za-imota-mu-e-zakonno", "text": "\"Аз съм имал възможност да коментирам дадената ситуацията със съответните възможни варианти на първо място с моята съпруга и моето семейство и разбира се, с премиера бях в постоянен контакт в последните дни, докато бях и в САЩ. Mисля, че това беше разумното решение, което трябваше да взема\", коментира Цветанов относно подадената от него оставка пред БНТ. По неговите думи в решението за оставката е надделял разумът, а не емоциите. Цветанов обясни, че не чувства угризение, защото е спазил закона, извървял е цялата прозрачна процедура за сделката. Според него има компроматно поведение и преекспониране на случая от опозицията. И тъй като това е два месеца преди изборите, той смята, че действието му е в резултат от моралната отговорност, която носят всички в ГЕРБ. Цветанов обясни механизма на сделката за новия му апартамент, като се зарече, че всичко по нея е нормално и съгласно закона. А шумът, който се вдигна около нея, според него е в услуга на политическите опоненти на ГЕРБ пред изборите. \"Не съм облагодетелствал \"Артекс\" по никакъв повод. Това е краткият отговор. По-разширения отговор дадох в час и половина, когато дадох пресконференция.\" \r\nТой, допълни, че \"Артекс\" е създадена от 25 години и поддържа висок стандарт в строителството в София, а той познавал собствениците ѝ едва от две години. \r\nСнимка: Димитър Кьосемарлиев (Bulgaria ON AIR)  ", "date": "2019.03.30", "title": "Цветанов категоричен, че всичко по сделката за имота му е законно"}
{"url": "https://www.bgonair.bg/world/2019-03-30/den-na-sblasatsi-ochakvat-na-granitsata-mezhdu-izrael-i-palestina", "text": "Първи жертви на протестите по границата между ивицата Газа и Израел. Тийнейджър и 21-годишен младеж са загинали, а близо 140 души са ранени.  \r\nОколо 40 хиляди палестинци отбелязват годишнината от така наречения „Голям марш на завръщането“. Протестното движение се зароди миналата година с искане за връщане на палестинците по земите, отнети им при създаването на държавата Израел. И днес демонстранти палят гуми и хвърлят камъни по израелските сили за сигурност, които отговарят със залпове от сълзотворен газ. Облечени в оранжеви жилетки активисти се опитват да държат протестиращите далеч от граничната бразда. Напрежението между Тел Авив и ислямисткото движение \"Хамас“ ескалира отново тази седмица въпреки опитите на Египет да договори примирие между тях. По-рано тази седмица двете страни си размениха въздушни удари въпреки опитите на Египет да договори примирие между тях.  ", "date": "2019.03.30", "title": "Двама загинали и 140 ранени на протестите по границата между Палестина и Израел"}
{"url": "https://www.bgonair.bg/world/2019-03-30/pilotat-na-samoleta-s-koyto-zagina-futbolista-emiliano-sala-bil-daltonist", "text": "Пилотът на самолета, с който загина аржентинският футболист Емилиано Сала, може да е извършил полета незаконно.  Причината е, че той е бил далтонист, съобщават източници от британските регулатори за Би Би Си. Дейвид Ибътсън е имал лиценз за летене само през деня, тъй като далтонизмът не позволява различаването на зелените от червените светлини, които са ключови за ориентацията през нощта. По план полетът на Сала е бил насрочен за сутринта. Футболистът обаче го отложил, за да се сбогува със съотборниците си от Нант, преди да се отправи към новия си клуб. Засега от британската Служба за авиационна безопасност отказват да коментират информацията. Властите обаче потвърждават, че разследването продължава.  ", "date": "2019.03.30", "title": "Пилотът на самолета, с който загина Емилиано Сала, бил далтонист"}
{"url": "https://www.bgonair.bg/world/2019-03-30/protestirasht-mazh-predizvika-transporten-haos-na-londonska-gara", "text": "Протестиращ мъж предизвика транспортен хаос на лондонска гара - там, където спират влаковете \"Юростар“. Те са връзката на Лондон с Париж, Брюксел и Амстердам. Тази сутрин компанията беше принудена да спре всичките си композиции. Причината е 44-годишен мъж, който прекара цяла нощ на покрива на гарата.  \r\nСпоред снимки в социалните мрежи той е бил облечен в английския флаг, но не е ясно дали протестът му е свързан с Brexit. Заради него обаче електричеството в гарата беше спряно, а впоследствие се извиха огромни опашки от пътници. След близо 12 часа мъжът беше арестуван, а от гарата обещаха влаковете да тръгнат възможно най-скоро.  ", "date": "2019.03.30", "title": "Протестиращ мъж предизвика транспортен хаос на лондонска гара"}
{"url": "https://www.bgonair.bg/world/2019-03-30/tereza-mey-gotvi-chetvarto-glasuvane-na-sporazumenieto-s-es", "text": "\r\n Британският премиер Тереза Мей с план да внесе за четвърти път сделката за Brexit в парламента в Лондон. Вчера споразумението, сключено с Брюксел, беше отхвърлено от депутатите за трети път. Сделката загуби доверието още при първото ѝ гласуване, когато беше отхвърлена с разлика от 203 гласа. След всяко следващо разликата става по-малка, но дали има шанс да бъде одобрена, предстои да разберем. В понеделник британските депутати ще проведат серия ориентировъчни гласувания, с които да се опитат да намерят посока, в която да продължи Brexit, съобщи репортерът на Bulgaria ON AIR Лилия Мустакова от Лондон. Спрямо резултата от вчерашното гласуване Brexit ще се състои на 12 април, което дава много малко време на депутатите.   Лейбъристите искат оставката на премиера и предсрочни избори. Хиляди се събраха да протестират, че до 29 март, когато Великобритания трябваше да напусне ЕС, нищо не се случи. Демонстраните изразиха недоволството си от работата на политиците.  ", "date": "2019.03.30", "title": "Тереза Мей готви четвърто гласуване на споразумението с ЕС"}
{"url": "https://www.bgonair.bg/world/2019-03-30/donald-tramp-zaplashi-da-zatvori-amerikanskata-granitsa-s-meksiko", "text": "\r\n Доналд Тръмп заплаши да затвори американската граница с Мексико. Причината е засиленият мигрантски поток от южната съседка.  Американският президент заяви, че може да предприеме мярката още следващата седмица. Това би навредило на икономиката и на двете страни, които имат търговски обмен на стойност милиарди долари. Мексиканският държавен глава отговори, че \"няма да се бори с Вашингтон“. А неговият външен министър написа, че страната му \"не действа на основата на заплахи“.  Голяма част от мигрантите, които търсят убежище в Съединените щати, идват от централно-американския регион. Заплахата на Тръмп обаче тревожи жителите на граничните градове.  ", "date": "2019.03.30", "title": "Доналд Тръмп заплаши да затвори американската граница с Мексико"}
{"url": "https://www.bgonair.bg/bulgaria/2019-03-30/grazhdani-ot-tsyalata-strana-se-sabraha-na-protest-sreshtu-nasilieto-nad-zhivotni", "text": "\r\n Граждани от цялата страна се събраха на протест срещу насилието над животни. Според организаторите случаите на нехуманно отношение към животните зачестяват. Недоволството е адресирано и към нехуманното отношение към четириногите от страна на кметовете на общини, както и срещу лошите условия в приютите.  Примери за издевателства над животни постъпват от цялата страна, а зоополицията засега трудно успява да реагира на всички сигнали Пред Министерския съвет се събраха хората от цялата страна, много от тях са там с кучетата си. \"Ние сме с кучета, които са малтретирани и спасени от улицата. Домашен любимец означава ти да си избереш кучето. Ние не ги избираме, ние ги спасяваме. Ние се грижим за тях независимо дали за породисти\", коментира Пламенка Калинкина от Враца пред Bulgaria ON AIR. Протестиращите искат задължително чепиране на четириногите, задължителна кастрация на всички дворни кучета и Наказателният кодекс да бъде спазван. \r\nСнимка: Pixabay  ", "date": "2019.03.30", "title": "Граждани от цялата страна се събраха на протест срещу насилието над животни"}
{"url": "https://www.bgonair.bg/bulgaria/2019-03-30/s-traditsionno-shestvie-motoristi-otkriha-sezona-v-sofiya", "text": "\r\n Традиционно в последната събота на март рев на стотици мотори огласи столичните улици. Мотористи от цялата страна дадоха старт на Мотосезон 2019 г. \n Шествието започна от площада пред храм-паметника Св. \"Александър Невски“ и завърши в пространстовото пред Националния Исторически музей в Бояна. Различното тази година беше, че организацията на мотористите премина при още по- засилени мерки за сигурност. Дали поради тази причина, или заради топлото време, но откриването премина без сериозни инциденти.  Припомняме, че макар миналата година да имаше близо 700 случая на катастрофи с мотористи, 55, от които с  фатален край,   дошлите  днес бяха позитивни и си пожелаха най-вече топло време и  безаварийни километри.     ", "date": "2019.03.30", "title": "Поставиха началото на Мотосезон 2019 година"}
{"url": "https://www.bgonair.bg/reportazhi/2019-03-30/pet-chitalishta-v-stranata-byaha-otlicheni-na-traditsionniya-konkurs-agora", "text": "\r\n Пет читалища в страната бяха отличени на традиционния конкурс АГОРА, който се провежда за десета година. Журито избра тези, които чрез своите инициативи са допринесли за подобряване на качеството на живот в общността и са предизвикали положителна промяна в своя град или село. Голямата награда тази година получи читалище \"Иван Вазов\" в Хисаря.  \"Нашият проект, който е номиниран се казва \"биотрапеза“. Изложение на еко и био продукти на производители от цяла България, което ние организирахме миналата година. Проекът предизвика много голям интерес както за местното население така и за гостите на нашия град, които са много\", сподели Георги Топузлийски. Читалището в Хисаря влезе в надпредавара с рекорден брой участници на юбилейното десето издание на конкурса АГОРА. \"Тази година имахме 62 кандидатури от цялата страна - читалищни инициативи за общността. Инициативи, които насърчават солидарността, хумаността в общностите, които подкрепят личностното и колективното развитие, създават иновации в общността\", сподели председателят на платформата Емилия Лисичкова. По повод десетото юбилейно издание на конкурса беше връчена и още една специална награда - \"Наследство БГ\" - за съхраняване на културното-историческото наследство на България.  ", "date": "2019.03.30", "title": "Пет читалища в страната бяха отличени на традиционния конкурс АГОРА"}
{"url": "https://www.bgonair.bg/world/2019-03-30/donald-tramp-otnovo-atakuva-yarostno-federalniya-rezerv-na-sasht", "text": "Американският президент Доналд Тръмп отново атакува яростно Федералния резерв на САЩ. Увеличаването на лихвените проценти беше грешка, съобщи Тръмп в Twitter, цитиран от  . Той също така обвини финансовата институция, че с политиките си по лихвените проценти е навредила сериозно на местната икономика и на фондовите пазари.  Ако Федералният резерв не бил повишил погрешно лихвените проценти, икономическата продукция би била по-висока, а глобалните фондови пазари биха били в много по-добра форма, твърди президентът. Самият Тръмп номинира председателя на Фед Джером Пауъл преди повече от година за най-високата позиция в централната банка. През последните месеци президентът критикуваше постоянно и силно Фед. Заради затягащата ѝ се парична политика той обяви, че централната банка е \"луда“ и я нарече \"нелепа“. По-рано икономическият съветник на Белия дом настоя публично за намаляване на лихвения процент. \"Федералният резерв на САЩ трябва да намали ключовите лихвени проценти с половин процентен пункт“, каза Лари Къдлоу в телевизионно интервю. Той бил съгласен с Тръмп в това отношение. Въпреки това правителството на Тръмп нямало планове да се отърве от Пауъл.  ", "date": "2019.03.30", "title": "Доналд Тръмп отново атакува яростно Федералния резерв на САЩ"}
{"url": "https://www.bgonair.bg/bulgaria/2019-03-30/rekorden-broy-ot-188-strani-shte-se-vklyuchat-v-initsiativata-chasat-na-zemyata", "text": "\r\n Отбелязваме \"Часът на Земята\". По традиция стотици държави по целия свят се включват в инициативата за опазване на околната среда. И тази година за един час ще бъдат загасени светлините в редица градове у нас. Рекорден брой от 188 страни се включват тази година в инициативата \"Часът на Земята“. Тя води началото си 2007 година, а целта ѝ е да насочи вниманието към глобалните природни проблеми.  Част от инициативата е гасенето на светлините и електроуредите за един час от 20:30 до 21:30.  През целия ден около Народния театър в София имаше и фермерски биопазар, а също и пункт за предаване на стари и неизползваеми електроуреди.  Една от малките крачки, които всеки може да направи за опазване на природата е, винаги, когато нещо в дома се счупи да бъде поправено, а не изхвърлено на боклука. В краен случай - рециклирано.  След предаването на ненужните вече вещи, всеки можеше да сдобие с био продукти от малки производители от цялата страна.  \"Този пазар е типичен пример за това как всъщност опазената природа помага за бизнеса. Всъщност грижейки се за природата спомагаме за отглеждането на продукти, от който създаваме екологични храни\", отбеляза Константин Христов от WWF България. Според доклад на WWF природата осигурява всяка година услуги на стойност 125 трилиона долара - чист въздух, храна, вода за пиене, суровини за енергия. А часът без осветление е просто повод да отдадем значимото на Земята.  За трета поредна година като част от отбелязването на \"Часът на Земята\" има и нощно изкачване на Черни връх.   ", "date": "2019.03.30", "title": "Рекорден брой от 188 страни се включват в инициативата \"Часът на Земята“"}
{"url": "https://www.bgonair.bg/reportazhi/2019-03-30/radan-kanev-shte-vodi-listata-za-evrovota-na-obedinenie-demokratichna-balgariya", "text": "\r\n Радан Кънев ще води листата за евровота на обединение \"Демократична България\", в която влизат ДСБ, \"Да, България\" и Зелените. Очакванията досегашният евродепутат Светослав Малинов да оглави евролистата на \"Демократична България\" не се оправдаха. Причина за това е скандала със закъснението му за ключовото гласуване на пакета \"Мобилност\" в европарламента.  Така, първите трима в листата ще бъдат Радан Кънев от ДСБ, Стефан Тафров от \"Да, България\" и Албена Симеонова от Зелените.  Другата коалиция вдясно - ГЕРБ и СДС ще обяви своите кандидати за евродепутати утре.  Междувременно и от АБВ обявиха готовността си за евроизборите, създавайки коалиция с познато име – \"Коалиция за България“. Така до 2013 г. се казваше коалицията, водена от БСП.  \"Ние сме алтернатива на двуполюсния модел на българската политика, няма да влизаме в режима на скандали, каквито виждаме между двете основни партии\", заяви Георги Първанов.  ", "date": "2019.03.30", "title": "Радан Кънев ще води листата за евровота на обединение \"Демократична България\""}
{"url": "https://www.bgonair.bg/reportazhi/2019-03-30/reka-struma-sabra-desetki-lyubiteli-na-raftinga", "text": "\r\n Река Струма събра десетки любители на рафтинга. Всяка година в края на март спортните клубове дават начало на сезона, а надеждите са за пълноводни реки, повече привърженици и забавления. Слънчево време, пълноводна Струма и очаквания за висок адреналин събра и тази пролет десетки любители на рафтинга. Добре екипирани, с лодки и гребла най-нетърпеливите взеха и първите си уроци. За да тренираш рафтинг, не се изискват специални умения. Важно е да си екипен играч, съветват гидовете. Ролята им в този спорт е ключова не само за безопасността на хората в лодката, а и за привличане на повече привърженици.  До седмица топящите се снегове в планините ще се влеят с притоци към река Струма. А, това означава пълноводни води и много емоции за трениращите рафтинг.   ", "date": "2019.03.30", "title": "Река Струма събра десетки любители на рафтинга"}
{"url": "https://www.bgonair.bg/bulgaria/2019-03-30/tazi-nosht-prevartame-strelktite-na-chasovnika-s-edin-chas-napred", "text": "\r\n Тази нощ преминаваме към лятното часове време. Точно в 3 часа, ще преместим стрелките на часовника с един час напред. 84 процента от европейците са против смяната на часовото време. Затова от 2021 година Европейската комисия взе решение за прекратяване на смяната.  До първи април 2020 година всички държави членки трябва да решат на лятно или зимно часово време да останат  ", "date": "2019.03.30", "title": "Тази нощ превъртаме стрелктите на часовника с един час напред"}
{"url": "https://www.bgonair.bg/bulgaria/2019-03-30/dzheni-sushi-tantsuva-v-skuta-na-mazh-chasove-sled-nepoiskanata-tseluvka", "text": "\r\n Тервел Пулев, братът на Кубрат, разпространи в социалните мрежи видео, на което се вижда как Дженифър Равало, по-известна като Джени Суши, танцува в скута на мъж, часове след \"непоисканата\", според нея, целувка.  Клипът е заснет в лобито на хотела, където е било партито по случай победата на най-добрия ни боксьор. В клипа се вижда как Кубрат Пулев седи до тях и присъствието му не притеснява репортерката. Под видеото пише:  \"03:00 ч. сутринта, няколко часа след прословутата целувка, Джени Суши в контекста на сексуално тормозената жена!\" Една целувка на Кубрат Пулев я изстреля в орбита по цял свят. Видеото, която репортерката качи след мача, събра над 1 млн. гледания.  Четири дни по-късно на специална пресконференция Джени Суши и нейната адвокатка Глория Олред заговориха за сексуално насилие.  Въпреки това опасността за кариерата на Кубрат Пулев остава. Следващият му мач, който е след няколко месеца в Ню Йорк е под въпрос.  Според правилника на Националната боксова асоциация зад океана, ако в един от щатите лиценза му бъде отнет за постоянно той автоматично губи правата си за състезание в и в останалитие щати. Засега обаче дали това ще се случи не е ясно, тъй като предстои изслушване на Кобрата на 14 май. Временното спиране на лиценза му е станало два дни преди самата Джени Суши да подаде иск, което означава, че комисията се е самосезирала.  Все още остава неясно и дали ще бъде заведен граждански иск от репортерката Равало срещу Кобрата.  ", "date": "2019.03.30", "title": "Джени Суши танцува в скута на мъж часове след \"непоисканата\" целувка"}
{"url": "https://www.bgonair.bg/economy/2019-03-30/amazon-shte-pozvoli-na-kompaniite-da-sazdavat-alexa-prilozheniya-za-svoite-sluzhiteli", "text": "Американският интернет гигант Amazon вече позволява на компании да създават гласови умения, които да се ползват в офиса с пускането на Alexa for Business, пише Engadget. Членовете ще могат да създават собствени гласово активирани команди за Alexa, без да се налага да пишат код. Гласовите приложения ще бъдат достъпни единствено за служителите на техните организации и няма да могат да се ползват на никакви устройства извън компанията, съобщава . Идеята е да може да се отговаря на повечето въпроси, които обичайно се отправят към отдела по човешки ресурси или IT екипа. Друга част от функциите на Alexa for Business могат да помагат за обучаването на нови служители, отговаряйки на основни въпроси и дори да възпроизвеждат предварително записани съобщения. Пускането на Alexa for Business е поредното усилие на Amazon да позволи на потребителите да персонализират гласовия асистент, така че да отговаря на техните нужди. Миналата година компанията въведе 50 умения, които позволяват на потребителите да програмират вътрешни шеги, да създават собствени куизове и други. Както при приложенията, уменията за гласовите асистенти като Alexa обичайно отнемат месеци, но сегашното решение на Amazon, което работи под формата на темплейти, тази задача реално се улеснява.  ", "date": "2019.03.30", "title": "Amazon ще позволи на компаниите да създават Alexa приложения за своите служители"}
{"url": "https://www.bgonair.bg/bulgaria/2019-03-30/momiche-na-19-godini-zagubi-zhivota-si-pri-tezhka-katastrofa", "text": "Момиче на 19 години загуби живота си при тежка катастрофа на пътя Разград - село Недоклан, съобщиха от МВР. Девойката се е возела на задната седалка на лек автомобил \"Фолксваген Голф\", управляван от 19-годишен от село Мортагоново. На предната седалка се возел друг 19-годишен младеж от Разград,  пише  .   Около 20.00 часа вчера, при движение с висока скорост, на десен завой водачът изгубил контрол над колата, тя излязла от пътя и се преобръщала многократно в земеделска нива.  На място умира момичето, пътникът на предната седалка е със счупена лопатка на дясната ръка. Той и водачът, който е с контузни рани, са настанени в болница без опасност за живота.  На шофьора е взета кръвна проба за наличие на алкохол. По случая се води досъдебно производство. \r\nСнимка: Pixabay  ", "date": "2019.03.30", "title": "Момиче на 19 години загуби живота си при тежка катастрофа"}
{"url": "https://www.bgonair.bg/bulgaria/2019-03-30/nova-evropeyska-direktiva-slaga-kray-na-vechnite-dlazhnitsi", "text": "\r\n Нова европейска директива слага край на \"вечните длъжници”.  По предложение на българския евродепутат Емил Радев в нея са залегнали текстове за опрощаване на дългове не само по отношение на фирмите, но и на физическите лица-потребители. \r\n\"България остана последната държава членка в ЕС с вечни длъжници. Процедури за обявяване на личен фалит или абсолютна давност има във всяка една друга европейска държава-членка,“ обясни в разговор с Милена Милотинова за предаването \"Брюксел 1\" евродепутатът. По думите му над 600 хил. български семейства дължат суми. Имат и образувани изпълнителни производства.  \"Това е огромна сума, огромна цифра български граждани и голяма част от тях не могат да платят задълженията си години наред. Въпреки че имуществото им бива отнето, продадено, те продължават да дължат, да се трупат лихви, да се трупат разноски. И по никакъв начин тези хора не могат да се освободят от дълговете си, да започнат начисто, наново и затова ние сме длъжни да им дадем втори шанс,“ заяви Емил Радев. Той посочи, че ЕС губи от фалити на на фирми 1 700 000 работни места всяка година. Затова даването на втори шанс, преструктурирането на дружествата ще доведе до много по-малко фалити, което ще запази милиони работни места в ЕС. \"Въвеждат се много по-ясни процедури за преструктуриране, за даване на втори шанс, за освобождаване от част от задълженията на търговците при невъзможност да се изплащат и това всичко цели да не фалират компаниите, да не се стига до процедурите по фалит, за да се запазят действащи фирмите, малките и средни предприятия, да могат да запазят работните места, защото ЕС губи от фалити на на фирми 1 700 000 работни места всяка година. Затова даването на втори шанс, преструктурирането на дружествата ще доведе до много по-малко фалити, което ще запази милиони работни места в ЕС\", обясни евродепутатът. \"Tази директива (б.р. - Директива за повишаване на ефективността на процедурите за преструктуриране, несъстоятелност и опрощаване на задължения) унифицира европейските практики и дава наистина възможност за втори шанс на изпадналите в затруднение търговци, предприемачи и физически лица.“    ", "date": "2019.03.30", "title": "Нова европейска директива слага край на \"вечните длъжници”"}
{"url": "https://www.bgonair.bg/bulgaria/2019-03-30/borisov-nikoy-ne-ni-e-okazval-natisk-za-zakona-za-veroizpovedaniyata", "text": "\r\n Извънредна среща късно снощи между турския вицепрезидент Фуат Октай и българския премиер Бойко Борисов в Букурещ.  След разговор, продължил близо пет часа, двамата не постигнаха съгласие по дипломатическото напрежение след думите на външния министър на Турция Мевлют Чавушоглу за намеса на Анкара в приемането на промените в Закона за вероизповеданията у нас.  \r\nБългарският парламент разреши разсрочване на задълженията на вероизповеданията и отказа да забрани даренията от чужбина. Премиерът Борисов добави, че турските представители не считали, че Чавушоглу е засегнал България и изказването му било извадено от контекста.  \"Ако преценят, че Чавушоглу трябва да си поднесе извиненията, да го направи. Аз бях неотстъпчив за всякакви други варианти. Въпросният външен министър казва, че ни е оказан натиск, което не е истина. Никой не ми се е обаждал и не ми е оказвал натиск. Разбирам, че са в избори, но и ние сме в избори\", заяви премиерът. \r\nВторият човек в ГЕРБ и доскорошен председател на Парламентарната група на партията Цветан Цветанов също потвърди, че не е имало намеса на турската страна в поправките в Закона за вероизповеданията. В Поморие той коментира, че при гласуването на промените са били водени от интересите на вероизповеданията у нас. По думите му изказванията по темата трябва да бъдат умерени, защото има потенциален риск от миграционна вълна. \r\n  ", "date": "2019.03.30", "title": "Борисов: Никой не ни е оказвал натиск за Закона за вероизповеданията"}
