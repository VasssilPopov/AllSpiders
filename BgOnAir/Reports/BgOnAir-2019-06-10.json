{"url": "https://www.bgonair.bg/world/2019-06-10/shvedski-politsai-prostelyaha-mazh-zaplashval-che-pritezhava-bomba", "text": "Шведски полицаи простреляха мъж в град Малмьо, който заплашил, че притежава бомба. Инцидентът се случил на централната железопътна гара в града.  Рано сутринта в полицията бил подаден сигнал за агресивен мъж на средна възраст. Той подритвал чанта и крещял, че в нея има взривно устройство. Полицаите го простреляли, след като се опитал да избяга.  Откаран е в болница, но няма информация за състоянието му. Не се потвърждава и дали наистина в чантата му е имало бомба. Според очевидци обаче е била извършена детонация. Харесайте и страницата ни във Facebook ", "date": "2019.06.10", "title": "Шведски полицаи простеляха мъж, заплашвал, че притежава бомба"}
{"url": "https://www.bgonair.bg/economy/2019-06-10/nsi-otchete-poveche-mesta-za-nastanyavane-i-po-golyama-zaetost-prez-april", "text": "Повече места за настаняване на туристите и по-голяма заетост, отчете Националният статистически институт през април. Растат и приходите от нощувки, като продължава тенденцията най-голям да е интересът на българите и чуждестранните гости към местата за настаняване с 4 и 5 звезди. През април в страната са функционирали 2052 места за настаняване с над десет легла – хотели, мотели, къмпинги, хижи и други места за краткосрочно настаняване. Броят на стаите в тях е 74,6 хил., а на леглата – 157,9 хиляди. В сравнение с година по-рано, общият брой на местата за настаняване, предоставяне през периода, се увеличава с 0,7%, а на леглата в тях – с 10%. Общият брой на нощувките във всички места за настаняване, регистрирани през април, е 962,7 хиляди, което е със 7,6% повече в сравнение с година по-рано, като най-голямо увеличение на нощувките (с 12,3%) се наблюдава в местата за настаняване с 4 и 5 звезди. През четвъртия месец от годината в хотелите с 4 и 5 звезди са реализирани 77% от общия брой нощувки на чужди граждани и 36,9% – на българи. В местата за настаняване с три звезди са осъществени 15,1% от нощувките на чужди граждани и 31,7% - на българи, докато в останалите места за настаняване (с 1 и 2 звезди) те са съответно 7,9 и 31,4%. Броят на пренощувалите лица в местата за настаняване през април се увеличава с 4,3% на годишна база и достига 450,7 хиляди, като е регистрирано увеличение както при българските граждани, така и при чуждите, съответно с 4,3 и 4,2%. Българите, нощували в местата за настаняване през април, са 281,8 хиляди и са реализирали средно по две нощувки. Чуждите граждани са 168,9 хиляди и са реализирали средно по 2,4 нощувки, като 75,1% от тях са нощували в хотели с четири и пет звезди. Общата заетост на леглата в местата за настаняване през април е 22,9%, като се увеличава с 0,9 процентни пункта на годишна база. Най-висока е заетостта на леглата в хотелите с четири и пет звезди – 26,6%, следват местата за настаняване с три звезди – 23,8%, и с една и две звезди – 16,5%. Приходите от нощувки през април достигат 51,7 млн. лева, или с 9,9% повече в сравнение с година по-рано. Регистрирано е увеличение на приходите както от български граждани – с 14,5%, така и от чужди граждани – с 6%.", "date": "2019.06.10", "title": "НСИ отчете: Повече места за настаняване и по-голяма заетост през април"}
{"url": "https://www.bgonair.bg/reportazhi/2019-06-10/kkmetat-na-medeni-polyani-spiral-toka-na-nepravilno-glasuvali-", "text": "\r\n Проверки започнаха в родопското село Медени поляни. Според местните жители кметът спирал тока на \"неправилно гласували\". Той продавал ток на няколко домакинства от трафопоста на кметската сграда. Семейството на Салия твърди, че няколко дни след като кметът разбрал, че са гласували по съвест, а не по указания начин, токът в къщата им бил спрян. Обяснението на кмета обаче е различно - токът е спрян, за да се предотврати късо съединение, а случващото се в момента е политическа атака. Според него нито едно друго семейство от селото не се захранва с ток от общината. Проверката назначена от община Сърница ще продължи през цялата седмица. Харесайте и страницата ни във Facebook ", "date": "2019.06.10", "title": "Кметът на Медени поляни спирал тока на \"неправилно гласували\" ?"}
{"url": "https://www.bgonair.bg/denqt-on-air/2019-06-10/pet-poredni-godini-ima-izlishatsi-v-byudzheta-danatsite-tryabvalo-da-se-namalyat", "text": "\r\n Вицепремиерът Томислав Дончев предлага намаляването на партийната субсидия и ДДС-то да се обсъждат в пакет.  Според него предложението за намаляване на партийните субсидии е популизъм на гърба на партиите, а предложението за намаляване на ставките за някои храни - на гърба на държавата. Икономистът Владимир Каролев обясни, че диференцирането на ДДС-то в Румъния например, е довело до сериозен спад на приходите и до данъчни измами. \"Никакво доказателство няма, че ако се намали ДДС-то на каквото и да е, цената му ще падне. Двама български финансови министри бяха наградени за това, че имаме една от най-високите събираемости на ДДС. Не виждам защо нещо, което работи, да се бърка\", коментира Каролев в \"Денят ON AIR\".  Според него разговорът по темата трябва да се проведе в друга посока като намаляване на данъците. \"Трябва да се намалят, защото в бюджета има излишъци пет поредни години\", посочи икономистът пред Bulgaria ON AIR. Каролев беше категоричен, че предложенията на партиите за намаляването на ДДС-то на тези определени продукти са абсолютен популизъм или неразбиране на елементарни икономически процеси.   ", "date": "2019.06.10", "title": "Пет поредни години има излишъци в бюджета, данъците трябвало да се намалят"}
{"url": "https://www.bgonair.bg/reportazhi/2019-06-10/nad-3-hilyadi-zhalbi-sreshtu-firmite-za-barzi-krediti-sa-postapili-za-tri-godini-maya-manolova", "text": "\r\n Над 3 хиляди жалби срещу фирмите за бързи кредити е получила за три години омбудсманът Мая Манолова.  Въпреки че от една година банковата статистика отбелязва забавяне на ръста на заемите, които отпускат т.нар. фирми за \"бързи кредити\", техният размер съвсем не е малък.  По данни на БНБ за първото тримесечие на 2019 г. са отпуснати кредити в размер на 2 млрд. 522 млн. лева, като 200 млн. от тях са т.нар. \"лоши кредити\" - забавените за връщане. Според данните на асоциацията на колекторите, всеки пети необслужен кредит идва именно от фирми за бързи кредити.  Заради зачестилите жалби от страна на граждани, омбудсманът призова за законодателни промени, които да гарантират повече контрол. Днес по време на кръгла маса, Мая Манолова очерта редица проблеми в сектора, сред които прекомерните лихви и такси, едностранната промяна на дължима лихва, такси за експресно отпускане на кредит и други.  Често фирмите за бързи кредити не извършват задълбочени проверки на клиента. Това води до отпускане на значителни средства на неплатежоспособни лица или дори до измами, в които някой се оказва длъжник без да е теглил кредит. Такъв е и случаят на Тихомир, който миналата година разбира, че дължи кредит, който никога не е теглил. Впоследствие разбира, че кредитът не е един. Общо 5 заема са изтеглени на негово име от фирми за бързи кредити.   ", "date": "2019.06.10", "title": "При Мая Манолова: За 3 години 3 хил. жалби срещу бързите кредити"}
{"url": "https://www.bgonair.bg/reportazhi/2019-06-10/hilyadi-izlyazoha-na-protest-v-haiti-i-poiskaha-ostavkata-na-prezidenta", "text": "\r\n Ширещата се корупция, бедността и инфлацията за пореден път накараха хиляди хаитяни да излязат по улиците на столицата Порт о Пренс. Демонстрантите настояват президента Жовенел Моиз да подаде оставка, заради съмнения за присвояване на средсва и злоупотреба с власт.  Стигна се до напрежение и сблъсъци. Двама души загинаха, а най-малко четирима бяха ранени по време на демонстрациите. Бурните протести прерастнаха в безредици. Демонстрантите запалиха сгради и полицейски автомобили. Заради мащабното шествие беше блокирано движението, а десетки търговски обекти затвориха врати.  Протестиращите стигнаха до президентството, където органите на реда ги очакваха с барикада и сълзотворен газ. Най-малко 12 души са били арестувани. Протестите в една от най-бедните страни в света избухнаха с пълна сила в началото на 2019 година.  Детонатор на напрежението беше огромен корупционен скандал, в който бяха замесени имената на най-малко 14 бивши правителствени служители, включително и на действащия президент на страната – Жовенел Моиз и неговия предшественик Мишел Мартели.  Харесайте и страницата ни във Facebook ", "date": "2019.06.10", "title": "Хиляди излязоха на протест в Хаити и поискаха оставката на президента"}
{"url": "https://www.bgonair.bg/denqt-on-air/2019-06-10/nov-zdraven-model-ot-septemvri-no-kakav-shte-e-toy", "text": "\r\n НЗОК ще плаща разсрочено дълговете си към болниците, а здравният министър Кирил Ананиев предлага нов здравен модел от септември и карта за донорство.  Председателят на Националната пациентска организация д-р Станимир Хасърджиев и бившият директор на \"Пирогов\" д-р Спас Спасков коментираха възможностите около новия модел в студиото на \"Денят ON AIR\". \"Всички говорим за нов модел, но никой не е споменал как ще изглежда. Трябва да се казва точно и ясно кое ще се промени\", изтъкна д-р Спас Спасков. По думите на Станимир Хасърджиев промените, които трябва да се направят в здравната система, са най-вече в две посоки.  \"Първата - средствата, които харчим за здравеопазване, многократно надхвърлят тези, които успяваме да съберем чрез Здравната каса. Трябва да се намери начин да събираме повече пари. Второ - не по-малко важно е така да се прекрои системата, че да е сигурно, че тези пари отиват при пациенти, които наистина имат нужда и Касата плаща за доказано лечение, методики и резултат\", коментира председателят на Националната пациентска организация пред Bulgaria ON AIR. Според бившия директор на \"Пирогов\" трудно биха се събирали повече средства, защото единственият начин да се направи е чрез хората, а те не искат да плащат допълнително. По думите му може би трябва да се дадат повече възможности на частните осигурителни дружества. \"Най-добрият модел е този, който ще подсигури лечението на хората, когато имат нужда, както и спокойствието на медицинските екипи, че ще могат да се погрижат за тях\", посочи д-р Хасърджиев.  Според него най-ефективните модели са тези, при които се събират парите, докато си здрав, а когато се разболееш не се налага да доплащаш.  ", "date": "2019.06.10", "title": "Министър Ананиев обещава нов здравен модел от септември, но какъв ще е той?"}
{"url": "https://www.bgonair.bg/world/2019-06-10/kanada-zabranyava-upotrebata-na-plastmasovi-izdeliya-do-2021-g", "text": "Канада се включи във войната срещу пластмасата. Премиерът на страната Джъстин Трюдо обяви, че забраната на пластамсови изделия за еднократна употреба ще влезе в сила до 2021 година. Той заяви, че замърсяването с пластмаса е \"световен бич\". Трюдо уточни, че страната му следва примера на Европейския съюз. През март Европейският парламент реши с голямо мнозинство да наложи широкообхватна забрана на пластмасовите стоки като бутилки, сламки и найлонови торбички. Целта е да се намали замърсяването от неразградимите предмети, които попадат във водните басейни и полетата. Европейските страни изразиха подкрепата си, но трябва да гласуват мярката, за да влезе тя в сила.  ", "date": "2019.06.10", "title": "Канада забранява употребата на пластмасови изделия до 2021 г."}
{"url": "https://www.bgonair.bg/world/2019-06-10/honkong-stotitsi-hilyadi-protestiraha-sreshtu-zakonoproekt-za-ekstraditsiyata", "text": "\r\n Стотици хиляди протестираха в Хонконг срещу нов спорен законопроект за екстрадицията. Той ще позволи заподозрени за престъпления да бъдат изпращани в континентален Китай за процес. Според критиците му текстът може да бъде използван от властите в Пекин за атаки срещу дисиденти, живеещи в Хонконг. Също така мнозина се съмняват в независимостта на китайската съдебна система. Според организаторите вчерашното шествие е събрало 1 милион души, което го прави най-големия протест в специалния административен район от повече от 20 години насам. След края на официалната демонстрация стотици влязоха в сблъсъци с полицията. Те се опитаха да нахлуят в местния парламент и разхвърляха ограждащите го метални бариери. Органите на реда отвърнаха с палки и лютив спрей. Харесайте и страницата ни във Facebook ", "date": "2019.06.10", "title": "Хонконг: Стотици хиляди протестираха срещу законопроект за екстрадицията"}
{"url": "https://www.bgonair.bg/denqt-on-air/2019-06-10/shte-ima-li-realna-data-za-prisaedinyavaneto-na-severna-makedoniya-v-evropeyskiya-sayuz", "text": "\r\n Решението за дата за започване на преговори за членство на Северна Македония в Европейския съюз най-вероятно може да се очаква през юли. Страните членки на ЕС ще обсъдят този въпрос на срещата на върха в Люксембург на 18 юни.  Според някои електронни издания канцлерът Германия Ангела Меркел се противопоставя на започването на преговори за македонското членство в Европейския съюз. Така ли е наистина? По темата говори доц. Спас Ташев от \"Института за изследване на населението и човека\" при БАН. \"За всички е очевидно, че дата няма и скоро няма да има. Още преди изказването на министър-председателя на страната Зоран Заев, че правителството ще подаде оставка, ако не получи дата за преговори, беше ясно, че в държави в Западна Европа има доста голяма съпротива за разширяването на ЕС на този етап\", отбеляза Ташев. По думите му присъединяването на икономически слаба държава като Македония в Европейския съюз няма да доведе до укрепването му, а до допълнително отслабване. На въпрос какво се случва след подписване на договора за добросъседство с Македония, гостът в \"Денят ON AIR\" отговори: Според него големият ни спор със Северна Македония никога не е бил античността. Относно предложението на македонската страна да се чества 7 октомври – деня, в който костите на Гоце Делчев са предадени от комунистическата власт в София на Скопие, Ташев смята, че това е подигравка. \"На следващите срещи между България и Македония не трябва да дискутираме една или друга личност или събитие, а изразяване на позицията ни, например по отношение членството на Македония в Европейския съюз\", посочи той пред Bulgaria ON AIR.  Според него трябва да се разработи такъв подход, който да доведе до част от преодоляването на негативни резултати и спорове.  ", "date": "2019.06.10", "title": "Ще има ли реална дата за присъединяването на Северна Македония в Европейския съюз?"}
{"url": "https://www.bgonair.bg/world/2019-06-10/pozhar-izpepeli-zhilishtna-sgrada-v-london", "text": "Голям пожар изпепели 20 апартамента в жилищна сграда в Източен Лондон. Причината засега е неизвестна.  Мъж и жена са получили първа помощ заради вдишания горещ дим.  Близо 100 пожарникари в продължение на два часа и половина гасиха огъня, обхванал 6 от етажите на блока. Засегнати са и други 10 апартамента.  Местните разказват, че неведнъж са подавали сигнали и изразявали опасения за дървените балкони на сградите в квартала.", "date": "2019.06.10", "title": "Пожар изпепели жилищна сграда в Лондон"}
{"url": "https://www.bgonair.bg/world/2019-06-10/kran-se-stovari-varhu-blok-v-dalas-ubi-edin-i-rani-shestima", "text": "Тежък инцидент в американския град Далас. Един човек загина, а други шестима бяха ранени, след като строителен кран падна върху жилищна сграда. Двама от пострадалите са в критична състояние.  Най-вероятната причина за трагедията са силните ветрове. Пет етажа от сградата са напълно унищожени, има щети и по паркинга.  Засега няма данни за изчезнали хора. На място са изпратени спасителни екипи със специално обучени кучета. Харесайте страницата ни във Facebook ", "date": "2019.06.10", "title": "Кран се стовари върху блок в Далас, уби един и рани шестима"}
{"url": "https://www.bgonair.bg/world/2019-06-10/sled-izbornite-zagubi-tsipras-shte-iska-ot-gratskiya-prezident-da-razpusne-pravitelstvoto", "text": "Днес Алексис Ципрас ще помоли гръцкия президент Прокопис Павлопулос да разпусне парламента и да свика предсрочни избори. Премиерът обеща да направи това, след като загуби европейските избори в края на май. Тогава неговата лява партия \"Сириза\" изостана с цели 10% от опозиционната \"Нова демокрация\". Седмица по-късно десницата спечели и двата най-големи града в Гърция плюс всички региони на местния вот. Очаква се предсрочните избори да се проведат на 7 юли. Харесайте и страницата ни във Facebook ", "date": "2019.06.10", "title": "Ципрас иска от гръцкия президент да разпусне правителството"}
{"url": "https://www.bgonair.bg/world/2019-06-10/zapaliha-turski-diplomaticheski-koli-v-solun", "text": "Неизвестни лица запалиха автомобили на турската дипломатическа мисия в Солун. Полицията разследва причините. Автомобилите са били запалени в разстояние на няколко минути и са унищожени напълно. Изгорели са и други коли, паркирани до тях, предаде БНР. Пожарникарите потвърдиха, че палежът е умишлен. Медиите предполагат, че става въпрос за организирана акция на анархисти заради засиленото напрежение в Егейско море, където ежедневно турски самолети навлизат в гръцкото въздушно пространство. Прави впечатление, че палежите на дипломатическите автомобили станаха часове след изказване на бившия гръцки премиер Симитис за риск от нов \"горещ инцидент между Гърция и Турция\" във връзка със спора за няколко гръцки острова. Снимка: Pixabay", "date": "2019.06.10", "title": "Запалиха турски дипломатически коли в Солун"}
{"url": "https://www.bgonair.bg/world/2019-06-10/trima-dushi-sa-postradali-pri-eksploziya-v-kmetstvoto-na-roka-di-papa", "text": "Трима души, сред които две деца, са пострадали при експлозия в сградата на кметството на градчето Рока ди Папа, на около 25 километра югоизточно от Рим. Едно от децата е с тежки наранявания. По първоналчални данни взривът е причинен от изтичане на газ. Районът е евакуиран. Полицията е започнала разследване, но се смята че течът е причинен от ремонт, извършван в близост до сградата.", "date": "2019.06.10", "title": "Трима души са пострадали при експлозия в кметството на Рока ди Папа"}
{"url": "https://www.bgonair.bg/denqt-on-air/2019-06-10/ikonomist-s-namalyavane-na-dds-to-krayniyat-potrebitel-pak-shte-ostane-oshteten", "text": "\r\n От ДПС подготвят законодателни промени, с които да се намали ДДС-то на хляба, лекарствата и книгите. Също така предлагат и да бъдат построени нови детски градини, които да бъдат безплатни. Нужна ли е тази промяна и ще доведе ли до намаляване на цената за крайния потребител, а не за търговеца? Темата коментира икономистът проф. Боян Дуранкев. \"Крайният потребител пак ще бъде ощетен. В момента, след 30 години преход, ние се намираме на дъното на доходите за голямата част от хората и на върха на доходите за друга част от хората\", посочи Дуранкев. Той отбеляза в студиото на \"Денят ON AIR\", че България е страната, в която от 2010 година насам неравенството нараства най-бързо.  По думите му плоският данък е един от най-лошите, които са били измисляни в света и не е повлиял на икономиката. Дуранкев е на мнение, че българските политици трябва да взимат пример и да последват идеите на политически лидери като Меркел и Макрон за такива ситуации, за да има резултат. Според него България се нуждае от цялостна данъчна реформа. По темата за намаляването на партийната субсидия той коментира, че 1 лев стига на българските политици да вършат добра работа. \"Милионерските партии си пазят монопола. Интересно какво ще правят депутатите в Европейския парламент?\", посочи гостът на Bulgaria ON AIR. По думите му намаляването на партийните субсидии е добър ход, а премахването им ще бъде още по-добър.  ", "date": "2019.06.10", "title": "Икономист: С намаляване на ДДС-то крайният потребител пак ще остане ощетен"}
{"url": "https://www.bgonair.bg/world/2019-06-10/koy-shte-nasledi-tereza-mey-stavat-yasni-ofitsialnite-kandidaturi", "text": "\r\n Днес ще станат ясни официално имената на претендентите за поста на Тереза Мей като лидер на британската Консервативна партия.  Те трябва да подадат кандидатурите си до довечера. До момента устни заявки подадоха 11 политици, но до края на деня броят им може да се увеличи или да намалее.  Изборът на лидер ще се състои в няколко етапа. В първия депутатите от партията ще гласуват на принципа на елиминациите, докато не останат само двама кандидати. Техните имена ще бъдат подложени на вота на всички членове на Торите. Очаква се резултатът да стане ясен около 22 юли.  А вчера смятаният за фаворит за победата Борис Джонсън обяви, че ако стане премиер, ще откаже да плати фактурата за Brexit.  По-рано Лондон и Брюксел се споразумяха Великобритания да изплати 44 млрд. евро, за да покрие поетите ангажименти към Европейския съюз до развода. Снимка: Reuters", "date": "2019.06.10", "title": "Кой ще наследи Тереза Мей? Стават ясни официалните кандидатури"}
