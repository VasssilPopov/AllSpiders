{"url": "https://www.bgonair.bg/world/2018-05-16/arestuvaha-41-balgari-za-trafik-na-hora-v-ispaniya", "text": "41 българи бяха арестувани при специализирана операция на испанската полиция срещу престъпна група, занимавала се с трафик на хора и сексуална експлоатация на непълнолетни. При операцията в Испания са освободени 14 жертви, 12 от които са непълнолетни. А други четири момичета - в други европейски страни.  Разследването е започнало през август 2017 г. във връзка с получена информация за група, която се занимавала с кражби от испански магазини, а откраднатото продавала в различни европейски страни.", "date": "2018.05.16", "title": "Арестуваха 41 българи за трафик на хора в Испания"}
{"url": "https://www.bgonair.bg/world/2018-05-16/osadiha-mazh-v-gartsiya-zaradi-emotikon-vav-facebook", "text": "Първи случай на осъден заради Facebook. Мъж от гръцкия град Волос получи шест месеца лишаване от свобода заради използването на усмихнат емотикон в социалната мрежа. Макар и да звучи парадоксално, той е осъден за професионална клевета, тъй като публикувал засмяно личице под реклама на бизнес дама в социалната мрежа. Според гръцкия съд емотиконът под поста на дамата е обиден. Снимка: Pixabay", "date": "2018.05.16", "title": "Осъдиха мъж в Гърция заради емотикон във Facebook"}
{"url": "https://www.bgonair.bg/world/2018-05-16/sasht-blokiraha-rezolyutsiya-za-smartta-na-tsivilni-kray-ivitsata-gaza", "text": "След кървавата ескалация в Близкия изток Съединените щати блокираха резолюция на Съвета за сигурност на ООН, искаща международно разследване за убитите. 60 палестинци бяха застреляни от израелските сили за сигурност край ивицата Газа в понеделник. Вчера жертвите бяха две.  Днес палестинският външен министър подписа документите, с които ще сезира Международния съд за \"военни престъпления\" от страна на Израел.  В петък в Женева ще се проведе извънредно заседание на Съвета на ООН за човешките права. А утре министрите на външните работи на арабските страни се събират също извънредно в Кайро, за да обсъдят \"израелската агресия срещу палестинския народ\".", "date": "2018.05.16", "title": "САЩ блокираха резолюция за смъртта на цивилни край ивицата Газа"}
{"url": "https://www.bgonair.bg/world/2018-05-16/dazhd-gradushka-i-moshtni-buri-udariha-severoiztochnata-chast-na-sasht", "text": "Лошо време връхлетя САЩ. Мощни бури, придружени от проливни дъждове, силен вятър и градушка удариха североизточната част на Съединените щати. Стихията доведе до прекъсване на електрозахранването на хиляди домове и до смущения в градския транспорт. Най-сериозно засегнати от бурите са Мериленд, Ню Хемпшир, Охайо, Пенсилвания, Ню Йорк и Кънектикът. Съобщава се за двама загинали след като били затиснати от паднали дървета.", "date": "2018.05.16", "title": "Дъжд, градушка и мощни бури удариха североизточната част на САЩ"}
{"url": "https://www.bgonair.bg/science/2018-05-16/mtel-predstavya-noviya-huawei-mediapad-m5", "text": "\r\n Мтел пусна в продажба новия \"Huawei MediaPad M5\", който предлага повече от интересни екстри. Той е първият таблет в света, чийто корпус е изработен от 2,5D стъкло и има заоблени ъгли, което го прави изключително удобен за държане в ръка.  Освен това таблетът поддържа 4G мрежа, което позволява да бъде използван навсякъде в мобилната мрежа на Мтел. Моделът се предлага за 529,99 лева в брой или за 25,99 лева на месец с план \"Мтел Сърф XL\".  Седмица след края на битката в Мадрит, ТОП тенисистите на ATP ще се срещнат отново, този път в Рим. Вечният град донесе късмет на младата тенис звезда Александър Зверев. Германецът положи началото на кризата на големия Новак Джокович, който и до днес не може да се съвземе от най-големия трус в кариерата си.  Това е и последната важна проверка преди \"Ролан Гарос\" и за Григор Димитров ще бъде ценно да научи още неща за играта си на червено. Гледайте турнира и всички мачове на Григор Димитров по \"Mtel Sport 1\". И този път операторът не пропуска месечната си игра. Отговаряйте правилно на въпросът под новините във Facebook страницата на Мтел и може да спечелите смартфона \"Nokia 2\". Ето го и самият въпрос: Как се казва новият таблет, който Мтел пусна в продажба?", "date": "2018.05.16", "title": "Мтел представя новия \"Huawei MediaPad M5\""}
{"url": "https://www.bgonair.bg/world/2018-05-16/istoricheskata-sreshta-mezhdu-tramp-i-kim-chen-un-mozhe-da-propadne", "text": "Северна Корея отправи предупреждение към Съединнеите щати. Пхенян заплаши да отмени историческата среща на върха, насрочена за 12 юни в Сингапур, на която трябва да разговарят лидерът Ким Чен Ун и Доналд Тръмп, ако Вашингтон продължи да настоява Севера едностранно да се откаже от ядрения си арсенал. Държавният департамент на САЩ обаче заяви, че продължава да се подготвя за срещата на високо равнище \"Тръмп-Ким\" и че не е наясно да има някакви промени в позицията на Северна Корея. По-рано Пхенян отмени разговорите си на високо ниво с Южна Корея заради съвместните военни учения със САЩ. Северна Корея определи ученията за провокация и репетиция за нашествие.", "date": "2018.05.16", "title": "Историческата среща между Тръмп и Ким Чен Ун може да пропадне"}
{"url": "https://www.bgonair.bg/economy/2018-05-16/kabinetat-odobri-voenni-proekti-za-33-mlrd-leva", "text": "\r\n Министрите предложиха на Народното събрание да приеме проектите за придобиване на нов тип боен самолет и за превъоръжаване на Сухопътните войски. Те са част от цялостната концепция за модернизация на въоръжените сили, съобщи правителственият пресцентър. Проектът за Сухопътните войски предвижда закупуване на 150 единици бойна и специална техника (бронирани машини - бел. р.), системи и допълнително оборудване, както и обучение на състава. Той ще бъде реализиран за 12 години и ще струва 1,4 млрд. лева с ДДС. Проектът за Военновъздушните сили залага 16 самолета да бъдат доставени на два етапа. През първия етап, който е финансово осигурен с 1,8 млрд. лв. с ДДС, е предвидено да се придобият не по-малко от осем изтребителя. С тези средства ще бъдат заплатени самолетите, наземното обслужване, обучението на състава, първоначалната интегрирана логистична поддръжка (за период от 3 години) и въоръжението. На днешното си заседание министрите одобриха и предлагат на Народното събрание да приеме Доклада за състоянието на отбраната и въоръжените сили за 2017 г. Там се отчита, че през миналата година са проведени 290 учения, което е с 11% повече от предходната година. Формирования и отделни военнослужещи са участвали в осем мисии и операции зад граница.  Формирования от Българската армия са участвали в 69 мероприятия по оказване на помощ на населението при тежки зимни условия, пожари, наводнения и транспортиране на болни. Изпълнението на тези задачи е осъществено от 1198 военнослужещи и 184 единици техника. В операцията за съвместни действия с органите на МВР по охрана на държавната граница с Турция средномесечно са участвали около 240 военнослужещи и 70 единици техника. Основният извод от документа е, че българските въоръжени сили са в състояние да изпълняват задачите си, но със затруднения и повишен риск. Основните проблеми са свързани с непопълнения състав от военнослужещи, който е достигнал 20% от щатния състав и засяга в най-голяма степен Сухопътните войски; недостатъчното ресурсно осигуряване; затрудненията по поддържането и развитието на отбранителните способности.", "date": "2018.05.16", "title": "Кабинетът одобри военни проекти за 3,3 млрд. лева"}
{"url": "https://www.bgonair.bg/world/2018-05-16/novi-dvama-ubiti-sled-sblasatsite-v-ivitsata-gaza-vchera", "text": "\r\n Двама палестинци убити и над 400 ранени. Това е равносметката след вчерашните ожесточени сблъсъци в Ивицата Газа. В протестите са взели участие около 4000 души, което е значително по-малко в сравнение с предишния ден, който беше обявен за най-кървавия в региона от войната през 2014 година насам. Международната общност осъди остро действията на израелските сили за сигурност. Темата за масовите протести в Ивицата Газа след преместването на американското посолство в Ерусалим бяха тема на разговор и между турския президент Реджеп Ердоган и британския премиер Тереза Мей. Тя заяви, че насилието в Газа е трагично и трябва да има независимо разследване.  Израел изгони турския консул в Ерусалим. Според говорител на външното министерство той е бил повикан и му е било казано да се върне в Турция за консултации за известен период. По-рано Турция също поиска от посланика на Израел в Анкара временно да напусне страната.", "date": "2018.05.16", "title": "Нови двама убити след сблъсъците в Ивицата Газа вчера"}
{"url": "https://www.bgonair.bg/sutreshen-blok/2018-05-16/energien-ekspert-ochakva-poskapvane-na-toka-s-do-1-za-potrebitelite", "text": "\r\n От КЕВР прогнозираха покачване на цените на газ, парно и електроенергия, което според председателя на комисията е причинено от тенденцията за скок на цените на петрола на международните пазари.  Според енергийният експерт Еленко Божков една такава зависимост е нормална, защото методиката, по която се определят цените на електроенергията у нас го позволява. \"Цената на природния газ се определя от цените на дериватите на нефта. Расте цената на нефта, расте и цената на дериватите, а от там в България расте цената на природния газ\", обясни бившият член на КЕВР Еленко Божков в ефира на  . Той каза също, че увеличението на цената на тока за крайните потребители ще се отрази с по-малко от стотинка. \"Няма как да не станат реалност. Това са договорите ни с Газпром. По този начин се определя цената, за съжаление\", подчерта Божков пред  . Бившият член на КЕВР допълни също, че цената на електроенергията у нас е на едно от ниските нива в Европа, но настоя, че трябва цените да се отнасят към покупателната способност на гражданите, а в това отношение сме по-назад.", "date": "2018.05.16", "title": "Енергиен експерт очаква поскъпване на тока с до 1% за потребителите"}
{"url": "https://www.bgonair.bg/reportazhi/2018-05-16/sherpite-chernorabotnitsi-no-ne-i-garantsiya-sreshtu-smartta", "text": "\r\n Във всяка спасителна операция в Хималаите неизменно участие взимат местните водачи. Древно племе номади, преди 500 години шерпите прекосяват Хималаите от Тибет към Непал. Бедни фермери, живеещи в планините, през 20-те години на XX век те посрещат първите английски експедиции. Започва ерата на големите обсади на хималайските върхове. Тя преобръща живота им.  Чужденците наемат шерпите за носачи. Едва през 1952 година за първи път шерпа е повишен в \"член на експедиция\". Днес местните водачи са много повече от просто носачи. Те вършат цялата черна работа на участниците в предимно комерсиалните експедиции – подготвят трасетата, фиксират осигурителните въжета, правят лагерите, осигуряват кислорода и храната за алпинистите.  Шерпите обаче не са гаранция срещу смъртта. Заради драматичния скок на експедициите в Хималаите през последните години се наблюдава и ръст при загиналите. Според статистиката смъртността на шерпите е по-висока от тази на военните в Ирак.", "date": "2018.05.16", "title": "Шерпите - невъзпятите герои на планината"}
{"url": "https://www.bgonair.bg/world/2018-05-16/tribuna-na-trenirovachnata-baza-v-barselona-se-sruti-18-dushi-postradaha", "text": "\r\n 18 души пострадаха, след като се срути трибуна на тренировъчна база в Барселона. Инцидентът станал по време на интервю с футболиста Андрес Иниеста за испанско телевизионно шоу.  На любителски видеоклипове се вижда, че настава паника, а присъстващите се разбягват. На място са пристигнали екипи на спешна помощ.", "date": "2018.05.16", "title": "Трибуна на тренировъчната база в Барселона се срути - 18 души пострадаха"}
{"url": "https://www.bgonair.bg/world/2018-05-16/liderite-na-stranite-v-es-i-tezi-ot-zapadnite-balkani-pristigat-u-nas", "text": "\r\n Снимка: Олег Попов (Bulgaria ON AIR) В България пристигат лидерите на 28-те страни членки на Европейския съюз и правителствените и държавни глави на страните от Западните Балкани. Поводът е срещата на върха утре. Министър-председателят на Испания обаче няма да участва, заради присъствието на президента на Косово Хашим Тачи. Мариано Рахой е на двудневна официална визита у нас по покана на премиера Бойко Борисов. Днес той ще участва в срещата на върха на ЕНП в резиденция Бояна. Председателят на Европейския съвет Доналд Туск също пристига у нас и той ще има среща с българския премиер Бойко Борисов. Преди нея Туск публикува официално писмо, в което отбелязва, че ще бъде засегната и темата за решението на американския президент Доналд Тръмп да изтегли Вашингтон от международното споразумение за ядрената програма на Иран. Председателят на Европейския съвет и българският премиер ще обсъдят и напрежението в Близкия изток.", "date": "2018.05.16", "title": "Лидерите на страните в ЕС и тези от Западните Балкани пристигат у нас"}
{"url": "https://www.bgonair.bg/denqt-on-air/2018-05-16/krayno-vreme-e-da-modernizirame-armiyata-si-nastoya-patriot", "text": "\r\n Крайно време е България да стартира големите проекти за модернизация на българските въоръжени сили, отсече доц. Милен Михов от \"Обединени патриоти\" пред Bulgaria ON AIR и подчерта, че тезата, че ще храним чужди икономики е несъстоятелна. Днес министрите предложиха на Народното събрание да приеме проектите за придобиване на нов тип боен самолет и за превъоръжаване на Сухопътните войски. Проектът за Сухопътните войски предвижда закупуване на 150 единици бойна и специална техника, системи и допълнително оборудване, както и обучение на състава. \"Има задължително условие поддръжката на техниката за пехотата да се извършва в България. Учете, работете, подготвяйте се. Вземайте такива професии и държавата ви гарантира, че ще имате работа до пенсиониране. Няма да храним чужда икономика\", обясни доц. Михов.  В предаването \"Денят ON AIR\" той коментира и срещата на върха Европейски съюз - Западни Балкани, на която София домакинства. Според доц. Михов фактът, че България е успяла да привлече фокуса на Великите сили в Европа към Балканите е успех за българските национални интереси. ", "date": "2018.05.16", "title": "Крайно време е да модернизираме армията си, настоя патриот"}
{"url": "https://www.bgonair.bg/bulgaria/2018-05-16/do-tri-godini-uchitelite-s-tri-pati-po-visoki-zaplati", "text": "\r\n До три години учителите ще получават три пъти по-големи заплати. Това съобщи министърът на образованието на пресконференция, на която бяха представени бъдещите приоритети. Финансово ще бъдат стимулирани и гимназиите със специалности, от които бизнесът ще има нужда. В момента от образователното министерство обсъждат дали да се повиши основната заплата на преподавателите или да се дават допълнителни бонуси. По-високите заплати ще привлекат кадри в малките общини, но няма да решат проблема с липсата на ученици, обясниха от СОУ \"Аверкий Попстоянов\" в град Рила. И все пак – въпреки, че в клас влизат по около 15-16 деца, учебният процес върви отлично. В момента средната учителска заплата е под 700 лева, което води до това средната възраст на педагозите в училище да надхвърля 50 години.  По-голямата заплата би решила проблема отчасти, но не съвсем, категорични са в 51 училище в София, откъдето поясниха, че младите педагози получават по ниски заплати. Междувременно от министерството на образованието обясниха, че се предвиждат допълнителни пари за професионалните гимназии, в които предстои да се разкрият нови паралелки с техническа насоченост. Целта е да бъдат подготвени кадри, липсващи в момента на пазара на труда.", "date": "2018.05.16", "title": "До три години: Учителите с три пъти по-високи заплати"}
{"url": "https://www.bgonair.bg/denqt-on-air/2018-05-16/faliti-bezrabotni-prevozvachite-bili-pritesneni-s-osnovanie", "text": "\r\n Българските превозвачи имат основания да се притесняват. Една голяма група хора са обречени да останат без работа, а голяма група фирми са обречени на фалит. Това каза в студиото на предаването \"Денят ON AIR\" депутатът от БСП Димитър Данчев. Коментарът му идва в навечерието на масовия протест на превозвачите, който ще блокира София утре. Хората от транспортния бранш са скандализирани от европейският пакет за мобилност, който предвижда шофьорите да се връщат в държавата си на всеки три седмици, както и да получават заплати спрямо стандарта на страната, в която шофират. Димитър Данчев разкритикува правителството, че бездейства и по думите му не е направило официциални предложения към Европейската комисия относно Пакета за европейска мобилност. Според него управляващите са имали една година да потърсят съмишленици, за да сформират коалиция, с която да се противопоставят на големите играчи в ЕС - Германия и Франция. \"Позицията на БСП е достатъчно силна в европарламента и се чува. Правят се разговори на 4 очи между Борисов и Макрон да се постигне компромис. Това би било изключително трудно. Времето за дипломация е пропуснато\", заяви Данчев пред Bulgaria ON AIR. Предстои провеждане на Съвет по транспорта - това е един от последните шансове, на които въпросът може да бъде поставен, отбеляза социалистът в студиото на Ганиела Ангелова. Данчев заключи, че вероятно ще бъдат направени известни компромиси, но със сигурност ще има мерки в ущърб на българските превозвачи.", "date": "2018.05.16", "title": "Фалити, безработни... Превозвачите били притеснени с основание"}
{"url": "https://www.bgonair.bg/bulgaria/2018-05-16/evropeyskite-demokrati-i-sotsialisti-v-edin-glas-zapadnite-balkani-imat-myasto-v-es", "text": "\r\n Европейските лидери, които кацнаха в София за срещата ЕС - Западни Балкани, се придвижиха без проблем до неформалната си вечеря. Те бяха посрещнати от премиера Бойко Борисов и от председателя на Европейския съвет Доналд Туск. На масата, украсена с български рози и шевици и отрупана с типични за страната ни ястия, европейският политически елит обсъди теми като отношенията на Общността с Иран, Израел и САЩ. Утре на фокус ще са Западните Балкани.  Двете най-големи политически семейства в Европа – демократите и социалистите се събраха поотделно. И двете партии са категорични – Македония, Сърбия, Косово, Босна, Албания и Черна гора имат място в Европейския съюз.  Срещата в София е кулминация на българското председателство на Съвета на ЕС. А ангажиментът за продължаване на усилията за интеграция на шестте страни от Западните Балкани, ще бъде продължен и след края му – от Австрия и Хърватия.  Утре само Испания няма да бъде представяна на най-виско ниво от своя премиер, който отказва да седне на една маса с представителите на Косово. Там обаче ще бъде представител на неговото правителство. А от София Доналд Туск заяви, че сега е шансът на Европа да бъде лидер или да стане пионка.", "date": "2018.05.16", "title": "Европейските демократи и социалисти в един глас: Западните Балкани имат място в ЕС"}
{"url": "https://www.bgonair.bg/denqt-on-air/2018-05-16/volya-podkrepya-ideyata-za-danak-varhu-apart-hotelite", "text": "\r\n Партия \"Воля\" няма да подкрепи законопроектите на Валери Симеонов за връщането на пушенето в заведенията, нито за ограничение на рекламата на хазарт и продажбата на лотарийни билети само в определени места. На среща днес лидерите обсъдиха принципните си позиции по двете теми. \"Това наподобява един тежък лобистки закон, който цели да премахне светлия бизнес в бранша. Така на негово място спокойно ще може да се настани Сивият сектор. Валери Симеонов изглежда е искрен в намеренията си, но разглеждайки всички гледни точки установихме, че има доста лъжи, които се тиражират по повод на лотарийния бизнес\", посочи в студиото на   лидерът на \"Воля\" Веселин Марешки. Той уточни, че партията му е съгласна с някои от идеите на вицепремиера Симеонов - например с предложението за промени в Закона за местните данъци и такси с въвеждането на данък върху т.нар. апарт хотели. Според НФСБ те предоставят туристическа услуга за настаняване на лица в курортите без да заплащат каквито и да е данъци, за разлика от останалите места за настаняване, които са регистрирани по Закона за туризма като хотели, семейни хотели, къщи за гости. \"Също така напълно подкрепяме борбата с презастрояването на българските курорти, както и тази с шума. Редно е тези, които искат да си почиват, да могат да го сторят\", коментира Марешки пред  . Лидерът на \"Воля\" допълни още, че има идея парите, които идват от реклама, дарения и спонсорство на вредни за българския народ дейности като хазарт, отровни храни, алкохол, цигари и др., да отиват във фонд за подпомагане на талантливи младежи.", "date": "2018.05.16", "title": "\"Воля\" подкрепя идеята на вицепремиера за данък върху апарт хотелите"}
{"url": "https://www.bgonair.bg/bulgaria/2018-05-16/zhivotat-na-boyan-petrov-v-120-sekundi-koy-beshe-toy", "text": "\r\n Животът на Боян Петров в 120 секунди. Кои бяха най-големите му постижения и най-запомнящите му се думи...? 19 върха, изкачени за последните 18 години, 10 от тях осемхилядници. За него хората казват, че смелостта и жаждата за нови приключения са по-силни от всичко. Наред с изкачването на височини, Боян Петров успява два пъти да пребори рака и да живее с тежка форма на диабет. През годините неколкокрано съдбата му е поднасяла изпитания, които успява да преодолее.  \"Едно от най-хубавите неща е да се събудиш сутринта в базовия лагер и да знаеш, че си изкачил върха...\",  споделя алпинистът. През 2009 година пропада в ледникова цепнатина, а испански алипинисти го спасяват. На слизане от К2 получава хипогликемична криза и губи съзнание, а през 2016 година е с опасност за живота след като е ударен от автомобил на магистрала \"Струма\". Въпреки това твърди, че никога не мисли за най-лошото.  Джуджето сред осмехилядниците Шиша Пангма обаче спъна Боян Петров по мечтания път към Еврест.", "date": "2018.05.16", "title": "Животът на Боян Петров в 120 секунди... Кой беше той?"}
{"url": "https://www.bgonair.bg/reportazhi/2018-05-16/protestat-na-prevozvachite-nazhezhi-strastite-v-parlamenta", "text": "\r\n Шофьори на тирове и автобуси готвят протест, който ще започне в 10 часа на \"Цариградско шосе\". А до 17 часа товарни автомобили ще бъдат разположение в отсечката между бул. \"Брюксел\" и разклона за Четвърти километър.  Междувременно днес в парламента управляващи и опозиция си размениха обвинения за това кой не е направил необходимото, за да защити интересите на бранша на европейско ниво. Само за дни от пълния консенсус в името на транспортния бранш, депутатите преминаха към остри дрязги и обвинения. Червените поискаха Бойко Борисов да дойде в парламента.  А темата е една и съща – европейският пакет за мобилност, който предвижда шофьорите да се връщат в държавата си на всеки три седмици, както и да получават заплати, спрямо стандарта на страната, в която шофират.  Спорът се прехвърли и на европейско ниво. Председателят на групата на ЕНП в европарламента намекна, че позицията на европейските социалисти доста се различава от тази на българските.", "date": "2018.05.16", "title": "Протестът на превозвачите нажежи страстите в парламента"}
{"url": "https://www.bgonair.bg/denqt-on-air/2018-05-16/glas-ot-gerb-integratsiyata-na-zapadnite-balkani-e-izklyuchitelno-vazhna", "text": "\r\n Евролидерите пристигнаха в София за срещата на върха Европейски съюз - Западни Балкани. Освен тях, в София са и ръководителите на Западните Балкани, както и председателите на Еврокомисията, Европарламента и Европейския съвет. \"Тази среща е историческа. Подобна не е имало от 2003 година. А да събереш на една маса европейските лидери заедно с лидерите на Западните Балкани, не е никак лека задача\", коментира пред   депутатът от ГЕРБ Христо Гаджев. По думите му това е едно изключително постижение, за което е извървян много дълъг и труден път. Към днешна дата не само правителствените и държавните ръководители, но и представителите на ЕК и на Съвета на ЕС, в лицето на Юнкер и Туск, признават ролята на България във връщането на темата за Западните Балкани на дневен ред, уточни гостът в студиото на Ганиела Ангелова. \"Тези страни са в центъра на Европа. Хубаво е да работим за тяхната интеграция в ЕС, тя е много важна. Очаква се утре дори да се проведе среща между Сърбия и Косово. Нещо, което до преди няколко години беше немислимо\", подчерта депутатът от ГЕРБ. В студиото на   той отбеляза още, че оттук нататък процесът по присъединяване на страните от Западните Балкани към ЕС и НАТО е в собствените им ръце и колкото по-бързо изпълнят критериите, толкова по-бързо членството им ще стане факт. Срещата на върха ЕС – Западни Балкани започва тази вечер с вечеря на лидерите в \"София Тех Парк\" върху маса от рециклиран картон, върху който лидерите ще напишат свои послания, а те ще бъдат запазени в рамка.  ", "date": "2018.05.16", "title": "Глас от ГЕРБ: Интеграцията на Западните Балкани е изключително важна!"}
{"url": "https://www.bgonair.bg/reportazhi/2018-05-16/smolyanskiyat-abiturient-osvoboden-avtomatat-mu-butaforen", "text": "\r\n Абитуриентът, който вчера зрелищно беше задържан от полицията в Смолян, е освободен от ареста. 18-годишният Марин Николов стоя два часа с белезници пред училището си след сигнал, че притежава автомат. Оказа се обаче, че оръжието е бутафорно. Тази година Мартин завършва Професионалната гимназия по икономика в Смолян. Тръгва за тържеството по изпращане на абитуриентите, но забравя, че в багажника на колата е едно от любимите му оръжия - автомат \"Калашников\", само че - реплика.  Автоматът обаче изглежда достатъчно истински, за да предизвика страх и с това Марин си обяснява подадения сигнал до полицията. А оттам реакцията била мигновена. ", "date": "2018.05.16", "title": "Смолянският абитуриент - освободен, автоматът му - бутафорен"}
{"url": "https://www.bgonair.bg/bulgaria/2018-05-16/pozhar-plamna-v-tseh-za-razrediteli-vav-varna-dvama-postradaha", "text": "Мъж и жена са пострадали на работното си място при пожар в цех за разредители във Варна. Те са прегледани, оказана им е спешна помощ и са освободени за домашно лечение без опасност за живота. Сигнал за бушуващия огън е подаден около 10:20 часа сутринта. На място са изпратени противопожарни екипи, които успели бързо да овладеят ситуацията, съобщи \"24 часа\". Огънят успял да унищожи машина за бутилиране, 200 л разредител, 100 бутилки ПВЦ амбалаж, принтер, опушени са 50 кв. м стени. Предполагаемата причина е техническа неизправност на една от машините. Още два пожара са гасили варненските огнеборци за ден. Късо съединение е подпалило трафопост на изхода на града. Не е ясна причината за изгорял ПВЦ контейнер за боклук. Предполага се, че е запален умишлено. Той е изгорял напълно, но няма други щети и пострадали хора.  ", "date": "2018.05.16", "title": "Пожар пламна в цех за разредители във Варна, двама пострадаха"}
{"url": "https://www.bgonair.bg/bulgaria/2018-05-16/byala-slatina-se-vazstanovyava-sled-buryata", "text": "\r\n В Бяла Слатина започнаха възстановителни работи след бурята, която връхлетя града. Нарушена е целостта на десетки покриви, много дървета са буквално изкоренени - част от тях бяха затрупали централния площад и детската площадка. По чудо пострадали няма.  Скъсани са стотици проводници. Най-сериозно е положението на две от къщите, върху едната се е стоварил покрива на другата. Хората още си спомнят със страх бедствието и тежко са изкарали цялата нощ, през която валя.", "date": "2018.05.16", "title": "Бяла Слатина се възстановява след бурята"}
{"url": "https://www.bgonair.bg/bulgaria/2018-05-16/volya-otkaza-da-podkrepi-predlozheniyata-na-simeonov-za-pusheneto-i-hazarta", "text": "\r\n Партия \"Воля\" няма да подкрепи законопроектите на Валери Симеонов за връщането на пушенето в заведенията, нито за ограничение на рекламата на хазарт и продажбата на лотарийни билети само в определени места. На среща днес лидерите обсъдиха принципните си позиции по двете теми. След разговорите, продължили близо час, Симеонов лансира публично тезата си за данък върху хазартните игри.  Той предлага компаниите от бранша да плащат 15% налог върху оборотите си.  \"Не посягайте върху мечтите на хората\". Това ми звучи като стадо акули, които призовават \"не посягайте върху мечтите на малките рибки\". Съпротивата беше очаквана. Сигурен съм, че колегите от парламентарните групи в НС, които изразиха вече своята подкрепа за този законопроект, са очаквали тази съпротива. Би трябвало да са я поставили предварително в разчетите и след като казаха, че ще подкрепят изрично Закона за хазарта, аз лично очаквам това да стане\", заяви Симеонов. \"Един фонд, който да показва добрите практики - на всяко изтъркано билетче, за което някой излиза и казва \"аз спечелих 100 хил. лева\", ние да показваме примерно Григор Димитров, който да казва \"аз вместо да търкам билетчета, бях цял ден на спортната площадка и стигнах дотук, докъдето съм\", коментира лидерът на Воля Веселин Марешки.", "date": "2018.05.16", "title": "\"Воля\" отказа да подкрепи предложенията на Симеонов за пушенето и хазарта"}
{"url": "https://www.bgonair.bg/bulgaria/2018-05-16/burgazliyata-koyto-beshe-izcheznal-v-london-e-pochinal", "text": "48 - годишният мъж от Бургас, който беше изчезнал на път за Лондон, е починал от инфаркт. Това е станало в автобус на път за британската столица на 12 май. Това стана ясно отново от пост на сина му във Facebook. Вчера Ростислав Ангелов алармира в социалните мрежи, че вече трети ден няма връзка с баща си Христо и помоли за помощ наши сънародници в британската столица. Негови приятели и съученици подеха кампания за издирването на мъжа. Сега Ростислав благодари на всички, отзовали се на призива му за помощ.", "date": "2018.05.16", "title": "Бургазлията, който беше изчезнал в Лондон, е починал"}
{"url": "https://www.bgonair.bg/sutreshen-blok/2018-05-16/alpinistat-atanas-skatov-izlya-dushata-si-za-boyan-petrov-osirotyah", "text": "\r\n И днес продължава спасителната акция за Боян Петров на Шиша Пангма, обяви в ефира на Bulgaria ON AIR алпинистът и добър приятел на Петров Атанас Скатов. По думите му е много вероятно хеликоптер отново да обходи района в търсенето на алпиниста ни, който от 12 дни е в неизвестност. \"За първи път толкова голяма група провежда спасителна операция, за първи път Китай и Непал имат съвместни действия\", посочи Скатов в скайп връзка. Само преди дни той започна своето изкачване на Мо Ойо (8200 м) и го покори. Скатов е веган и е първият българин, стъпил на този връх, а и първият веган в света, който го е покорил. Той се надява неговата експедиция да приключи до юни и тогава да се завърне в България. Късно снощи Скатов написа своето прощално писмо във Facebook, адресирано до големия му приятел Боян Петров. В него той припомня, че заедно са били на 3 експедиции – през 2015-а изкачили връх Манаслу, а година по-късно върховете Анапурна и Макалу. \"Осиротях! Ще ми липсва Силния бегач в съседния коридор, който ме водеше и напрягаше силите ми докрай в състезанието. Все още се надявам, че може да стане някакво чудо и да се появиш отнякъде, въпреки че... много време е минало. Единственото, което мога да направя в този момент, е да продължа напред към Еверест, там където щяхме да се засечем тази пролет и да посветя изкачването си на върха на теб! Дано имам късмет да го кача. Заради теб! И може да усетя духа ти там някъде в бялата планина, на най-високата й точка и да си поговоря пак безмълвно с теб!\"", "date": "2018.05.16", "title": "Алпинистът Атанас Скатов изля душата си за Боян Петров: Осиротях!"}
{"url": "https://www.bgonair.bg/bulgaria/2018-05-16/borisov-za-evroliderite-u-nas-ne-sa-gosti-a-moi-priyateli", "text": "\r\n Премиерът Бойко Борисов вече откри конференцията в НДК \"Диалог със Западните Балкани\".  За пристигащите днес у нас евролидери той каза: \"Това са мои приятели, не ги приемам за гости\". \"Помагайте ни, защото ако ние на Балканите не си помогнем сами, то и Господ няма да ни помогне. Успели сме да ги докараме, да си сложим проблемите, но всичко си зависи от нас\", заяви още премиерът Борисов.", "date": "2018.05.16", "title": "Борисов за евролидерите у нас: Не са гости, а мои приятели"}
{"url": "https://www.bgonair.bg/bulgaria/2018-05-16/zaplatite-na-meditsite-v-lovech-i-vratsa-vkaraha-ananiev-i-borisov-v-spor", "text": "\r\n В спор влязоха министърът на здравеопазването Кирил Ананиев и премиерът Бойко Борисов заради неизплатените заплати на медиците от болниците в Ловеч и Враца.  След като във Враца преди ден лекари замеряха заместник-министъра на здравеопазването Жени Начева с яйца и я поканиха в семействата им, за да поживее с ниските им заплати, днес премиерът Борисов нареди - заплатите на медиците да се изплатят веднага.  Според Ананиев обаче проблем има само в тези две болници и той е резултат от а лошото управление с години.", "date": "2018.05.16", "title": "Заплатите на медиците в Ловеч и Враца вкараха Ананиев и Борисов в спор"}
{"url": "https://www.bgonair.bg/bulgaria/2018-05-16/kashti-bez-pokriv-i-izkoreneni-darveta-v-grivitsa-sled-buryata-snoshti", "text": "\r\n Остава в сила бедственото положение в Общините Плевен и Бяла Слатина, където снощи вилня силна буря и нанесе огромни щети. Силен вятър, пороен дъжд и градушка буквално за минути изпотрошиха покривите на десетки къщи, изкорениха десетки дървета. В плевенското село Гривица пороят е нанесъл най-много щети. Там пострадалите къщи са около 50. На някои от домовете на хората покривите са напълно разрушени, паднали са вековни дървета, а жителите на най-пострадалите къщи са в шок от случилото се.  Очаква се на място в Гривица да пристигне комисия от Плевен, която трябва да направи оглед на щетите и евентуално след това на хората да бъдат отпуснати финансови помощи, въпреки че Плевен няма фонд за бедствия и аварии. Възрастни жители на Гривица споделиха пред камерата на Bulgaria ON AIR, че никога не са виждали подобно бедствие. Не се знае какво ще се случи с домовете им при положение, че се очакват и дъждове.  Очаква се до края на деня електричеството и водоподаването в селото да бъдат възстановени.", "date": "2018.05.16", "title": "Къщи без покрив и изкоренени дървета в Гривица след бурята снощи"}
{"url": "https://www.bgonair.bg/bulgaria/2018-05-16/posleden-den-ot-spasitelnata-operatsiya-po-izdirvaneto-na-boyan-petrov", "text": "\r\n Прекратиха издирването на алпиниста Боян Петров. Днес хеликоптер тръгна от Катманду и прелетя бавно до последния лагер под връх Шиша Пангма. Това бе и последното облитане на района. Наземните екипи претърсиха отново периметъра на лагер 1 и ниските части на върха, но не откриха следи от Боян Петров. Във профила си във Facebook Кирил Петков, част от екипа на Боян Петров, написа: \"За съжаление не открихме Боян, но сега можем да си тръгнем знаейки, че всичко възможно наистина беше направено. Бог да го прости Боян\", завършва поста си Петков.  В безпрецедентната операция участваха над 100 души. А полетът на хеликоптера е платен от приятели на алпиниста.  Предположенията на някои шерпи са, че е възможно българският алпинист да е паднал в цепнатина по пътя между лагер 3 и върха. От българския екип заявиха пред  , че спасителите се приготвят за отпътуване от Хималаите.  В планината между базовия лагер и лагер 1 и днес имаше екип от китайски алпинисти, които направиха последен оглед.  Боян Петров беше видян за последно на 3 май в опит да изкачи 14-я най-висок връх в света Шиша Пангма.", "date": "2018.05.16", "title": "Край! Прекратиха операцията... Няма и следа от Боян Петров"}
{"url": "https://www.bgonair.bg/sutreshen-blok/2018-05-16/sled-burya-slantse-studeniyat-front-se-izteglya", "text": "След вчерашната буря, днес слънцето ще пробие облаците. Буреносният фронт, който ни връхлетя, постепенно се изтегля. Бурята беше с продължителност 20 минути, но се изля количество 20л./кв.м. и то създаде хаос. Днес подобни бури няма да има. Това поясни в прогнозата си за времето климатологът на Bulgaria ON AIR Симеон Матев.  \"Денят започва с променлива облачност. Превалявания може да има в Североизточна България. Въпреки че преминава студент фронт, температурите ще бъдат високи, тъй като вятърът е западен\", посочи той в \"България сутрин\".   Днес евролидерите и лидерите на Западните Балкани се срещат в София. За щастие шансът да превали е много слаб. Преди обяд в страната ще бъде предимно слънчево.  Според Матев уикендът ще бъде предимно слънчев, а повечето облаци ще бъдат над планините.", "date": "2018.05.16", "title": "След буря – слънце! Студеният фронт се изтегля"}
{"url": "https://www.bgonair.bg/sutreshen-blok/2018-05-16/sreshtata-na-varha-mezhdu-es-i-zapadnite-balkani-v-sofiya-e-istoricheska-smyata-zhurnalist", "text": "\r\n 61% от българите подкрепят интеграцията на страните от Западните Балкани в ЕС и смятат, че държавата има интерес те да станат част от европейското семейство. Това сочат резултатите от последното проучване на изследователски център \"Тренд\", проведено в контекста на един от приоритетите на българското европредседателство и срещата на върха Западни Балкани - ЕС на 17 май в София. Какви са очакванията от форума и защо мнозина определиха тази среща като историческа? Според журналиста Асен Агов срещата на върха между евролидерите определено ще остане в историята на Балканите, защото това място винаги е раздирано от войни и жертви. \"Европейската рана трябва да бъде излекувана. Подписите в документите не са толкова важни. Картината, която ще видим на 17 май, ще бъде достатъчно красноречива. Определено това е голям успех за страната ни - да бъде домакини на такъв голям форум\", категоричен е Агов в \" \". Той е на мнение, че България лека-полека урежда своите конфликти със своите съседки, а най-категорично уредихме проблемите си с Македония. \"Индиректно със своите действия България подейства стимулиращо в спора за името на Македония. Без да се тупаме в гърдите, ние си вършим работата. За първи път виждам възможност цялото историческо бреме да бъде веднъж завинаги преодоляно\", допълни журналистът. По думите на журналиста Валерий Тодоров събирането в пакет на толкова държави в София е едно голямо събитие. \"Декларацията, което е готова да се подпише на 17 май в София, не е декларация за намерения. Вижда се, че има готовност за диалог. Добре е, че е преодолян скептицизмът и всички евролидери идват в България\", отбеляза Тородов пред  . Той подчерта, че ние не може да бъдем лидери на Европа, но може да играем ролята на посредници между ЕС и Западните Балкани.", "date": "2018.05.16", "title": "Срещата на върха между ЕС и Западните Балкани в София била историческа"}
{"url": "https://www.bgonair.bg/bulgaria/2018-05-16/intenziven-trafik-v-stolitsata-zaradi-sreshtata-es-zapadni-balkani", "text": "\r\n Изключително тежък трафик днес в София заради едно от основните събития в календара на българското европредседателство - срещата на върха ЕС - Западни Балкани. От Столичната община и полицията предупредиха, че придвижването ще е трудно и бавно, дори и с градския транспорт и призоваха хората да не ползват колите си. Делегациите вече започнаха да пристигат в столицата и да се отправят към основните забележителности и хотелите в града. Утре паркирането на делегациите също ще предизвика хаос в движението в столицата. За осигуряването на събитията се забранява престоят и паркирането на пътни превозни средства около Народното събрание, храм-паметника \"Александър Невски\" и бул. \"Джеймс Баучер\" между бул. \"Черни връх\" и ул. \"Червена стена\". Паркирането се забранява от 8 до 20 часа на 17 май на паркинга пред хотел \"Балкан\", хотел \"Хилтън\" и по ул. \"Астана\" между бул. \"България\" и Национален музей \"Земята и хората\". От 8 часа до приключване на мероприятието се забранява влизането на пътни превозни средства по бул. \"Витоша\" между бул. \"Патриарх Евтимий\" и бул. \"Пенчо Славейков\", с изключение на превозните средства на масов градски транспорт. Повече информация за ограниченията на движението може да намерите на страницата на Столичната община.", "date": "2018.05.16", "title": "Интензивен трафик в столицата заради срещата ЕС - Западни Балкани"}
{"url": "https://www.bgonair.bg/sutreshen-blok/2018-05-16/beton-vs-pridora-shte-badat-li-zabraneni-palatkite-po-plazha", "text": "\r\n Лятото все по-уверено се задава, а за мнозина то вече е започнало. Напрежението между държавата и желаещите да къмпингуват на плажа не стихва. Предвижда ли се закон, който ще забрани почивките сред природата? \"Няма все още текстове в закона, които да забраняват на когото и да е да се придвижва свободно из България. Не може всички да обичаме бетоните и басейните на 5 метра от плажа. Дори къмпингите вече не представляват спокойно място\", отбеляза музикантът и защитник на къмпингуването Васил Гюров.  В студиото на \"България сутрин\" журналистът Владислав Прелезов изтъкна, че има доста къмпингуващи, които не се съобразяват с останалата част от почиващите.  \"Държавата трябва да регулира тези неща. Трябва да има ред. Ако всички отидем свободно на плажа и си поставим палатките, какво ще стане? Когато отидеш да къмпингуваш трябва да почистиш след себе си\", поясни той.  За Гюров проблемът с чистенето е както отговорност на почиващите, така и на държавата.  \"Има проблем с културата на държавата. Ако един паркинг не се чисти – той ще се зарине с боклуци. Общината трябва да се грижи за чистенето на публичните места. Има бюджет за това.  Държавата не си върши работата и настройва хората срещу нас\", категоричен бе артистът пред Bulgaria ON AIR.  В края на разговора гостите постигнаха консенсус, а Прелезов обобщи темата с това, че спорът не е дали да има палатки, а къде да бъдат те и как да бъдат регулирани.  \"Самите хора трябва да бъдат закона. Всички искат да имат права, но никой не иска да спазва правилата. Законът трябва да предвиди свободни плажове, които също да бъдат регулирани\", допълни журналистът.", "date": "2018.05.16", "title": "Бетон vs Природа: Ще бъдат ли забранени палатките по плажа?"}
{"url": "https://www.bgonair.bg/bulgaria/2018-05-16/tsyala-nosht-otstranyavat-shtetite-ot-silnata-burya-vchera-v-severozapadna-balgariya", "text": "\r\n Северозападна България се бори с последствията от силната буря с градушка, която удари района вчера. През цялата нощ продължи работата по отстраняването на щетите. Мобилизирани са всички екипи на пожарната, съобщиха от МВР. Кметът на Бяла Слатина обяви бедствено положение. Десетки домове са без покриви заради отнесени керемиди. Има паднали дървета, скъсани проводници, пречупени електрически стълбове. Предстои да се мисли как да се помогне на пострадалите, много от които са самотни и болни. В Плевен стихията изкорени дървета, заля централните улици и приземните етажи на магазини и домове. Има десетки пострадали автомобили. В регионалната дирекция на пожарната са получени около 70 сигнала за паднали дървета, електрически стълбове и покриви. В ефира на Bulgaria ON AIR кметът на Плевен Георг Спартански обяви, че екипи са работили по отстраняване на щетите от стихията цяла нощ и че работата продължава и сега. \"Всички улици и булеварди на Плевен са проходими. Сега вече ще започне работата по почистване на града\", каза Спартански. Той допълни, че ще се отводняват шахти, където има необходимост. По думите му в село Гривица има данни за десетки къщи, които са останли без покрив. Спартански каза още, че след работацяла нощ във всички населени места има ток и вода. Щетите от бедствието тепърва ще се изчисляват. На над 130 сигнала за отводняване са реагирали екипите. Пътят Кнежа - Плевен е бил затворен заради паднали дървета.  Мирослав Николов, областен управител на Плевен обяви, че има доста материални щети, а днес екипи на общината ще описват щетите. \"11 мобилни групи работиха цяла нощ. Основните щети в град Плевен са от паднали дървета, задръстени улици и шахти\", каза той пред камерата на Bulgaria ON AIR. \r\n  ", "date": "2018.05.16", "title": "Цяла нощ отстраняват щетите от силната буря вчера в Северозападна България"}
{"url": "https://www.bgonair.bg/sutreshen-blok/2018-05-16/protestni-koloni-ot-tir-ove-i-avtobusi-blokirat-tsarigradsko-shose-zaradi-zakona-makron", "text": "\r\n Протестни колони от автобуси и ТИР-ове ще посрещнат европейските лидери и делегации, които идват в България за срещата на върха на 17 май. Възможни са и блокади на гранични пунктове, а причината е несъгласието на транспортните ни фирми с предлагания законодателен Пакет за мобилност на ЕК, известен като закона \"Макрон\". Хората от бранша се притесняват, че промените ще навредят сериозно на българския транспортен бизнес, които носи близо 1/5 от БВП на страната. Според Георги Цанов от Съюза на превозвачите в България, ако Пакетът за мобилност на ЕК се приеме, българските транспортни фирми ще търпят огромни загуби. \"Има дискриминация в основата на този закон. На всеки 3 седмици шофьорите трябва да се връщат в държавата на местодомуване. Ако си международен шофьор и решиш да прекараш почивката си в Париж - не можеш, защото законът не позволява\", категоричен е експертът в \" \". Той е на мнение, че някой иска да махне българските транспортни фирми от бранша, а държавите от Източна и Централна Европа да станат донори на работна ръка за Запада. \"Имаме готовност - в зависимост от развитието на събитията да протестираме по всички възможни методи. Утре камиони от 10 до 17 часа ще бъдат паркирани в крайната дясна лента на Цариградско шосе към бул. \"Брюксел\". Оттам ще се изнасят евролидерите. Във всички регионални градове ще се направят шествия\", твърди Цанов пред  . По думите му надеждата умира последна и всички превозвачи ще се борят докрай срещу този закон. Цанов уточни, че българският бранш е основната движеща сила в борбата срещу закона на Макрон.", "date": "2018.05.16", "title": "Колони от ТИР-ове блокират Цариградско шосе на 17 май заради закона \"Макрон\""}
