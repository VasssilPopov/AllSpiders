{"url": "https://www.bgonair.bg/world/2019-01-06/gartsiya-v-kapana-na-zimata-desetki-patishta-ostavat-blokirani", "text": "Десетки пътища в различни региони в Гърция остават блокирани заради обилните снеговалежи и ниските температури. Централна и Северна Гърция са сковани от лед. В повечето населени места термометрите са отчели стойности под минус 10 градуса. Много от тях остават откъснати от света заради лошите метеорологични условия. Съобщава се и за проблеми в електропреносната мрежа, пише \"Фокус\". Очаква се лошото време да продължи с интензивни снеговалежи, особено в източната и северната част на страната, включително в райони с много ниска надморска височина, със силни ветрове в Северно Егейско море и рекордно ниски температури. Според метеорологичните станции на Националната обсерватория на Атина, най-ниските температури са регистрирани във Варико, регион Флорина, минус 12.5 градуса.", "date": "2019.01.06", "title": "Гърция в капана на зимата, десетки пътища остават блокирани"}
{"url": "https://www.bgonair.bg/bulgaria/2019-01-06/mikrobus-se-sblaska-s-tesnolineykata-kray-velingrad-nyama-postradali", "text": "Mикробус се е сблъскал с родопската теснолинейка в района на Велинград, съобщиха от МВР за \"Фокус\". Сигнал за катастрофата е получен на тел. 112 около 10.30 часа тази сутрин.  Преминаващ на неохраняем жп прелез микробус не е съобразил идването на теснолинейката по жп релсите и се е блъснал в нея.  За щастие няма пострадали хора, но са нанесени сериозни материални щети по микробуса.  Извършен е оглед от полицейски служители от Велинград, уведомена е и Окръжната прокуратура в Пазарджик.", "date": "2019.01.06", "title": "Mикробус се сблъска с теснолинейката край Велинград, няма пострадали"}
{"url": "https://www.bgonair.bg/world/2019-01-06/za-bogoyavlenie-osvetiha-vodite-na-zlatniya-rog-v-istanbul", "text": "По случай Богоявление освещаване на водите на Златния Рог в Истанбул беше извършено от Вселенския Патриарх Вартоломей.  Впоследствие символично, заедно с украинския президент Петро Порошенко, двамата освободиха един бял гълъб.  По-рано Вартоломей връчи и официално на новия ПРЕДСТОЯТЕЛ на украинската църква декрета за автокефалията ѝ.  На церемонията на Босфора присъстваха хиляди вярващи от Истанбул, Гърция и Украйна.", "date": "2019.01.06", "title": "За Богоявление: Осветиха водите на Златния Рог в Истанбул "}
{"url": "https://www.bgonair.bg/world/2019-01-06/shefat-na-kantselariyata-na-pentagona-podade-ostavka", "text": "Тръмп отново бе изоставен. След напускането на Джеймс Матис като министър на отбраната, шефът на канцеларията на Пентагона контраадмирал Кевин Суийни също подаде оставка. \"След две години в Пентагона реших, че моментът е подходящ да се върна в частния сектор\", заяви Суийни, който заемаше поста от януари 2017 г. \"За мен бе чест да служа отново редом до мъжете и жените от министерството на отбраната\", добави той, цитиран от  И двете оставки идват след решението на Тръмп да изтегли войските на САЩ от Сирия. Матис, който изкара почти две години като шеф на Пентагона, първоначално смяташе да се оттегли през февруари. Тръмп обаче реши да го замени по-скоро, след като пенсионираният генерал подаде язвителна молба за напускане, в която се говореше за различия с президента.", "date": "2019.01.06", "title": "Шефът на канцеларията на Пентагона подаде оставка"}
{"url": "https://www.bgonair.bg/economy/2019-01-06/koi-sa-desette-sabitiya-koito-shte-opredelyat-2019", "text": "Brexit и изборите за Европейски парламент ще доминират през 2019 г. Рискът от търговска война между Вашингтон и Пекин, от забавяне на икономиката на двете страни и дори от крах на световната икономика също ще бъде в центъра на вниманието през новата година, прогнозира френският вестник Les Echos. Човекът, който познае на коя страна ще падне монетата на Brexit по-малко от сто дни преди влизането му в сила на 29 март, трябва да е доста прозорлив. Всичко трябва да се реши в средата на януари, когато се очаква британските депутати да се произнесат по споразумението за развода, договорено от Тереза Мей с Брюксел. Но психодрамата от декември,  когато британският премиер трябваше да отложи гласуването от страх, че ще претърпи поражение в парламента, показва колко труден ще бъде мачът. Трудно е да си представим, че „допълнителните уверения“, които тя потърси от Брюксел, ще бъдат достатъчни за преобръщане на тенденцията. Какво ще стане в случай на вето? Парламентът си даде възможност „да поеме контрола“, за да предотврати излизане без сделка, което може да се окаже катастрофално за британската икономика. \r\nОстава вариантът за втори референдум, който допреди няколко седмици беше немислим, но може да се окаже единственото решение в случай на пълен блокаж. Financial Times смята, че шансовете за втори референдум са 50%. Нищо обаче не показва, че този път британците ще гласуват за оставане в Европейския съюз. \r\nСАЩ-Китай: Сблъсъкът на гигантите Противопоставянето между двете големи сили едва ли ще утихне тази година. Отвъд търговската война, започната от американския президент, няма да остане сектор, в който Вашингтон да не отправи предизвикателство към Китай. Пекин прие като обявяване на война речта на вицепрезидента Майк Пенс на 4 октомври. Пред Hudson Institute той разкритикува необичайно остро икономическата и военна агресия на Пекин и я нарече китайска политическа намеса на американска почва. Крехкото примирие, което влезе в сила в началото на годината – двете страни си дадоха 90 дни, за да договорят план в областта на търговията – не може да скрие надпреварата в развитието на технологиите и въоръжението, която ще предприемат, за да разширят още повече влиянието си. Всичко това ще се случи в ущърб на останалия свят, който ще усети с пълна сила забавянето на растежа на световната икономика в резултат на този сблъсък без спазване на никакви правила. Популизмът печели терен навсякъде в Европа. Независимо дали става дума за антисистемните Национален сбор (бившия Национален фронт – бел. ред.) или за Движение „Пет звезди“, за националисти като унгарската ФИДЕС или за крайно десни като Алтернатива за Германия, те постигнаха напредък и дори стигнаха до властта в Италия и Австрия. Какво ще е влиянието на това явление в Европейския парламент? Въпреки че възходът на крайните партии е вероятен, еврофобската вълна може да не е толкова впечатляваща като през 2014 г. от гледна точка на брой места в парламента. Brexit ще доведе автоматично до излизането от ЕП на 20 депутати на ЮКИП, които са враждебни към Европа, и на 20 депутати на Консервативната партия, които защитават запазването на националния суверенитет. Те ще бъдат заменени до голяма степен от представители на италианската Лига и на Алтернатива за Германия. По-малките страни членки ще изпратят малко представители с крайни възгледи. Институтът „Жак Делор“ прогнозира, че националистите в Европейския парламент ще се увеличат от 150 на 160, така че не може да се говори за голям пробив. Индийският премиер Нарендра Моди смята да спечели втори мандат на изборите през пролетта. Но той ще има сериозна конкуренция, ако се съди по последните допитвания от декември, които не дават победа на неговата Индийска народна партия. Но индийският националист успя през 2017 и 2018 г. да мобилизира подкрепа в ключовите щати. Така той успя да триумфира в Утар Прадеш. Моди може да посочи като своя заслуга засилването на позицията на Индия на международната шахматна дъска с много по-активна дипломация. Той може също така да изтъкна, че икономиката на страната остава сред най-динамичните в света. Това прикрива катастрофалните последици за населението и растежа от голямата парична реформа в края на 2016 г. Регионалната вражда между Техеран и Рияд може да се задълбочи още повече през 2019 г., тъй като двете страни са обхванати от вътрешно напрежение. Иран, подложен на санкции от администрацията на Тръмп, които намалиха износа му на петрол с над един милион барела дневно, може отново да бъде залят от вълна на протести. Дали те ще застрашат режима? Той разполага със значителни средства за репресия. Саудитска Арабия пък изпадна в относителна изолация заради аферата Кашоги и дневният й ред за трансформация забуксува. Дали двата режима ще потърсят изход от външните авантюри и дори преки сблъсъци? Във всеки случай те имат интерес да ги избягват колкото се може повече.", "date": "2019.01.06", "title": "Кои са десетте събития, които ще определят 2019 година?"}
{"url": "https://www.bgonair.bg/bulgaria/2019-01-06/radev-za-novite-iztrebiteli-konkursat-e-oporochen", "text": "\r\n \n Традиционният Богоявленски водосвет на бойните знамена и знамената-светини на Българската армия беше отслужен в София от българския патриарх Неофит заедно с духовници. Президентът и върховен главнокомандващ на въоръжените сили Румен Радев участва в ритуала на площад \"Свети Александър Невски\", където прие почетния строй на представителните части на армията и положи венец пред Паметника на Незнайния воин. Той се спря пред журналистите и коментира последните новини около избора на самолети за България. \"Изборът на самолет с тази процедура е троен удар по България, за мен конкурсът е опорочен\", каза президентът Румен Радев, запитан за решението изтребители Ф-16 да влязат на въоръжение във ВВС. Настоявах да се спазва процедурата и финансовата рамка, което е гаранция за оптимален избор, независимо от типа самолет. Правителството направи точно обратното - обяви победител в разрез със собствените му и на Народното събрание правила и дори се ангажира да надплати огромна сума, каза Радев.", "date": "2019.01.06", "title": "Радев за новите изтребители: Конкурсът е опорочен!"}
{"url": "https://www.bgonair.bg/world/2019-01-06/izhvarlyame-13-mlrd-tona-hrana-a-800-mln-gladuvat-kak-da-sprem-razhishteniyata", "text": "1 млрд. и 300 млн. тона храни отиват годишно на боклука. Разхищението трябва да се ограничи и ако ви се иска да си кажете: \"Но аз не хвърлям толкова много\", помислете пак! Потребителите всъщност изхвърлят най-много храни. Частните домакинства в ЕС са отговорни за половината от храните, които попадат на боклука, пише \"Deutsche Welle\", цитирано от  Евродепутатите настояват да се вземат мерки за ограничаване на това разхищение. Докато европейците хвърлят храната си на боклука, 800 млн. души по света страдат от недохранване. Всеки от нас може да даде своя принос - като започнем с изрядните списъци за пазар, следенето на срока за годност и една дребна подробност - да не ходим гладни на пазар.", "date": "2019.01.06", "title": "Изхвърляме 1.3 млрд. тона храна, а 800 млн. гладуват... Как да спрем разхищенията?"}
{"url": "https://www.bgonair.bg/world/2019-01-06/studat-v-gartsiya-vze-zhertva-dvama-dushi-sa-v-neizvestnost", "text": "Първа жертва на студеното време в Гърция.  Двама души са в неизвестност. На някои места температурите в Гърция достигнаха до минус 19 градуса.  Над 50% от страната е покрита със сняг. Синоптиците прогнозират, че утре нов студен фронт ще връхлети южната ни съседка.  Студ и сняг сковаха също Австрия и Германия.  Властите затвориха пътища и отмениха пътувания на влакове заради опасност от лавини.  Лошите метеорологични условия доведоха до анулирането и на полети.  И през следващите дни се очаква обилните снеговалежи в Германия, Австрия и Швейцария да продължат.", "date": "2019.01.06", "title": "Студът в Гърция взе жертва, двама души са в неизвестност"}
{"url": "https://www.bgonair.bg/bulgaria/2019-01-06/rumantsi-katastrofiraha-na-patya-byala-ruse-kolata-im-se-udarila-v-stena", "text": "Румънци катастрофираха на пътя Русе – Бяла. Колата им се ударила в бетонна стена, след като поднесла заради падналия слаб сняг. На участък със завой и ограничение на скоростта от 60 км/ч водачът е загубил управление и е катастрофирал. Най-вероятната причина е несъобразена със зимните условия скорост. Пострадал е един от пътниците, който е откаран в болница с фрактури, но без опасност за живота. При удара двигателят е изхвърчал в насрещното платно, където за късмет не е имало други автомобили. От пътноподдържащата фирма са категорични, че вината не е в състоянието на пътя, тъй като чистят от 5:30 ч. сутринта.", "date": "2019.01.06", "title": "Румънци катастрофираха на пътя Бяла-Русе, колата им се ударила в стена"}
{"url": "https://www.bgonair.bg/bulgaria/2019-01-06/tazhna-vest-otide-si-aktyorat-ivan-laskin", "text": "Тъжна вест. На 48-годишна възраст ни напусна актьорът Иван Ласкин. На 28 декември м.г. той беше приет във ВМА и бе държан седмица в изкуствена кома заради чернодробна недосатъчност. Ласкин има множество роли в театъра, снимал се е в български и чужди филми.  През 1986 година детският сериал \"Васко да гама от село Рупча\" го превръща в най-популярното момче у нас.  По-късно завършва ВИТИЗ.  Помнят се ролите му и в сериали като \"Хайка за вълци\" и \"Дунав мост\".  Поклон пред паметта му!", "date": "2019.01.06", "title": "Тъжна вест: Отиде си актьорът Иван Ласкин"}
{"url": "https://www.bgonair.bg/bulgaria/2019-01-06/bogoyavlenie-e-tretiyat-po-znachimost-hristiyanski-praznik-prez-godinata", "text": "Православната църква празнува днес Богоявление - Йордановден, който е третият по значимост християнски празник през годината. Той е един от дванайсетте Господски и Богородични празници, известен с имената Кръщение Господне, Богоявление или Йордановден. Според библейската легенда на този ден Исус Христос е кръстен във водите на река Йордан от Йоан Кръстител. В момента на кръщението небето се отваря и Светият дух слиза върху Христос във вид на гълъб, а от небето се разнася глас: \"Този е моят възлюбен син, в когото е моето благоволение\". Оттук идва и названието на празника - Богоявление. Празникът Богоявление има най-древен произход сред празниците на Православната църква. Макар сведенията за него от писмените паметници да са твърде оскъдни, достатъчно ясно свидетелства за него църковният писател Климент Александрийски. Той говори за празнуването на месианството или за божествеността на Исус Христос при кръщението му в река Йордан, отбелязвано от християните на 6 януари. Църквата в Египет е дала и древното име на празника - \"Празник на светлината\" /на славянски \"Просвещение\"/. То се е запазило у нас и до днес наред с наименованието \"Богоявление\". \"Богоявление\" произлиза от думата \"явяване\" /от гръцки \"епифания\"/, която била заменена с по-уточняващата - \"теофания\" - \"Богоявление\". Днес празникът е наричан още Кръщение Господне и Йордановден, а в различни места на страната - Кръстовден, Водици, Водокръщи. Според народното поверие през нощта срещу Богоявление в глуха доба небето се отваря и всеки, който го види, ще получи от Бог това, което си пожелае. Вярва се още, че тогава водата спира, пречиства се, след което придобива голяма сила. Затова денят е известен като Водици и Водокръщи. За здраве всички участват в освещаването на водата, когато след празничната черковна служба, свещеникът хвърля в нея Светия кръст. Въпреки обичайния за този сезон студ млади мъже скачат във водата и изваждат кръста от нея. Който го извади, бива честит и здрав през цялата година. Болни се къпят във водата, където е хвърлен кръстът. Ако хвърленият във водата кръст замръзне, това предвещава здраве и плодородие през годината. Ако времето е студено и сухо, приема се като знак за плодородна и добра година. Накрая - с китка босилек, свещеникът поръсва хората за здраве. Йордановден се смята за последен от периода на т. нар. мръсни дни. Срещу празника е третата, последна кадена вечеря. Към постните ястия на нея се прибавят орехите, суровото жито и недогорялата свещ от предишните кадени вечери. Обредната трапеза включва прясна пита, колачета, сарми с кисело зеле, пълнени чушки, зеле, фасул, орехи, вино. Имен ден празнуват Йордан, Йорданка, Данчо, Дана, Боян, Богдан, Богдана. Да са здрави и честити!", "date": "2019.01.06", "title": "Богоявление е! Третият по значимост християнски празник през годината"}
{"url": "https://www.bgonair.bg/bulgaria/2019-01-06/dvama-antikvari-shte-otgovaryat-za-krazhbata-na-kartinite-na-maystora-i-kirov", "text": "Прокуратурата повдигна обвинения след кражбата на картини на Владимир Димитров-Майстора и пловдивския художник Димитър Киров.  Двама антиквари ще отговарят за укриването на произведенията на изкуството. Те са освободени под парична гаранция.  Издирването на крадците продължава. Те не са знаели кои са авторите на картините, твърдят разследващите.  И затова вероятно са пропуснали да вземат още няколко платна на Владимир Димитров-Майстора от дома на неговия наследник.", "date": "2019.01.06", "title": "Двама антиквари ще отговарят за кражбата на картините на Майстора и Киров"}
{"url": "https://www.bgonair.bg/bulgaria/2019-01-06/vapreki-studa-s-mazhko-ledeno-horo-v-kalofer-izvadiha-krasta-ot-vodite-na-tundzha", "text": "\r\n Йордановден е. Цялата страна отбелязва Богоявление. В Калофер с традиционното \"Мъжко ледено хоро\" извадиха кръста от замръзналите води на река Тунджа. Хвърленото от свещеника разпятие бе хванато от мъжете и дадено на най-малкият участник 8-годишно момче. То го върна обратно на свещеника и получи благословия. И тази година традицията бе спазена и първо в ледените води на Тунджа влязоха калоферци с песента \"Залюбила е Василка\". Преди това обаче се наложи да бъде разбиван леда.  Десетки родолюбиви български мъже и младежи, спазиха дългогодишната Калоферска традиция и се хванаха на Богоявленското \"Мъжко ледено хоро\". Рано сутринта в православния храм \"Св. Св. Кирил и Методий\" бе отслужена празнична богоявленска литургия. Хиляди хора от цялата страна и чужбина наблюдаваха уникалния само за Калофер ритуал, който за първи път протече при сериозно полицейско присъствие. В столицата пък се проведе празничен Богоявленски водосвет на езерото в кв. \"Дружба\". В 13.00 ч. ще бъде изпълнено ритуалното хвърляне на кръста в студените води. Събитието е организирано от столичния район \"Искър\", заедно със Софийската света митрополия.  А патриарх Неофит освети бойните знамена на Българската армия. Преди това той отслужи Велик Богоявленски водосвет в катедралата \"Св. Александър Невски\". Литургията беше излъчена и на живо в официалната страница на Светия синод във Facebook.", "date": "2019.01.06", "title": "С \"мъжко ледено хоро\" в Калофер извадиха кръста от водите на Тунджа"}
{"url": "https://www.bgonair.bg/bulgaria/2019-01-06/grisho-vse-pak-iska-da-igrae-za-balgariya-na-turnira-atp-cup-prez-2020-g", "text": "Григор Димитров все пак иска да играе за България на новия турнир ATP Cup, който ще даде старт на сезон 2020 в тениса. Той ще стане част от отбора на страната, но само ако първата ни ракета завърши сезона в топ 24 и заяви участие. Информацията идва от уважавания и водещ за този спорт журналист Михал Самулски, който е в Австралия в момента и следи всяка стъпка на звездите преди Откритото първенство в Мелбърн, съобщава  Григор и Милош Раонич са двама от тенисистите, обявили намерение да играят на ATP Cup. Това е турнир, който ще измести от календара надпреварата в Бризбън, традиционно място за старт на сезона не само за българската звезда. В отборното състезание ще играят 24 нации, разделени в шест групи, а тимовете ще са съставени от двама до петима тенисисти. Форматът е с мачове на сингъл и двойки, подобен на този в Купа \"Дейвис\".", "date": "2019.01.06", "title": "Гришо все пак иска да играе за България на турнира ATP Cup през 2020 г."}
{"url": "https://www.bgonair.bg/bulgaria/2019-01-06/12-godini-po-kasno-meditsinskata-sestra-nasya-nenova-osadi-machitelite-si-v-libiya", "text": "\r\n 12 години след завръщането си, медицинската сестра Нася Ненова, прекарала 8 години в либийски затвор, осъди мъчителите си за над половин милион лева.  На първа инстанция Софийският градски съд осъди девет либийски служители. Това е единственото спечелено дело от петте заведени на останалите осъдени.  През 1999 година 5 български медицински сестри и палестински лекар бяха арестувани в Триполи по обвинение в заразяване на над 400 либийски деца с вируса на СПИН.  По-късно беше задържан и съпругът на Кристияна Вълчева - доктор Здравко Георгиев. Медиците успяха да се завърнат в България чак през 2007 година с френския президентски самолет.", "date": "2019.01.06", "title": "12 години по-късно: Медицинската сестра Нася Ненова осъди мъчителите си в Либия"}
