{"url": "https://www.bgonair.bg/economy/2018-11-12/7-ot-10-te-nay-bogati-hora-v-sveta-otbelyazaha-zagubi", "text": "7 от 10-те най-богати хора в света отбелязаха загуби. Това показват данни от ежедневния индекс на Bloomberg.  Преобладаващи сред губещите са представителите на технологични компании. С най-голяма ежедневна загуба е Джеф Безос. Той е следван от Бил Гейтс и Уорън Бъфет.  Сред останалите са испанският бизнесмен Амансио Ортега и собственикът на луксозни брандове в модата и виното - Бернар Арно.", "date": "2018.11.12", "title": "7 от 10-те най-богати хора в света отбелязаха загуби"}
{"url": "https://www.bgonair.bg/world/2018-11-12/edin-zaginal-i-shest-postradali-pri-katastrofa-v-belgrad", "text": "Един човек загина, а шестима пострадаха, след като трамвай излезе от релсите в центъра на Белград и се удари в кола на пътя. Петима от пострадалите са пътували в трамвая, а един е бил в ударения автомобил, състоянието на трима от тях е много тежко. На място е загинал пешеходец. В момента тече разследване, и ватманът и шофьорът на лекия автомобил отричат вина и твърдят, че са минали на зелено.    ", "date": "2018.11.12", "title": "Един загинал и шест пострадали при катастрофа в Белград"}
{"url": "https://www.bgonair.bg/world/2018-11-12/arestuvaha-50-godishna-rabotnichka-za-iglite-v-yagodi-v-avstraliya", "text": "50-годишна жена е арестувана, защото е поставила шевни игли в ягоди в Австралия.  Задържането ѝ идва след мащабно разследване.  Жената е работила във ферма за ягоди на север от град Брисбейн.  Тя може да бъде осъдена на до 15 години затвор.  Според обвинителния акт жената е действала мотивирана от желание за отмъщение срещу работодателя си.  През септември в полицията бяха получени над 100 сигнала за открити игли в плодовете.  \r\nОпасните ягоди бяха изтеглени от търговската мрежа.  Страх и паника обвзе Австралия и Нова Зеландия.  А в Куинсленд властите обещаха 1 млн. долара за подкрепа на засегнатите земеделски производители.", "date": "2018.11.12", "title": "Арестуваха 50-годишна работничка за иглите в ягоди в Австралия"}
{"url": "https://www.bgonair.bg/world/2018-11-12/ogromni-pozhari-v-kaliforniya-kashtata-na-dzherard-batlar-v-malibu-izgorya", "text": "Холивудският актьор Джерард Бътлър е един от потърпевшите от пожарите в Калифорния. Актьорът засне изгорялата си къща в Малибу и сподели видеото с изпепелените останки на имението си в социалните мрежи. Бътлър бе един от хилядите евакуирани от застрашените от пламъците райони. Той благодари и на пожарникарите, които продължават да се борят с огнената стихия.", "date": "2018.11.12", "title": "Огромни пожари в Калифорния: Къщата на Джерард Бътлър в Малибу изгоря"}
{"url": "https://www.bgonair.bg/world/2018-11-12/zhertvite-na-pozharite-v-kaliforniya-veche-sa-nad-30", "text": "\r\n Броят на жертвите на огромните пожари в Калифорния достигна 31 души. Най-малко 110 души са обявени за издирване, а други 300 хиляди души бяха евакуирани. Огънят, с който се борят над 8 000 пожарникари се разпалва допълнително от сушата и силните ветрове в района. Спасителните екипи засилиха издирвателните дейности в град Парадайс, който беше изпепелен до основи. Президентът на САЩ Доналд Тръмп обяви района за зона на природно бедствие и обеща федерална помощ на всички засегнати. Губернаторът на щата Джери Бранун обяви, че все още не знаят каква е причината за избухването на пожара, а условията за гасене са изключително тежки. В района през последните месеци настъпи тежка суша, растителността е изпепелена, а огънят се разпалва допълнително от силните ветрове. Браун призова всички, живеещи в райони, за които е издадено предупреждение за евакуация, да се евакуират.", "date": "2018.11.12", "title": "Жертвите на пожарите в Калифорния вече са над 30"}
{"url": "https://www.bgonair.bg/economy/2018-11-12/v-denya-na-samotnite-sartsa-stoki-za-218-mlrd-evro-prodade-alibaba", "text": "В рамките на най-голямото шопинг събитие в Китай и през тази година се очертава нов рекорд. Според медийни публикации осем часа преди края на т. нар. \"Ден на самотните сърца\" онлайн концернът Alibaba се доближава до нов рекорд. В следобедните часове той е продал стоки за около 21,4 млрд. евро според Bloomberg, докато година по-рано за целия ден продажбите бяха за 21,8 млрд. евро. Цифрите са индикация, че продължаващият търговски спор със САЩ оказва досега слабо влияние върху потребителските разходи в Китай. В навечерието имаше опасения, че Alibaba и други онлайн търговци на дребно ще почувстват последствията, тъй като търговската война и обезценяващите се стойности на активите заплашват да нарушат икономическия растеж. Онлайн продажбите на дребно в Китай се забавиха до ръст от 24% през третото тримесечие, което е спад с 12 процентни пункта спрямо предходните три месеца, показват данни на Националното статистическо бюро. Най-популярни сред вносните продукти през тази година очевидно са добавките за здраве, мляко на прах и маски за лице, съобщава South China Morning Post. Сред най-популярните марки обаче се нареждат Xiaomi Corp., Apple Inc. и Dyson Ltd. През първите две минути на тазгодишното събитие, започнало в полунощ, Alibaba продаде стоки на стойност 1,27 милиарда евро, твърди информационна агенция Xinhua. За първия час продажбите са достигнали почти 10 млрд. долара предава Ройтерс. Независимо от рекорда обаче годишният темп на растеж на продажбите спадна от 39% на 27%, сочат най-ниските оценки на анализаторите, което е най-малкият процентен ръст в 10-годишната история на събитието. \"Денят на самотните сърца\" се празнуваше първоначално от студентите в Китай като противоположност на Свети Валентин, защото датата се състои само от единици. Преди осем години Alibaba започна да предлага на своите клиенти високи отстъпки в рамките на 24 часа на тази дата. Многобройни конкуренти последваха примера, правейки годишния Singles Day една голяма битка с отстъпки. Повече новини четете на  .", "date": "2018.11.12", "title": "В \"Деня на самотните сърца\": Стоки за 21,8 млрд. евро продаде Alibaba"}
{"url": "https://www.bgonair.bg/sutreshen-blok/2018-11-12/visoki-tseni-bednost-protesti-darzhavata-pred-praga-na-ikonomicheska-kriza", "text": "\r\n Недоволни граждани от повече от 30 града на страната излязоха на шумни протести по улици и булеварди вчера (11 ноември), за да изразят несъгласието си с новите, по-високи цени на горивата, планираното поскъпване на \"Гражданска отговорност\" и раздутата държавна администрация. Протестните шествия на някои места създадоха напрежение. В столицата за кратко бе блокирано движението в централната градска част. Затворени бяха и едни от най-важните артерии - АМ \"Тракия\" и международен път Е-79 на изхода на Благоевград, където се стигна и до леки пътни инциденти. \"Това, което се случва е нормално, хората с право протестират. Не очаквам да постигнат нещо по отношение на исканията, които имат, но до политически трусове е много вероятно да се стигне\", коментира в студиото на   Ваня Григорова от КТ \"Подкрепа\". По отношение на цените на горивата бившият министър-председател на България Стефан Софиянски подчерта, че протестите на гражданите трудно могат да променят нещо, тъй като става въпрос за пазарни механизми. \"Това недоволство обаче показва, че сред обществото има голямо напрежение, което идва от несигурността на управляващите. Налице е едно нестабилно правителство\", каза Софиянски. Пред   той допълни още, че имайки предвид непрекъснатото покачване на цените у нас може да се смята, че в държавата ни е пред прага на икономическа криза.", "date": "2018.11.12", "title": "Високи цени, бедност, протести... Държавата пред прага на икономическа криза?"}
{"url": "https://www.bgonair.bg/reportazhi/2018-11-12/obrazovanie-i-biznes-bez-granitsi-zapochva-na-13-noemvri", "text": "\r\n На 13 ноември започва деветото издание на международната конференция \"Образование и бизнес: Без граници\", организирана телевизия  . Този път събитието насочва вниманието към трансграничното сътрудничеството. Как да намерим добри партньори в съседни страни и заедно да се справим с предизвикателствата в образованието и управлението на кадри? Това е един от въпросите, на които ще отговорят лекторите. Mодератор на конференцията ще бъде един от най-разпознаваемите и утвърдени журналисти на   - водещата на   Ганиела Ангелова.   Деветото издание на международната конференция ще излезе извън рамките и извън географските граници, за да срещне гостите със световни практики за изграждане на взаимни и стабилни връзки между бизнеса, образованието, изкуството, фолклора, екологията, технологиите, устойчивото развитие и инфраструктурата.  Лекторите ще обърнат специално внимание на съвместната трансгранична дейност между страните на Балканския полуостров. Ще се представят историите на успеха и постиженията на хората и компаниите, базирани на Балканите.  Образованието е приоритет за   от нейното създаване.  Събитието е със свободен достъп, а желаещите могат да се регистрират на адрес: /. .", "date": "2018.11.12", "title": "\"Образование и бизнес: Без граници\" започва на 13 ноември"}
{"url": "https://www.bgonair.bg/world/2018-11-12/100-godini-nezavisima-polsha-natsionalisti-izgoriha-znameto-na-es", "text": "Националисти изгориха знамето на Европейския съюз по време на масово шествие във Варшава по повод 100-годишнината от независимостта на Полша. По улиците на столицата вчера излязоха близо 250 000 души. Към демонстрантите се присъединиха и крайнодесни активисти, които хвърляха димки и пиратки. Повечето участници в проявата развяваха националния флаг, но част от хората скандираха и откровено ксенофобски и расистки лозунги.", "date": "2018.11.12", "title": "100 години независима Полша: Националисти изгориха знамето на ЕС"}
{"url": "https://www.bgonair.bg/world/2018-11-12/izdirvat-bivshiya-makedonski-premier-nikola-gruevski", "text": "Никола Груевски, бившият македонски премиер, все още е в неизвестност.  В петък (9 ноември) той трябваше да влезе в затвора, след като получи две години ефективна присъда по дело за злоупотреба със служебно положение заради закупен \"Мерцедес\" за над 650 000 евро.  Мобилният телефон на Груевски е изключен. Той не бе открит и в дома му в Скопие.  \r\nЖилището бе посетено три пъти от куриер на съда, който трябваше да му връчи заповедта за задържане.  Днес съдебните власти ще направят още един опит да връчат заповедта за изтърпяване на наказанието на Груевски.  Той трябва да се яви пред съда и по друго дело срещу него.", "date": "2018.11.12", "title": "Издирват бившия македонски премиер Никола Груевски"}
{"url": "https://www.bgonair.bg/bulgaria/2018-11-12/arestuvaha-izdirvaniya-za-ubiystvoto-na-40-godishna-zhena-v-gorna-oryahovitsa", "text": "Хванаха издирвания за убийството на 40-годишна жена в Горна Оряховица. 36-годишният мъж е разпознат от хора в близост до автогарата в града и е арестуван. Не е оказал съпротива. Остава в ареста за 72 часа. Припомняме, че на 10-ти ноември мъж намира в жилището си мъртва, 40-годишна жена. Подава сигнал до полицията и Спешна помощ, които констатират смъртта, вследствие на множество прободни рани. Самият мъж, който открил трупа, е в болница със счупен череп и наранявания от нанесен му побой.", "date": "2018.11.12", "title": "Арестуваха издирвания за убийството на 40-годишна жена в Горна Оряховица"}
{"url": "https://www.bgonair.bg/denqt-on-air/2018-11-12/sds-shte-tarsi-dopirni-tochki-s-partiite-chlenki-na-enp", "text": "\r\n СДС ще търси разбирателство и допирни точки с партиите, членки на Европейската народна партия (ЕНП). А това, че правим завой към ГЕРБ, е изведено от контекста и не е вярно, каза в студиото на  лидерът на СДС Румен Христов. \"Ясно сме заявили позицията си, СДС е в извънпарламентарна опозиция. Считаме, че сегашният модел на управление е сгрешен и изчерпан. При тези обстоятелства не намираме своето място в съвместна управленска коалиция с ГЕРБ\", отбеляза той. По думите му, пътят към влизането на Съюза на демократичните сили в парламента е дълъг, но ако стигне до там, амбицията на партията е да има по-сериозно представителство. \"Всички виждат какво се случва в обществото. Гражданското недоволство е изключително сериозно, то е породено от липсата на справедливост. А протестите са просто формалност на фона на неудовлетворението на българите от управлението на държавата\", коментира още Румен Христов. Пред  лидерът на СДС бе категоричен, че ако партията му вземе участие в следващия управленски мандат, ще се бори за удвояване на доходите на българите, тъй като това било напълно възможно. \"Това, което категорично мога да заявя отсега е, че СДС няма как да бъде в коалиция с БСП и ДПС\", допълни Христов.  ", "date": "2018.11.12", "title": "СДС ще търси допирни точки с партиите, членки на ЕНП"}
{"url": "https://www.bgonair.bg/denqt-on-air/2018-11-12/ekspert-ako-darzhavata-i-chastniyat-biznes-ne-rabotyat-zaedno-kibersigurnost-u-nas-nyama-da-ima", "text": "\r\n Законът за киберсигурността беше приет без дебати в Народното събрание, с изключение на единици. Със закона се регламентира управлението и организацията на Националната система за киберсигурност, националния координатор по киберсигурност, секторни екипи за реакция при инциденти в киберсигурността, както и национален екип за реакция при инциденти в киберсигурността. Според експерта по киберсигурност Спас Иванов обаче ако процедурата по приемане и вкарване в действие на този закон се забави от бюрократични пречки, то той ще загуби своята цел. \"Една политика, за да се прехвърли в действия има много пречки. Киберсигурността обаче постоянно се актуализира, остарява с всеки изминал ден. Ако сме обект на кибератака, голяма част от държавната инфраструктура ще е уязвима. Ако някой се пробва, ще разберем без какви системи ще останем. Може да останем без КАТ, НАП, не само без Търговски регистър\", обясни още в \"Денят ON AIR\" експертът. По думите му няма как обаче този закон да влезе в сила, ако държавата не си подаде ръка с частния сектор, където работят всички експерти в тази област. \"Законът и политиките трябва да бъдат създадени в дела от хора, а тези хора ги няма. Или са напуснали държавата, или са в частния сектор. Или държавата и частният сектор трябва да са ръка за ръка, или държавата няма да успее да въведе този закон\", сигурен е Иванов.", "date": "2018.11.12", "title": "Експерт: Ако държавата и частният бизнес не работят заедно, киберсигурност у нас няма да има"}
{"url": "https://www.bgonair.bg/bulgaria/2018-11-12/skandalniyat-klip-na-studentskata-televiziya-alma-mater-veche-e-svalen", "text": "Студентската телевизия \"Алма матер\" със становище по повод скандалния клип за кастинг за водещи и сценаристи, който стана обект на усилен публичен дебат.  Управителният съвет на телевизията призна, че новата реклама не съответства на академичния тон, очакван от Софийския университет и че клипът е получил основателна критика от обществеността и медиите.  Скандалното видео вече е изтрито от Facebook страницата, в която беше качено.", "date": "2018.11.12", "title": "Скандалният клип на студентската телевизия \"Алма матер\" вече е свален"}
{"url": "https://www.bgonair.bg/denqt-on-air/2018-11-12/protestite-v-tsyala-balgariya-spontanni-i-neobosnovani-smyatat-eksperti", "text": "\r\n Протестите през 2013 година бяха много по-яростни и гневни от сегашните. Тогава имаше участие и на агитки, имаше сериозни сблъсъци. Вчерашните протести не приличаха на това. Протестите вчера бяха доста разпръснати - нямаше повече от 1000-2000 хора на места. Така политологът Димитър Димитров коментира вчерашните и днешни протести, които се проведоха в по-големите градове, срещу високите цени на горивата и ниските доходи на българина. Според него ако сега правителството подаде оставка, ще спрат всички конкурси за магистрали, ще се спре въвеждането на ТОЛ системата, държавата като цяло ще спре да функционира. \"Сегашният бюджет е един от най-социалните. Ако евроизборите потвърдят сегашното статукво, ще се гледа далечната перспектива за избори. При едни предсрочни избор \"патриотите\" ще го отнесат. Те прекалено се опияниха от властта и се взеха на сериозно. Те започнаха да вредят на управлението\", категоричен е политологът в \"Денят ON AIR\". Социологът Юлий Павлов пък е още по-твърд в своето мнение - \"подобни спонтанни протести са абсолютно глупави\". \"Цените на горивата не зависят от правителството. Ако говорим аз бедността - трябва да излезем от темата за протестите. През 2007 г. БВП на глава от населението беше 28% от средното за ЕС, в момента е 52%. Средният доход на ЕС расте, а на българите също. Хората нямат право да протестират за цените на горивата. Държавата може да се намеси, но се надявам да не прави такава щуротия\", уточни пред Bulgaria ON AIR социологът. Той смята, че спонтанните протести се използват от партиите, които са в опозиция или от тези, които въобще не са в парламента. Павлов твърди, че протестите са напълно неубедителни и необосновани. \"С протести, когато не са ужасно масови, правителство не се сваля. Нито Борисов падна заради протестите, нито Орешарски. Ако сега ДПС оттегли неявната си подкрепа от правителството, то на правителството ще бъде трудно да си изкара мандата\", завърши експертът.", "date": "2018.11.12", "title": "Протестите в цяла България - спонтанни и необосновани, смятат експерти"}
{"url": "https://www.bgonair.bg/bulgaria/2018-11-12/fandakova-obeshta-10-novi-detski-gradini-v-sofiya", "text": "Общо десет нови детски градини и цялостна модернизация на вече съществуващите сгради ще бъдат направени в столицата през следващата година. Това обеща кметът на София Йорданка Фандъкова при откриването на нова детска градина в квартал \"Драгалевци\". \"Надявам се, че ще успеем да изпълним много амбициозния план до две години за всички деца над 3-годишна възраст в София да има място в детска градина, която да е близо до района, в който живеят\", допълни Фандъкова и посочи, че през тази година Столичната община е инвестирала над 18 млн. лева в строителство и модернизация на детски градини и училища. \"Само за район \"Витоша\" това е третата нова сграда на детска градина, която откриваме\", посочи кметицата и  допълни, че само преди няколко месеца са открили такава и в кв. \"Бояна\". \"Вече строим още две нови сгради в район \"Витоша\", каза Фандъкова, цитирана от  Конкретно за забавачката в \"Драгалевци\", тя посочи, че това е второто й разширение с нова сграда, което се прави в последните години. В нея ще има четири групи - две яслени и две градински. Кметът посочи, че откакто е започнала инвестиционната програма в изграждането на нови детски заведения са построили над 90 нови сгради.", "date": "2018.11.12", "title": "Фандъкова обеща 10 нови детски градини в София"}
{"url": "https://www.bgonair.bg/bulgaria/2018-11-12/sadat-dade-hod-na-deloto-sreshtu-borshosh", "text": "Софийският градски съд даде ход на делото срещу бившия директор на НДК.  Мирослав Боршош и бившият председател на съвета на директорите Валентин Кръстев са обвинени в длъжностно присвояване в особено големи размери, при което е ощетен Националният дворец на културата.  Според съда става въпрос за 15 сделки.  Срещу двамата е допуснат иск от страна на НДК за около 500 000 лева и от държавата за близо 3,5 млн. лева.  Мирослав Боршош беше освободен от длъжността изпълнителен директор на НДК в края на юни 2017 г. от вицепремиера Лиляна Павлова, но няколко дни по-късно премиерът Борисов го върна.  Окончателното отстраняване на Боршош се случи едва след като прокуратурата му повдигна обвинения за нецелесъобразно изразходване на средства.", "date": "2018.11.12", "title": "Съдът даде ход на делото срещу Боршош"}
{"url": "https://www.bgonair.bg/bulgaria/2018-11-12/nov-protest-v-kareto-na-vlastta-sreshtu-visokite-tseni-na-gorivata-i-niskite-dohodi", "text": "\r\n Протести и днес в центъра на София. Все пак обаче се забелязва значителен отлив на хората в сравнение с вчерашния ден. Въпреки че началният час на протеста беше около 16:30 часа, протестиращите са доста по-малко. Все пак трябва да се отбележи, че протестиращите днес и вчера са различни. Днес протестът е организиран от партия \"Възраждане\". Съответно основната част на протестиращите са симпатизанти на тази партия.  Все пак исканията на протестиращите вчера и днес се препокриват - недоволството отново е срещу високите цени на горивата и \"Гражданската отговорност\", както и срещу ниските доходи. На фона на протестите все пак цените на горивата падат - от 6 ноември досега цената на бензина е паднала с 16 стотинки.", "date": "2018.11.12", "title": "Нов протест в \"карето на властта\" срещу високите цени на горивата и ниските доходи"}
{"url": "https://www.bgonair.bg/operatsiya-istoriya/2018-11-12/za-novata-poreditsa-nashite-palkovodtsi", "text": "\r\n \"Надявам се един ден историята да ни обединява, а не да ни разделя. Целта на образователната поредица \"Нашите пълководци\" е да привлече интереса на младото поколение към новата българска история,така както го стори проектът \"Българско военно чудо\". Аз самият се запалих по историята още като малък от един учебник по предмета \"Родинознание\", имаше такъв учебен предмет тогава, беше много хубав учебник\". Това разказа в предаването \" по   изпълнителният директор на ЗАД \"Армеец\" Константин Велев. \"За герои на поредицата са избрани български пълководци от петте войни на България в най-новата ни история. Повечето от тях са малко известни. Например защитникът на Добрич от руските бомбардировки през Първата световна война - капитан Георги Радков. Не сме разделяли пълководците по политическите им пристрастия. Някои от тях са били убедени русофили, други са воювали срещу руснаците в Добруджа. Трагична е съдбата на Олимпий Панов, воювал героично в 12 сражения за България и разстрелян от братска българска ръка\", коментира един от създателите на поредицата Иван Кънчев от Сдружение \"Българска история\". \"Хората, извършили 10 ноември, едва ли са съзнавали какво точно ще се случи след това. Много силен е бил и съветския натиск за промени в България, и за свалянето на Тодор Живков. За никого не е тайна, че между Тодор Живков и Михаил Горбачов нямаше добри отношения\" - разказа Красимир Премянов, който е председател на Съюза на Тракийските дружества в България. \"Аз се определям като социалист. Не съм ренегат. Много социалисти после в миг станаха антисоциалисти под сини знамена. Веднъж покойният Стефан Савов ми каза, че от активни борци против капитализма човек не може да се вреди в СДС, а друг лидер на десницата ми сподели \"искахме да ударим комунизма, а бастисахме държавата\".Много тежък удар понесе системата за сигурност, селското стопанство, икономиката. Бяха унищожени златни предприятия. Може би е още  рано да дадем оценка какво точно се случи на 10 ноември\" – коментира още Премянов.    ", "date": "2018.11.12", "title": "Целта на \"Нашите пълководци\": Да привлече интереса на младото поколение към новата българска история"}
{"url": "https://www.bgonair.bg/bulgaria/2018-11-12/pernichani-otnovo-se-vdignaha-blokiraha-kragovoto-na-am-struma", "text": "\r\n Перничани отново излязоха на протест срещу високите цени на горивата, на храните, ниските доходи и с искане за оставка на правителството. Автошествието отново се провежда на кръговото преди Перник на АМ \"Струма\". Протестът започна в 18 часа и по информация на организаторите ще продължи до 20 часа. Недоволството е с разрешението на общината. Автошествието стартира от спортна зала \"Борис Гюдеров\", премина през центъра на града и след това продължи към пътен възел \"Даскалово\", който свързва София и Югозападна България. Протестът предизвика огромни опашки на влизане и излизане от Перник. Все пак организаторите са категорични, че няма да блокират движението по АМ \"Люлин\" или АМ \"Струма\". Все пак част от протестиращите са се насочили към АМ \"Люлин\", за да блокират движението.", "date": "2018.11.12", "title": "Перничани отново се вдигнаха, блокираха кръговото на АМ \"Струма\""}
{"url": "https://www.bgonair.bg/bulgaria/2018-11-12/prechistvatelna-stantsiya-na-vetko-arabatshiev-beshe-spryana", "text": "\r\n Спряха пречиствателната станция \"Елените\", собственост на бизнесмена Ветко Арабаджиев. Заповедта е на Окръжната прокуратура. Съоръжението ще продължи да работи на авариен режим, за да не се стигне до екологична катастрофа. Дотогава собственикът трябва да представи инвестиционна програма за модернизиране на съоръжението. В пречиствателната станция се изливат водите от хотелите на ваканционно селище \"Елените\" и водите от курорта Свети Влас. Съоръжението обаче е остаряло, а капацитетът и е недостатъчен. От 2012 година до сега на оператора са наложени санкции над 7 милиона лева за замърсяване на морските води. В етко Арабаджиев и съпругата му Маринела Арабаджиева са в неизвестност в чужбина, след като срещу тях започна разследване за пране на пари и укрити данъци.", "date": "2018.11.12", "title": "Пречиствателна станция на Ветко Арабаджиев беше спряна"}
{"url": "https://www.bgonair.bg/bulgaria/2018-11-12/mvr-za-protestite-politsaite-ne-sa-previshili-pravata-si", "text": "\r\n Полицейски проверки за документи на протестиращи край Троян, проверки за неплатени глоби към КАТ на входа на Бургас и сблъсъци между протестиращи и полиция край Благоевград... Така изглеждаха последните няколко дни на гражданско неподчинение.  Произвол или изпълнение на служебните задължения е това - въпросът циркулира из социалните мрежи. Еднозначен отговор обаче няма. От МВР са категорични, че полицията само е охранявала протестите.  Нито един от служителите не е превишил правата си, не е ограничил протестиращите в рамките на разрешеното от закона. \"Никъде, в цялата страна, от служителите на полицията не е използвана физическа сила и полицейска техника, въпреки че в имаше провокации от страна на гражданите, които се прибираха в края на неделния ден със своите автомобили. Отговорно мога да кажа, че не допуснахме нарушение на общестения ред или някакви стълкновения между протестиращи и непротестиращи\", обясни директорът на ГД \"Национална полиция\" гл. комисар Христо Терзийски. Макар протестите да продължиха доста по-дълго от предварително заявеното време, полицията остана на място докрая. Защото такива са ѝ задълженията. От синдикалната организация на служителите на МВР заявиха, че подкрепят протестите, предаде репортерът Сергей Тодоров.   ", "date": "2018.11.12", "title": "МВР за протестите: Полицаите не са превишили правата си"}
{"url": "https://www.bgonair.bg/bulgaria/2018-11-12/ostavkata-na-pravitelstvoto-bi-bilo-abdikatsiya-smyata-rumen-radev", "text": "\r\n Протестите възвръщат достойнството на българите като граждани, заяви преди журналисти в Карлово президентът Румен Радев.  Според държавния глава, ако управляващите не чуят гласа на гражданите, протестите ще продължат.  Румен Радев смята, че оставка на правителството в момента ще бъде абдикация заради растящите цени, инфлация и престъпност.  Според президента, гласът на гражданите не се чува от управляващите и се приема с цинични изявления от страна на властта.  Затова държавният глава очаква от парламента и правителството да посочат изход от ситуацията.  А на задочните обвинения, че е подстрекател на събарянето на властта в момента, Радев отговори, че не е обединител на политически партии, а на българския народ.", "date": "2018.11.12", "title": "Оставка на правителството би било абдикация, смята Румен Радев"}
{"url": "https://www.bgonair.bg/bulgaria/2018-11-12/pravitelstvoto-nyama-da-podkrepi-globalniya-pakt-za-migratsiyata-na-oon", "text": "Българското правителство няма да подкрепи Глобалния пакт за миграцията на ООН. Това реши коалиционния съвет на управляващите.  Според тях подписване на документа би застрашило националната сигурност на страната.  Споразумението цели създаването на стратегия за защита на мигрантите и тяхната интеграция, както и противодействие на масовата миграция.  С решението си България ще последва примера на САЩ, Полша, Унгария и Австрия, които вече се обявиха срещу документа.  В сряда предстои и парламентът да обсъди пакта.  Решението изпреварва и планирания за четвъртък протест срещу присъединяването на България към него.", "date": "2018.11.12", "title": "Правителството няма да подкрепи Глобалния пакт за миграцията на ООН"}
{"url": "https://www.bgonair.bg/bulgaria/2018-11-12/trevozhna-statistika-bakterii-ustoychivi-na-antibiotitsi-ubivat-godishno-33-hil-evropeytsi", "text": "\r\n Тревожна статистика за здравето ни - бактерии, устойчиви на антибиотици, убиват годишно 33 хиляди европейци. От Центъра по заразни и паразитни болести признаха, че няма официални данни за България, но страната ни не прави изключение от статистиката. А основната причина за това е безразборната употреба на антибиотици. Самолечение, безконтролна продажба на антибиотици без рецепта и диагноза, поставена не от лекар, а по симптоми, прочетени в интернет. Така изглежда картината у нас в момента, обобщават здравните експерти.  Според тях резултатът е, че тялото развива резистентност към лекарства, които преди са ни помагали.  Вътреболничните инфекции, причинени от недействащи антибиотици, също стават все по-чести. В момента България е единствената страна в Европа без Национална програма по антибиотична резистентност.  Фактите обаче показват, че там където населението е информирано, броят на усложненията след употреба на антибиотици рязко намалява.  Такава стратегия у нас скоро няма да има, признават епидемиолозите. Колко антибиотици се продават годишно у нас не се знае. Безконтролното им разпространение продължава да бъде проблем, а от неправителствения сектор обвиняват за това липсата на контрол.  В същото време от Изпълнителната агенция по лекарствата посочват, че за цялата минала година са успели да проверят за злоупотреби само 300 аптеки. Данните от направените проверки пък показват, че във всяка шеста аптека у нас е открито нарушение. А сред най-честите е продажбата на лекарства без представена рецепта.", "date": "2018.11.12", "title": "Тревожна статистика: Бактерии, устойчиви на антибиотици, убиват годишно 33 хил. европейци"}
