{"url": "https://www.bgonair.bg/world/2018-10-19/dve-zhertvi-i-dvama-tezhko-raneni-politsai-sled-strelba-v-germaniya", "text": "Двама души са убити и двама полицаи - тежко ранени при стрелба в германския град Кирххайм ан дер Вайнщрасе. Очевидци разказват, че са чули изстрели. Местните власти уверяват, че ситуацията не представлява опасност за населението. Засега не е известен мотивът за стрелбата, нито кои са жертвите. Случаят се разследва.", "date": "2018.10.19", "title": "Две жертви и двама тежко ранени полицаи след стрелба в Германия"}
{"url": "https://www.bgonair.bg/world/2018-10-19/10-godini-zatvor-za-turisti-nadraskali-kulturen-pametnik-v-tayland", "text": "\r\n Британец и канадка бяха задържани за вандализъм в северния тайландски град Чианг Май. 23-годишните младежи - Фърлонг Лий и Бритни Шнайдър решили да изрисуват със спрей крепостна стена от 13 век. Ако те бъдат признати за виновни, могат да получат присъда до 10 години затвор и глоба от 30 000 долара. Спонтанна “Артистична проява“ – така бринаският гражданин и съучастничаката му от Канада обясняват поругаването на археологическия обект. Самата “художествена творба“ обаче предствалява надпис без конкретно послание. Той гласи “Скаузър Лий“ - жаргон, означаващ “жителят на Ливърпул - Лий“.  Чианг Май е популярна туристическа дестинация. Градът има богата история, а на територията му се намират редица паметници на културата.", "date": "2018.10.19", "title": "10 години затвор за туристи, надраскали културен паметник в Тайланд"}
{"url": "https://www.bgonair.bg/bulgaria/2018-10-19/mazh-e-s-otryazan-krak-sled-kato-se-hvarli-pred-metroto", "text": "Мъж се е хвърлил на релсите на метрото в 18:15 часа днес, предаде МВР. Влакът е минал през крака му и е отрязал глезена му. Мъжът е жив, бил е изваден преди минути. Мъжът, който се е хвърлил пред влак на метростанция \"Васил Левски“ е закаран в болница. Това каза директорът на \"Метрополитен\" ЕАД инж. Стоян Братоев. От МВР съобщиха, че пострадалият е на 25 години. По последни данни вероятно мъжът е паднал, а не се е хвърлил под влака, както по-рано бе съобщено. Влакът е минал през крака му и е отрязал глезена му, счупена му е и ръката. Движението по линията временно се осъществява между станциите \"Сердика\" и \"Обеля\", както и от \"Жолио Кюри\" към Летището и Бизнес парка съответно. По втората линия влаковете на метрото се движат по разписание. Столичната община пуска автобуси от 4-и Километър до станция \"Сердика\", които да обслужат пътниците от метрото.", "date": "2018.10.19", "title": "Мъж е с отрязан крак, след като се хвърли пред метрото"}
{"url": "https://www.bgonair.bg/world/2018-10-19/pogrebvat-zhertvite-ot-uchilishtnata-tragediya-v-kerch", "text": "Погребват жертвите на масовото убийство в Керч. В местния техникум, в който 18-годишният Владислав Росляков откри стелба и уби 21 души и рани други 50, отслужиха църковна служба.  Десетки хора продължават да идват на мястото на трагедията, за да поднесат цветя и да запалят свещ. Тийнейджърът, който застреля 20 души преди да се самоубие, е искал да отмъсти на съученици, които го унижавали и не искал повече да живее.  Това разказа бившата му приятелка, която пожела да остане анонимна. 15-годишното момиче разкри още, че Владислав бил увлечен по стрелбата и умеел да ползва различни видове оръжия.", "date": "2018.10.19", "title": "Погребват жертвите от училищната трагедия в Керч"}
{"url": "https://www.bgonair.bg/economy/2018-10-19/kzk-othvarli-za-vtori-pat-iskaneto-na-inerkom-da-kupi-chez", "text": "Комисията за защита на конкуренцията за втори път отхвърли искането на компанията \"Инерком\", собственост на Гинка Върбакова, да купи доставчика на ток в Западна България - ЧЕЗ. Мотивът на антимонополистите е, че все още не е приключила процедурата по обжалване на първия им отказ за сделката.  Дружеството \"Инерком\" поиска за втори път одобрение на покупката, след като компанията вече не е собственик на фотоволтаични паркове.  Именно слънчевите централи бяха мотив на антимонополистите да не одобрят сделката, защото ако Върбакова притежава централи и доставчика на ток в Западна България, ще има преимущество пред конкурентите си.  Без одобрение продажбата на ЧЕЗ не може да бъде финализирана. ", "date": "2018.10.19", "title": "КЗК отхвърли за втори път искането на \"Инерком\" да купи ЧЕЗ"}
{"url": "https://www.bgonair.bg/world/2018-10-19/obilni-valezhi-navodniha-mnozhestvo-sgradi-i-ulitsi-vav-valensiya", "text": "Испания отново е под вода. За последните 36 часа в източните части на страната са се изсипали над 150 литра на квадратен метър.  Обилните валежи наводниха множество сгради и улици в района на Валенсия. Няма данни за пострадали. Припомняме, че миналата седмица поройни дъждове отнеха живота на 9 души на остров Майорка.", "date": "2018.10.19", "title": "Обилни валежи наводниха множество сгради и улици във Валенсия"}
{"url": "https://www.bgonair.bg/denqt-on-air/2018-10-19/predsrochni-izbori-ochakvat-makedoniya-ako-ne-vzeme-reshenie-za-promeni-tvardi-ekspert", "text": "\r\n Днес трябваше да е последният ден от дебатите в македонския парламент по конституционните поправки за смяна на името. Имаше пресконференция, където изтече информация, че е събрано необходимото мнозинство. Заседание обаче така и не е започна. \"През следващите няколко дни ще бъде упражняван огромен натиск върху депутатите от опозицията. Очакваме да дойде зам.-държавният секретар на САЩ, който също се очаква да окаже натиск с цел да бъде направен изборът на Македония в посока членство в НАТО\", коментира в \" \" д-р Спас Ташев от БАН. Според него референдумът в Македония не е бил неуспешен, но се е постигнала фундаментална грешка при провеждането му, а именно, че последното преброяване на жителите на страната е било проведено преди 16 години.  \"Ние не знаем реалния брой на нейното население. Как да изчислим 50% от нещо, което не знаем?\", заяви д-р Спас Ташев пред  . По неговите думи, ако македонският парламент не приеме решение за промяна в конституцията, се отива към предсрочни избори, което ще доведе до много сериозна дестабилизация на страната. Според него, за да успеем да гарантираме българските национални интереси, се нуждаем спешно от нов подход и разработване на стратегическа програма.", "date": "2018.10.19", "title": "Македония пред предсточни избори, ако не вземе решение за промени, твърди експерт"}
{"url": "https://www.bgonair.bg/world/2018-10-19/prodalzhava-izdirvaneto-na-zhurnalista-dzhamal-hashogi", "text": "\r\n Турската полиция продължава да издирва Джамал Хашоги, изчезнал преди две седмици след влизането си в саудитско консулство. След като се появи информация, че тялото на саудитския журналист вероятно е нарязано и изхвърлено извън консулството на Рияд, разследващите претърсиха гора край Истанбул. През последните няколко дни дипломатическата служба бе претърсена два пъти и бяха взети ДНК проби. Според турския медии полицията разполага с видео и аудио от убийството на Хашоги, но записите не бяха оповестени публично.  САЩ ги изискаха, за да се запознаят с истинността на доказателствата. Междувременно пред журналисти във военновъздушната база \"Андрюс\", щата Мериленд, американският президент Доналд Тръмп заяви, че \"изглежда наистина е убит\" саудитският журналист Джамал Кашоги.", "date": "2018.10.19", "title": "Продължава издирването на журналиста Джамал Хашоги"}
{"url": "https://www.bgonair.bg/denqt-on-air/2018-10-19/kalfin-za-dumite-na-simeonov-edin-politik-nyama-pravo-na-takova-otnoshenie", "text": "\r\n Оставка на вицепремиера Валери Симеонов поискаха от БСП и протестиращите майки на деца с увреждания. Причината е, че в интервю пред партийната си телевизия Симеонов ги нарече \"кресливи жени\", а децата им \"уж болни\". Според Симеонов Законът за личната помощ е \"заченат в грях\" и е \"опит да се угоди на една група хора\".  На 24 октомври майките отново ще излязат на протест заради нанесената им обида от вицепремиера. \"Не може един политик да си позволява да говори по такъв начин. Това не е приемлив език за отношение, към която и да е група. После чакаме по някакъв начин съпричастност и разбиране на проблемите\", коментира в \"Денят ON AIR\" бившият социален министър Ивайло Калфин. По неговите думи за подобен вид отношение към хората в демократичните държави министърът си отива.  Според него оставката на Валери Симеонов няма да успокои хората, но оставането му и настояването на подобен вид говорене нанася много тежки вреди на управляващите и на всички политици. Относно законите за хората с увреждания той коментира, че те правят крачка в една добра посока, но няма да решат проблемите. \"Вместо да се смени цялата система и да се потърси начин за повече социализация на хората и техните семейства, ние предлагаме още от същото. Това не решава принципният проблем\", заяви Ивайло Калфин пред \"Bulgaria ON AIR.", "date": "2018.10.19", "title": "Валери Симеонов няма право на такова отношение, заяви Ивайло Калфин"}
{"url": "https://www.bgonair.bg/science/2018-10-19/a1-priema-predvaritelni-porachki-za-noviya-smartfon-iphone-xr", "text": "\r\n А1 вече приема предварителни поръчки за новия смартфон на Apple iPhone XR. Моделът е третият iPhone, който Apple пусна през годината и представлява по-достъпна версия на iPhone XS.  Предварителните поръчки започнаха на 19 октомври и ще продължат до 26 октомври, когато моделът ще бъде пуснат в продажба. iPhone XR може да се поръча с мобилните планове на А1 и се предлага на цена от 53,99 лева на месец с план A1 Unlimited 5XL. Дербито на Милано е от онези мачове, които са солта и пиперът на всяко уважаващо се футболно първенство. Феновете по целия свят чакат тези градски сблъсъци, за да се насладят на неповторимата атмосфера и на усещането за непредсказуемост. Формата обикновено няма значение, а на карта е заложена честта. Това е всичко, което трябва да знаете, за да изберете да гледате двубоя \"Интер\" срещу \"Милан\" тази неделя, 21 октомври, от 21:30 ч. по MAX Sport 2 и като Pay-per-view на live.a1.bg. Време е за въпроса в месечната игра на А1. Отговаряйте правилно   с коментар под новините и може да спечелите смартфона A1 Smart N9. ", "date": "2018.10.19", "title": "А1 приема предварителни поръчки за новия смартфон iPhone XR"}
{"url": "https://www.bgonair.bg/denqt-on-air/2018-10-19/danakoplattsite-tryabva-da-znayat-za-iztrebitelite-kaza-bivsh-ministar", "text": "\r\n За 8 изтребителя България трябва да даде близо милиард и 800 милиона лева през следващите няколко години. Страната ни получи 4 оферти за бойни самолети. Президентът Румен Радев призова за радиомълчание, що се касае темата за изтребителите.  \"Проектът за придобиването на новопроизведен боен самолет е много важен за българската армия. Той все още има време да тръгне до края на годината. Хората трябва да бъдат информирани, все пак става дума за нашите данъци. Вероятно призивът за радиомълчание е, за да не се стигне до прибързани изводи\", изтъкна бившият служебен министър на отбраната Тодор Тагарев.  В студиото на \"Денят ON AIR\", той обясни, че са били поискани оферти за 8 самолета, но България получила оферти само за четири. \"Едните са с един двигател, другите са с два. Тези с 2 са по-надеждни, но много по-скъпи. Вероятно ще се изберат самолетите с 1 двигател – \"Грипен\" или Ф-16. Винаги съм бил привърженик на прозрачността при взимане на решения\", отбеляза Тагарев.   \"Експертната общност набляга на бойните характеристики на самолетите. По тези критерии ще се изберат. Дочух, че става въпрос за 600 параметри, които се сравняват. Един от критериите е радиус на действие. Ако нямаме оперативното виждане за какви разстояния става въпрос – може да ни излезе много по-скъпо. Никъде в дискусията не виждам този тип съображения\", подчерта бившият министър пред Bulgaria ON AIR.   Тодор Тагарев заяви, че Русия е обявила България за враг. \"Защо си мислим, че някой враг ще ни ремонтира бойните самолети? Колкото по-бързо се отървем от МИГ-29 – толкова по-добре\", посочи той за финал.   ", "date": "2018.10.19", "title": "Данъкоплатците трябва да знаят за изтребителите, каза бивш министър"}
{"url": "https://www.bgonair.bg/sutreshen-blok/2018-10-19/glas-ot-gerb-za-vota-na-nedoverie-toy-e-varhu-idei-ne-fakti-pretsedent", "text": "Трети вот на недоверие срещу кабинета на Бойко Борисов. Този път той бе посветен на здравеопазването. Какво показаха дебатите? \"Този вот е прецедент, защото за първи път се случва вот на недоверие върху идеи, а не върху факти. Тепърва предстои реформата в здравеопазването да се обсъжда. Вариантите за тази реформа бяха споделени с обществото и се вдигна много излишен шум. Работната група, която заседава и работи върху различните предложения, е съставена от експерти, които могат да преценят колко варианта са възможни. Надяваме се да се получи най-ефикасният вариант и едва тогава да се стигне до прилагането му\", обясни депутатът от ГЕРБ Евгения Ангелова. В студиото на \"Денят ON AIR\" тя отбеляза, че контролът в здравеопазването трябва да се затегне.  \"Пари за здраве има. В бюджета за 2018 г. има 5 млрд. лева заложени за здравеопазване, а това е с 500 милиона повече от миналата година. Всичко е разпределено по пера. Идеята е тези средства да бъдат наложени целево. От 2019 г. бюджетът няма как да бъде направен по новия модел, тъй като все още предложенията биват обсъждани. Едва през 2020 г. ще може да видим резултатите от един подобен модел. Нямам как да стане с магическа пръчка\", обясни народният представител.  Какъв ще е ефектът от увеличения максимален осигурителен доход? Промяната ще доведе до по-висок таван на пенсиите. Властта предвижда минималната пенсия догодина да скочи с 4,6% по швейцарското правило. Сега тя е 207 лева, а аритметиката показва, че тя ще се увеличи до 216 лв. и 52 стотинки. \"Това е предложение на Министерството на финансите и то предстои да бъде разгледано. Предстои да мине през правителството. Има логика в това увеличение, но прогнозата до 2020 г. казва, че няма да има подобно нещо. Освен, че се вдига вноската за тези, които работят и внасят осигуровки в държавата, работодателите също ще плащат повече. За да бъде таванът на пенсиите 1200 лева, трябва да се увеличи максималният осигурителен доход\", посочи Ангелова пред Bulgaria ON AIR.  За финал на разговора тя изтъкна, че формулата, по която се изчисляват пенсиите, е несправедлива. ", "date": "2018.10.19", "title": "Глас от ГЕРБ за вота на недоверие: Той е върху идеи, не факти… Прецедент!"}
{"url": "https://www.bgonair.bg/ekrani/2018-10-19/falshiv-signal-za-bomba-zatvori-magazin-v-mladost-1", "text": "Фалшив сигнал за бомба вдигна на крак полицията в ж.к. \"Младост\" 1 в София.  Сигналът е получен малко преди 19 часа. Непознат се е обадил от уличен апарат в магазин за хранителни стоки.  След проверка на място, съмнителни предмети не са открити, но тази вечер магазинът ще остане затворен.", "date": "2018.10.19", "title": "Фалшив сигнал за бомба затвори магазин в \"Младост\" 1"}
{"url": "https://www.bgonair.bg/bulgaria/2018-10-19/tsentar-za-detsa-s-autizam-otvori-vrati-v-pleven", "text": "Център за деца с аутизъм за Северна България заработи днес в Плевен. Това е третият такъв център в страната, който ще работи с деца в аутистичния спектър. Ремонтът е направен за няколко месеца със средства от дарители. Въпреки че преди няколко дни част от помещенията бяха обект на вандалско нападение, днес центърът отвори врати, като вече са записани 22 деца. Основният проблем при работата с децата обаче, остава недостатъчният брой специалисти в областта.", "date": "2018.10.19", "title": "Център за деца с аутизъм отвори врати в Плевен"}
{"url": "https://www.bgonair.bg/bulgaria/2018-10-19/lom-i-4-sela-v-rayona-bedstvat-nyamat-voda-veche-4-dni", "text": "\r\n Четвърти ден Лом и четири села в района са без вода. От вчера са в бедствено положение.  Причината е голяма авария на довеждащия водопровод. От \"Българския червен кръст\" раздават 30 тона минерална вода на местните жителите.  На 15 места са поставени и водоноски. Екипи на ВиК все още възстановяват аварията.", "date": "2018.10.19", "title": "Лом и 4 села в района бедстват – нямат вода вече 4 дни"}
{"url": "https://www.bgonair.bg/bulgaria/2018-10-19/spetsprokuraturata-shte-protestira-sreshtu-domashniya-arest-na-ivancheva", "text": "Специализираната прокуратура ще протестира определението на Специализирания наказателен съд за изменение на мерките за неотклонение на кмета на район Младост Десислава Иванчева и заместничката ѝ Биляна Петрова от \"Задържане под стража“ в по-леки - \"Домашен арест“. Според мотивите на обвинението Иванчева и Петрова могат да повлияят на останалите неразпитани свидетели по делото. Според прокурорите в хода на съдебното заседание не е посочен нито един факт или доказателство, които да поставят под съмнение тезата за извършено от тях престъпление.  Двете остават в следствения арест до произнасяне на Апелативния специализиран наказателен съд, което трябва да се случи в следващите 7 дни. ", "date": "2018.10.19", "title": "Спецпрокуратурата ще протестира срещу домашния арест на Иванчева"}
{"url": "https://www.bgonair.bg/bulgaria/2018-10-19/motorist-se-vryaza-v-tir-mezhdu-gotse-delchev-i-bansko", "text": "Моторист се е ударил челно в ТИР на пътя Гоце Делчев - Банско. Според свидетели - мотористът карал много бързо, преди да се удари в камиона.  Откаран е в болница. Катастрофата затвори пътя Гоце Делчев - Банско.", "date": "2018.10.19", "title": "Моторист се вряза в ТИР между Гоце Делчев и Банско"}
{"url": "https://www.bgonair.bg/bulgaria/2018-10-19/politsiyata-i-prokuraturata-razsledva-mele-na-romi-v-aytos", "text": "Полиция и прокуратура разследват меле в ромската махала в Айтос, при което пострада 28-годишен мъж, съобщават от \"24 часа\".  Пламен Н. е настанен в УМБАЛ Бургас с комоцио, след масовия бой, който стана малко след полунощ на 17 срещу 18 октомври. По случая са задържани трима мъже от махалата, които са криминално проявени. Установено е, че и четиримата, участвали в сбиването, са употребили алкохол. Количеството тепърва ще се изяснява.   Тримата задържани също имат леки наранявания.  При среднощния екшън Пламен е бил със свой приятел, който не е ранен и няма данни да е употребявал алкохол. Мъжът е бил разпитан, а материалите по делото са докладвани в прокуратурата.", "date": "2018.10.19", "title": "Полицията и прокуратурата разследват меле на роми в Айтос"}
{"url": "https://www.bgonair.bg/reportazhi/2018-10-19/komandosi-se-sabraha-na-sastezanie-v-pamet-na-zaginalite-predi-15-g-v-baza-indiya", "text": "\r\n 20 отбора на специалните сили на полицията и НСО мерят сили в предоляване на препятстивя, стрелба с автомат и карабина и оказване на първа помощ.  Родните командоси се събраха днес на състезание в памет на петимата български военнослужещи, загинали преди 15 години в база \"Индия\" в иракския град Кербала. Стефан Драганов е един от българските военнослужещи, участвали в мисията ни в иракският град Кербала. И до днес почти ежедневно се връща към спомените си от 27 декември 2003 година, когато база \"Индия“ е акакувана с камион – бомба. Тогава пред очите му умират петима негови колеги, а той самият е един от най-тежко пострадалите.  \"Нормален работен ден, като всички останали, в който попаднахме в реални бойни действия, загубихме част от екипа си, проляхме кръв. Трудно е да се преживее едно такова нещо. Благодарение на това, че предварително бях подготвен къде отивам и какво ще изпълнявам там, най-вероятно това ми помогна и да се върна обратно\", сподели  \r\nтой пред Bulgaria ON AIR. След разтърсващата трагедия, през 2004 Иван Михайлов заминава в Кербала, заедно с вторият български контингент. 15 години след трагедията Стефан и Иван продължават да са отдадени на службата. Днес и двамата се състезаваха на полигона в габровското село Мичковци, в памет на загиналите си колеги.", "date": "2018.10.19", "title": "Командоси се събраха на състезание в памет на загиналите преди 15 г. в база \"Индия\""}
{"url": "https://www.bgonair.bg/bulgaria/2018-10-19/debatite-po-tretiya-vot-na-nedoverie-zapochnaha-borisov-duhom-v-ns", "text": "\r\n В парламента започнаха дебатите по третия вот на недоверие към правителството, поискан от БСП. Този път темата е здравеопазване. Според левицата системата не се е променила от началото на 9-годишното управление на ГЕРБ и дори е станала по-недостъпна и скъпа за пациентите. През изминалата седмица социалистите проведоха множество срещи с пациентски и лекарски организации, за да може вотът да бъде подкрепен и от експерно мнение. От БСП твърдят, че са готови с алтернативен модел на реформа в здравеопазването, който работи и би закърпил всички пропуски. Дебатите върху третия вот на недоверие започнаха с упрек от страна на социалистите, че в пленарната зала не присъства премиерът Бойко Борисов. Председателят на НС Цвета Караянчева го оправда, че в момента е на среща на европейските лидери в Брюксел и не може да присъства. От Брюксел и през социалните мрежи Борисов направи изявление за дебатите в пленарната зала. Премиерът пише, че системата, която червените критикуват е такава, каквато именно те са направили. Самото гласуване на вота на недоверие ще стане следващата седмица.", "date": "2018.10.19", "title": "Дебатите по третия вот на недоверие започнаха... Борисов духом в НС"}
{"url": "https://www.bgonair.bg/bulgaria/2018-10-19/shefat-na-bta-obvinyaem-zaradi-sklyuchvane-na-neizgodni-sdelki", "text": "\r\n Софийска градска прокуратура (СГП) внесе в съда обвинителен акт срещу Максим Минчев - генерален директор на Българска телеграфна агенция (БТА) за сключване на неизгодна сделка, съобщиха от Прокуратурата. Минчев е предаден на съд, за това че в периода от 8 февруари 2016 г. до 10 януари 2017 г., в качеството си на длъжностно лице съзнателно е сключил две неизгодни сделки и от това са произлезли значителни вреди за Агенцията в общ размер 93 584,64 лв. Предмет на сделките било предоставяне на реклама и информационни услуги от страна на БТА срещу извършена услуга за нуждите на агенцията - предоставяне на трапезна вода на цени, надвишаващи средните пазарни в пъти. При избора на доставчик на минералната вода не били прилагани обективни критерии, които да обосноват вземане на пазарноориентирано управленско решение във финансов интерес за Агенцията.  Не било осъществено проучване на пазара и не били провеждани обществени поръчки, въпреки наличието на предпоставките за това. Спрямо генералния директор на Българска телеграфна агенция е определена мярка \"подписка\". Ако бъде признат за виновен, Минчев може да получи наказание от една до шест години \"лишаване от свобода\" и  съдът може да постанови лишаване от право да се заема определена обществена или държавна длъжност. \r\n ", "date": "2018.10.19", "title": "Шефът на БТА обвиняем заради сключване на неизгодни сделки"}
{"url": "https://www.bgonair.bg/bulgaria/2018-10-19/trima-raneni-politsai-sled-skandal-za-silna-muzika-v-sliven", "text": "\r\n Трима полицаи са пострадали при изпълнение на служебните си задължения в Сливен. Те са били нападнати от жители на квартал \"Надежда\" снощи. Униформените отишли там след подаден сигнал за силна музика.  При пристигането си те заварили група от лица, които отказали да изпълнят полицейските разпореждания и да предоставят документите си за самоличност. При опит да бъдат задържани двама от тях, във видимо нетрезво състояние, започнали да хвърлят твърди предмети и бутилки срещу полицаите, да ги обиждат и да се заканват.  Насъбралата се тълпа оказала яростна съпротива, а при инцидента леко са пострадали трима от полицейските служители. Двама от тях са прегледани в болнично заведение и освободени, а един - оставен за наблюдение.  Последвало задържането на 46-годишен мъж, а в хода на проведена тази сутрин специализирана операция в полицията в Сливен са отведени още деветима от групата. По случая е образувано досъдебно производство.", "date": "2018.10.19", "title": "Трима ранени полицаи след скандал за силна музика в Сливен"}
{"url": "https://www.bgonair.bg/bulgaria/2018-10-19/simeonov-za-protesta-na-maykite-kreslivi-zheni-s-uzh-bolni-detsa", "text": "\r\n Оставка на вицепремиера Валери Симеонов поискаха от БСП и протестиращите майки на деца с увреждания. Причината е, че в интервю пред партийната си телевизия Симеонов ги нарече \"кресливи жени\", а децата им \"уж болни\". Според Симеонов Законът за личната помощ е \"заченат в грях\" и е \"опит да се угоди на една група хора\". \"Този закон беше започнат като опит да се угоди на една група кресливи жени, които спекулираха с децата си. Манипулираха обществото, изкарвайки на пек и на дъжд тея уж болни деца без грам майчинско чувство, грижа за тях. Просто ги използваха по най-безсъвестния начин за постигане на техните чисто материални цели\", каза във вторник той пред телевизия СКАТ. Думите му разгневиха протестиращите майки на деца с увреждания и те настояха в Народното събрание вицепремиерът да напусне поста си. Заради случая и БСП поиска оставката на вицепремиера и настояха, че той не може да остане на този пост. \r\n  \r\n  ", "date": "2018.10.19", "title": "Симеонов за протеста на майките: Кресливи жени с уж болни деца"}
{"url": "https://www.bgonair.bg/bulgaria/2018-10-19/v-ponedelnik-reshavat-koga-puskat-parnoto-v-sofiya", "text": "Топлофикация \"София\" е в пълна готовност да пусне топлоподаването в столицата, като решение за точната дата на пускането на парното ще се вземе в понеделник.  За да бъде пуснато парното в София, трябва да бъдат изпълнени няколко задължителни, уредени от закона, условия: да има три последователни дни със средна денонощна температура под 12 градуса и прогноза за трайно застудяване на времето.  Потребителите трябва да освободят винтилите на парното максимално, за да се обезвъздуши системата.", "date": "2018.10.19", "title": "В понеделник решават кога пускат парното в София"}
{"url": "https://www.bgonair.bg/bulgaria/2018-10-19/ostaviha-severin-na-sigurno-v-aresta-viktoriya-stanala-sluchayna-zhertva", "text": "\r\n Русенският окръжен съд остави в ареста Северин Красимиров, обвинен в убийството на журналистката Виктория Маринова. Според магистратите на този етап са събрани достатъчно данни, че той е автор на убийството и предшествалото го изнасилване на Виктория. Според съда има опасност Северин да се укрие или да извърши ново престъпление. Ден след убийството той е заминал за Германия при своите близки. Северин е проявявал агресия и към най-близките си хора. Оказва, че подсъдимият не помни почти нищо от фаталния инцидент.  \"Много съжалявам, не мога да повярвам, че аз съм го направил. Тръгнах към вкъщи пеша и тя мина пред мен, ама не знам какво стана, не помня\", каза Северин. Виктория Маринова е станала напълно случайна жертва на Северин. По делото няма данни той да я е познавал предварително. По лицето на жертвата има следи от 7 изключително тежки удара. Тя е починала от задушаване заради напълване на гърлото ѝ с кръв.  Служебният защитник Иван Дойнов пожела Северин да остане зад решетките, защото това било най-сигурното място за него, тъй като имало опасност от саморазправа. Решението на Русенския окръжен съд не е окончателно. Съдът ще се занимава отново със случая следващият четвъртък. \r\n  ", "date": "2018.10.19", "title": "Оставиха Северин на сигурно - в ареста, Виктория станала случайна жертва"}
