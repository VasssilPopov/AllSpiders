{"url": "https://www.bgonair.bg/bulgaria/2019-03-19/feldsherite-i-shofyorite-ot-speshnata-pomosht-v-ruse-otteglyat-ostavkite-si", "text": "Фелдшерите и шофьорите от Спешната помощ в Русе оттеглят оставките си. След среща със заместник-министъра на здравеопазването стана ясно, че до две седмици ще бъде решен най-сериозният им проблем - преминаването на 7-часов работен ден. Оказа се, че спешният център в Русе е единственият, където все още се работи по 8 часа. Отпуснати са и допълнителни 280 хил. лв, които ще отидат за 10% увеличение на заплатите.", "date": "2019.03.19", "title": "Фелдшерите и шофьорите от Спешната помощ в Русе оттеглят оставките си"}
{"url": "https://www.bgonair.bg/world/2019-03-19/borbata-s-pozhara-v-teksas-prodalzhava", "text": "Продължава борбата с огнената стихия, която избухна в неделя в завод за химически и петролни продукти край Хюстън, щата Тексас.  Горят шест от терминалите за съхранение на опасни вещества, като според огнеборците пламъците ще бушуват още поне два дни.  Към момента няма данни за жертви и пострадали.  Причините за избухването на пожара се изясняват. Властите посъветваха живеещите в района да останат по домовете си и да затворят плътно прозорците заради токсичния дим, който се носи над завода. ", "date": "2019.03.19", "title": "Борбата с пожара в Тексас продължава"}
{"url": "https://www.bgonair.bg/world/2019-03-19/papa-frantsisk-ne-prie-ostavkata-na-kardinala-na-lion", "text": "Папа Франциск не прие оставката на кардинала, осъден за прикриване на свещеник педофил. Тя му беше връчена вчера лично от кардинала на Лион – Филип Барбарен. Мотивът на Ватикана е, че в момента най-високопоставеният служител на католическата църква във Франция обжалва присъдата си и трябва да се изчака, за да се спази презумпцията за невинност. Папата е предложил на Барбарен да се оттегли временно от всекидневните дела за доброто на епархията си – нещо, с което кардиналът се е съгласил. Той беше осъден условно на 6 месеца затвор за това, че не е съобщил достигналата до него информация за сексуални злоупотреби на друг свещеник.  Процесът срещу него се превърна в символ на педофилската криза, разтърсила Католическата църква през последните години.", "date": "2019.03.19", "title": "Папа Франциск не прие оставката на кардинала на Лион"}
{"url": "https://www.bgonair.bg/denqt-on-air/2019-03-19/spirat-sotsialnite-pomoshti-za-godina-ako-deteto-ne-e-v-klas-5-uchebni-chasa", "text": "\r\n Спират за една година социалните помощи на семействата, чиито деца отсъстват от училище. Това ще стане с промени в Закона за социалното подпомагане и Закона за семейните помощи. Мярката съществува и сега, но помощта се спира само за месец. \"Това е малка стъпка, но е важна, защото тя подсилва това, което в момента. Сега се спират за един месец и след това се възстановяват. Рестрикциите трябва да бъдат много по-сериозни за хората, които изпълняват ролята на родители, но не осигуряват децата си в училище\", коментира директорът на столичното 119-то училище \"Академик Михаил Арнаудов“ Диян Стаматов в \"Денят ON AIR\". Според председателя на Синдиката на българските учители Янка Такева това е половинчата мярка. Тя е на мнение, че трябва да се вземат по-сериозни мерки за хората, които не изпращат децата си на училище и да се спират всички социални помощи - за отопление, осветление, от бюрата по труда и детските надбавки. По думите ѝ за да работи по-добре системата, трябва да се създадат и по-благоприятни условия на труд за учителите. \"Учителят трябва да има помощник. Това не струва много пари за държавата. Ние даваме много повече за потушаване на насилие и агресия\", коментира Янка Такева пред Bulgaria ON AIR. Според Диян Стаматов един от най-големите проблеми в нашето образование е справянето с агресията. \"Мога да дам пример с училището, което ръководя. Дейностите, които правим в училище, са насочени към включването на всички ученици в максимално много активности. Основната цел е тяхното внимание да бъде погълнато от нещо положително, за да осъществяват ефективна комуникация. Вторият важен лост са превантивните дейности, свързани с назначаването на добри и добре платени психолози и педагогически съветници\", коментира директорът на училище \"Академик Михаил Арнаудов“. Според Янка Такева всичко, което ни заобикаля, определя модела за подражание на учениците и това също е проблем.", "date": "2019.03.19", "title": "Спират социалните помощи за година, ако детето не е в клас 5 учебни часа"}
{"url": "https://www.bgonair.bg/reportazhi/2019-03-19/sled-pochti-30-godini-na-vlast-prezidentat-na-kazahstan-podade-ostavka", "text": "\r\n Изненадващо, след почти 30 години на власт, единственият досега президент на Казахстан подаде оставка. Нурсултан Назарбаев е най-дълго управлявалият лидер в страните от бившия соцлагер и шестият най-дълго управлявал в света. От утре поста му ще поеме настоящият председател на парламента. Президент почти без съперници и почти без критици. През 1989 г. Нурсултан Назарбаев става първи секретар на Централния комитет на комунистическата партия на Казахстан.  От 1991 година е избран за държавен глава и преизбиран още 4 пъти през годините.  През последните месеци се появиха спекулации за предстоящата му оставка. Обявена неочаквано днес от телевизионния ефир.  По време на управлението си 78-годишният Назарбаев се фокусира върху икономическите реформи и отказва да демократизира политическата система.  Мащабните инвестиции в богатите петролни залежи водят до бърз растеж и повишаване на стандарта на живот.  Казахстан се превръща и в ключов регионален партньор на Русия. Заедно с Москва Астана създава Евразийския икономически съюз.  И си спечелва видимост на международната сцена като домакин на т.нар. Мирен процес от Астана – разговори между Русия, Турция и Иран за разрешаване на сирийския конфликт.  И след президентската оставка Назарбаев ще остане лидер на управляващата партия и шеф на Съвета за национална сигурност на Казахстан.", "date": "2019.03.19", "title": "След почти 30 години на власт: Президентът на Казахстан подаде оставка"}
{"url": "https://www.bgonair.bg/world/2019-03-19/hilyadi-protestiraha-po-ulitsite-na-desetki-gradove-vav-frantsiya", "text": "Хиляди протестираха по улиците на десетки градове във Франция срещу икономическата политика на президента Еманюел Макрон. Стачката беше свикана от синдикатите, като част от демонстрантите облякоха и жълти жилетки. Само в Париж се събраха над 17 хиляди души с искания за по-високи възнаграждения и пенсии, равнопоставеност между половете и равен старт за образование. След погрома на \"жълтите жилетки“ на \"Шанз Елизе“ в събота, днес шествията протекоха мирно и без инциденти.", "date": "2019.03.19", "title": "Хиляди протестираха по улиците на десетки градове във Франция"}
{"url": "https://www.bgonair.bg/world/2019-03-19/milanskata-opera-la-skala-vrashta-nad-3-mln-evro-na-sauditska-arabiya", "text": "Миланската опера \"Ла Скала\" връща над 3 млн. евро на Саудитска Арабия.  Парите бяха отпуснати от Рияд като част от 5-годишна инвестиционна сделка на обща стойност 15 млн. евро.  Партньорството също така щеше да позволи на саудитския министър на културата да влезе в борда на директорите на \"Ла Скала\".  Споразумението обаче предизвика остри обществени критики, особено в контекста на убийството на саудитския журналист Джамал Хашоги.  Дори вицепремиерът на Италия Матео Салвини призова операта да анулира сделката.  Днес от ръководството на институцията обявиха, че ще върнат парите и ще търсят други начини за сътрудничество със Саудитска Арабия.", "date": "2019.03.19", "title": "Миланската опера \"Ла Скала\" връща над 3 млн. евро на Саудитска Арабия"}
{"url": "https://www.bgonair.bg/denqt-on-air/2019-03-19/referendum-za-mir-abv-zapochva-da-sabira-podpisi", "text": "\r\n , коментира в студиото на   лидерът на АБВ-Младежи Пламена Заячка. Тя отбеляза, че българска организация за първи път взима участие на международен форум на страните от БРИКС. А това, по думите ѝ, е не само огромна чест, но и възможност за нас.  На форума \"Визия за бъдещето\" участват над 15 държави от Европа, Азия, Южна Америка и Африка, представители на Г-20, ОНД, ЕС, което давало добра платформа за сътрудничество в посока на глобалния мир, хуманитарно и политическо сътрудничество, търговия и предприемачество, образование, енергетика и спорт. , допълни Заячка. Пред   лидерът на АБВ-Младежи каза още, че БРИКС отваря нови хоризонти пред страната ни.  , отсече гостът в студиото на Ганиела Ангелова.", "date": "2019.03.19", "title": "Референдум за мир? АБВ започва да събира подписи"}
{"url": "https://www.bgonair.bg/bulgaria/2019-03-19/dupki-mrasotiya-izkriveni-kolcheta-signalite-v-helpbook-ne-spirat", "text": "В платформата на Helpbook.info получихме обезпокоителен сигнал лично от управител на туроператорско дружество, който е наемател на помещение в Несебър. По думите му в началото на март се появила фирма, която предприела поставянето на ограда пред единствения вход за офиса му. На снимките се вижда бял бус, който е запречил входа и допълнително ограничава достъпа до помещението. Според  Закона за  устройство на територията се предвижда наличие на проект и разрешение за строителство на ограда, с цел тя на никой да не пречи. Авторът на сигнала апелира към ДНСК и ГДНП за проверка, като моли да се вземат всички необходими мерки, за да се премахнат ограниченията за достъп и привличане към отговорност, ако бъде установено нарушение. Преминаваме към сигнал за повторно унищожаване на антипаркинг колчета на пешеходната част на бул. \"Черни връх\". В средата на януари потребител засне изкривени колчета и подаде сигнал към район \"Лозенец\", откъдето  предприеха мерки и възстановиха пътните съоръжения. Месец по-късно положението е същото - някой отново е съкратил завоя и е налетял на огражденията. Получихме снимки от район \"Искър\" за обширен пътен участък, осеян с дупки и разрушен асфалт: \"На ул. \"Димитър Пешев\", в близост до ул. \"Капитан Любен Кондаков\", пътната настилка е в безобразно състояние! Грамадни дупки, изровен и напукан асфалт, и то на завой. Изпотрошихме си колите, а плащаме огромни данъци!“ Завършваме днешния обзор със сигнал за \"идилия\" в столичния район \"Илинден\". На фона на изрисувано българско знаме са разпръснати всевъзможни мебели отдавна излезли от употреба като стари дивани, седалки на коли и щайги. Според автора на сигнала мястото представлява сборище на пияници, клошари и съмнителни личности. След всяка тяхна седянка на мястото остават празни бутилки, боклуци и мръсотия. \"Така вместо да имаме приятна, макар и необлагородена зелена площ, всеки ден се разминаваме с купчина стари мебели, боклуци. Надявам се все някога ще можем да разходим децата си около блока без притеснения на едно малко по-приятно място.“ Това са само малка част от постъпилите сигнали при нас. Ако видите нередност, проблем, с който се сблъсквате всеки ден и искате да подадете сигнал - направете го онлайн в платформата на Investor Media Group! Платформата ще ви даде възможност не само да придадете гласност на проблема, но и да изпратите сигнал до отговорните институции. Снимка: Helpbook", "date": "2019.03.19", "title": "Дупки, мръсотия, изкривени колчета... Сигналите в Helpbook не спират"}
{"url": "https://www.bgonair.bg/world/2019-03-19/ruhnal-kran-blokira-trafika-v-manhatan", "text": "Инцидент блокира трафика в Манхатън. Кран рухна върху тротоар, по който за щастие в този момент не са минавали пешеходци. Пострадал леко е операторът на машината. Като причина за инцидента се посочва изтичане на хидравлична течност.  За няколко часа, до отстраняването на машината от пътното платно, районът между 34-та улица и Седмо авеню в Манхатън беше блокиран. Харесайте страницата ни във Facebook ", "date": "2019.03.19", "title": "Рухнал кран блокира трафика в Манхатън"}
{"url": "https://www.bgonair.bg/world/2019-03-19/srabskiyat-prezident-otstapi-pred-iskaniyata-na-opozitsiyata", "text": "Александър Вучич е готов да амнистира всички задържани по време на протестите в събота вечерта, когато протестиращи нахлуха в сградата на държавната телевизия.  \"Тези, които ще поискат амнистия, ще бъдат освободени, но президентът няма съдебни правомощия\", съобщи пред сръбски медии близък до президента източник.  Амнистията се отнася до всички, които са нахлули в сградата на телевизията, но няма да важи за лицата, които са нападнали и били полицаите по време на протеста пред президенството.  Опозицията, която организира безпрецедентните протести в Белград през уикенда, поиска от държавния глава да освободи арестуваните по време на демонстрациите и заплаши, че ако това не се случи мирните протести и бдения пред президентството ще продължат. Харесайте страницата ни във Facebook", "date": "2019.03.19", "title": "Сръбският президент отстъпи пред исканията на опозицията"}
{"url": "https://www.bgonair.bg/world/2019-03-19/premierat-na-nova-zelandiya-otkaza-da-nazove-po-ime-streletsa-ot-kraystcharch", "text": "\r\n Стотици хора всеки ден отдават почит към 50-те жертви на стрелбата в две джамии в новозеландския Крайстчърч. 30 от пострадалите все още са в болница, 9 от които са в тежко състояние.  Свещи, цветя и послания продължават да се трупат на мястото на масовата стрелба в Крайстчърч. Местни жители и туристи все ден отдават почит на жертвите. Пред църква бяха подредени 50 чифта бели обувки, представляващи всеки един от загубените животи. А новозеландският премиер Джасинда Ардърн публично отказа да произнесе името на стрелеца Брендън Тарант, който беше задържан за терористичния акт в Крайстчърч в петък. Тя мотивира решението си с нежеланието да даде на такъв човек славата към която се е стремил.  \"Той е престъпник и екстремист. Ще говоря за него като за човек без име\", заяви премиерът и обеща, че стрелецът ще се сблъска с пълната сила на новозеландското законодателство.  Ардърн призова да се уважи скръбта на мюсюлманската общност, докато животът в Крайстчърч започва постепенно да се връща към нормалния си ритъм.", "date": "2019.03.19", "title": "Свещи, цветя и бели обувки в памет на 50-те жертви на терора в Крайстчърч"}
{"url": "https://www.bgonair.bg/economy/2019-03-19/zhivotat-skap-zaplatite-sashtite-sofiya-belezhi-seriozen-rast-v-tsenite-za-2018-g", "text": "\r\n Изненада в класацията на най-скъпите градове в света. София бележи сериозен скок в цените за миналата година и се изкачва с 29 места до 90-а позиция. Животът скъп - заплатите същите! Каква е причината за тази тенденция? Френската столица Париж е на върха в класацията на най-скъпите градове в света заедно с Хонг Конг и Сингапур. За първи път в 30-годишната история на годишното изследване на Economist три града си поделят първото място.  Проучването сравнява цената на общите артикули в 133 града. След това проследява дали цените са се повишили или намалили, като ги сравнява с цената на живот в Ню Йорк, която се използва като ориентир.  Българската столица София бележи сериозен скок в цените през последната година и се изкачва с 29 позиции до 90-о място. Така попада в топ 12 на най-бързо поскъпващите градове в света, следван от Казабланка, Мускат и Абу Даби.  Причината за скъпия живот в София е увеличението на цените на хранителни стоки, комунални услуги и на забавленията.  Цените на имотите също бежат сериозен ръст.", "date": "2019.03.19", "title": "Животът скъп - заплатите същите! София бележи сериозен ръст в цените за 2018 г."}
{"url": "https://www.bgonair.bg/world/2019-03-19/napuskaneto-na-london-ot-es-vse-po-trudno", "text": "\r\n 11 дни преди Brexit – проблемите около развода между Лондон и Брюксел продължават.  Председателят на Камарата на общините Джон Бъркоу обяви, че сделката на премиера Тереза Мей с ЕС няма да бъде подложена на гласуване в Долната камара на парламента, ако не бъде променена.  Той изрази опасения, че депутатите ще гласуват един и същи документ за пореден път, след като вече отхвърлиха текста при предишните два вота.  Официално Лондон трябва да напусне ЕС на 29 март, но това изглежда все по-несигурно. Сега предстои европейските лидери да кажат окончателната си дума за евентуално отлагане на Brexit на срещата на върха в Брюксел по-късно тази седмица. Харесайте страницата ни във Facebook", "date": "2019.03.19", "title": "Увеличават се проблемите по развода между Великобритания и ЕС"}
{"url": "https://www.bgonair.bg/world/2019-03-19/sled-strelbata-v-utreht-otkriha-pismo-razglezhda-se-versiyata-terorizam", "text": "\r\n След вчерашната стрелба в трамвай в холандския град Утрехт, разследващите са открили писмо заради което разглеждат сериозно версията за тероризъм.  Снощи полицията задържа 37-годишния турски гражданин Гьокман Танъш като главен заподозрян за нападението. При него загинаха трима души, а други трима са в тежко състояние.  При ареста на Танъш е намерено огнестрелно оръжие, а в колата му и писмо, за което властите не дават повече подробности.  Засега не е открита и връзка между стрелеца и неговите жертви.  Според холандските медии Танъш има криминално минало, съден е за кражби и изнасилване. Някои разказват, че е употребявал наркотици, а бракът му се е разпаднал.  Реджеп Ердоган заяви, че турските служби също разследват атаката.", "date": "2019.03.19", "title": "След стрелбата в Утрехт: Откриха писмо, разглежда се версията тероризъм"}
{"url": "https://www.bgonair.bg/reportazhi/2019-03-19/obshti-problemi-i-obshti-resheniya-maya-manolova-i-srabskiyat-kolega-se-zapoznaha-s-problemite-na-grazhdanite", "text": "\r\n Общи проблеми и общи решения. Така изглеждаше ситуацията днес в Цариброд, където българският и сръбският омбудсман направиха обща приемна и се запознаха с проблемите на гражданите. Първи в общата приемна се оказа Михаил Тричков, търсещ подкрепа заради законови промени, които ограничават лесното регистриране на селскостопанска техника и мотопеди. Това затруднява и работата по селскостопанската продукция.  Сръбският омбудсман Зоран Пашалич обеща да постави въпроса пред парламента.  Оказва се, че проблемите и у нас, и в Сърбия са сходни.", "date": "2019.03.19", "title": "Общи проблеми с общи решения: Омбудсманите на България и Сърбия обмениха опит"}
{"url": "https://www.bgonair.bg/reportazhi/2019-03-19/otkriha-nova-nahodka-v-shishkovata-gradinka-vav-varna", "text": "\r\n Покривна конструкция е най-новата находка на екипа, който извършва разкопки в Шишковата градинка във Варна. Преди дни там беше открита част от улица от времето на Османската империя и керамичен водопровод. Рухнала покривна конструкция от масивен пласт керемиди и железни скоби от дървена конструкция, която е държала покрива. Това са най-новите находки на екипа, който през последните две седмици извършва археологически разкопки в границите на т.нар. Шишкова градинка във Варна.  Откритието е на дълбочина над 5 метра. В момента се почиства помещението, за да се установи какво е било предназначението му.  Преди дни вместо на очакваната източна крепостна стена на късноантичния Одесос, екипът попадна на римски културен пласт и структури от ранно-византийската епоха с фрагментирана керамика.  В миналото на това място е бил разположен един от най-колоритните варненски пазари. Ако екипът открие нещо с експозиционна стойност, то ще бъде консервирано.  Засега намерената улица от османския период е най-подходящо да бъде частично съхранена и социализирана за посещения.  Проучванията ще продължат още около седмица.", "date": "2019.03.19", "title": "Откриха нова находка в Шишковата градинка във Варна"}
{"url": "https://www.bgonair.bg/world/2019-03-19/singapur-parizh-i-honkong-sa-nay-skapite-gradove-v-sveta", "text": "Най-скъпият град в света – Сингапур, от тази година има два конкурента. След като в продължение на пет години бе самотен на върха на Световната класация по разходи за живот на Economist Intelligence Unit, сега към азиатския град се присъединиха Париж и Хонконг, съобщи  Проучването се провежда, за да помогне на компаниите да изчисляват надбавките за разходите за живот и да създават компенсационни пакети за чуждестранните служители и пътуващите по бизнес. Топ 5 на най-скъпите градове в света се допълва от Цюрих и Женева. Ню Йорк и Лос Анджелис пък си върнаха местата в челната десетка, съответно заемайки 7-а и 10-а позиция. През миналата година те спаднаха до 13-о и 14-о място заради по-слабия долар. Животът в Сингапур, Париж и Хонконг е със 7% по-скъп, отколкото този в Ню Йорк, посочва EIU, която съставя класацията си, базирайки се на проучване на 160 продукта и услуги в 93 страни.", "date": "2019.03.19", "title": "Сингапур, Париж и Хонконг са най-скъпите градове в света"}
{"url": "https://www.bgonair.bg/reportazhi/2019-03-19/mayki-ot-dupnitsa-izlizat-na-protest-sreshtu-zakrivaneto-na-rodilno-otdelenie", "text": "\r\n Майки от Дупница излизат на протест срещу закриването на родилно отделение на общинската болница в града.  За проблемите в АГ отделението на дупнишката болница се говори отдавна. Местните са категорични, че отделението трябва да остане. В някои кабинети в болницата в Дупница оборудването изглежда като от средата на миналия век. Часове преди протеста от болницата излязоха със становище, което посочва различни причини за затварянето на отделението. Една от тях е липсата на санитарка. \r\nЯпоред д-р Красимир Кръстев въпреки малкото на брой раждания финансов проблем няма. Предстои да бъде обучен човек, който да заема длъжността. Харесайте и страницата ни във Facebook ", "date": "2019.03.19", "title": "Майки от Дупница излизат на протест срещу закриването на родилно отделение"}
{"url": "https://www.bgonair.bg/reportazhi/2019-03-19/zachestyavat-sluchaite-na-hvarleni-kamani-po-dvizheshtite-se-vlakove", "text": "\r\n Зачестяват случаите на хвърлени камъни по движещите се влакове. От началото на годината са регистрирани 12 вандалски прояви. Осем от тях са през последните две седмици Обикновено хвърлянето на камъни по вкалове е в отсечки, на които мотрисата се движи с ниска скорост. Такива са между Захарна фабрика и Горна Баня, в района на Казанлък и Нова Загора. Камъните хвърлят предимно деца, които навярно смятат, че това е забавна игра.  \"Съвсем наскоро МВР заловиха един от извършителите. Това беше мъж на 29 години. Което е на една зряла възраст. Провокиран от какво, необяснимо за нас\", обясни Кирил Костадинов. Понякога в проблемните линии се качват и представители на органите на реда, с превантивна цел. БДЖ обаче не може да гарантира полицейско присъствие във всеки влак.  За да предотвратят опасността за пътниците, железниците разпространяват образователни брошури в училищата и гарите. Семейната среда обаче е най-важната композиция по житейската линия.  Харесайте и страницата ни във Facebook ", "date": "2019.03.19", "title": "Зачестяват случаите на хвърлени камъни по движещите се влакове"}
{"url": "https://www.bgonair.bg/economy/2019-03-19/ford-uvelichava-proizvodstvoto-na-suv-modelite-v-sasht", "text": "Автомобилният концерн Ford Motor Co. заяви, че планира да засили производството на своите SUV (sport utility vehicles) модели в САЩ с идеята да повиши печалбата, възползвайки се от големия интерес на потребителите към този тип превозни средства, съобщава Ройтерс.  Неговият завод в Луисвил ще увеличи производството на моделите Ford Expedition и Lincoln Navigator с 20% през юли, което ще бъде второто подобно увеличение за тези модели за една година. Решението подчертава агресивния подход на Ford да залага на популярни, печеливши и големи превозни средства в сърцето на Америка, което контрастира силно на тенденцията в Европа, Китай и Калифорния, където пазарът се насочва към по-компактни и по-евтини електрически автомобили с идеята да се понижи нивото на въглероден диоксид, отделян от транспортния сектор в атмосферата. Администрацията на американския президент Доналд Тръмп предложи да замрази стандартите за ефективност на горивата, което продължава да помага на автомобилните производители да продават своите модели SUV и пикапи. При наличието на ниски цени на горивата американските потребители отделят повече пари за по-големи превозни средства. Среднопретеглената цена на новия модел Ford Expedition е 62,7 хил. долара, което е с 11,7 хил. долара повече спрямо 2018 г., посочва маркетинговият директор на компанията Мат Вандайк, цитиран от Средната цена на луксозния Navigator се е повишила до 81 хил. долара през февруари от 78 хил. долара година по-рано. През януари Ford заяви, че среднопретеглената цена за нейните модели на американския пазар достига 38,4 хил. долара, докато тази за цялата автомобилна индустрия в в САЩ остава 34 хил. долара. Лидерът при продажбите на SUV в Северна Америка General Motors Co планира да стартира ново поколение на своите Chevrolet Suburban, Tahoe и GMC Yukon по-късно през настоящата година. Подобни са и намеренията на Fiat Chrysler Automobiles NV, която ще пусне отново на американския пазар догодина нови модели от сегмента SUV. Ford инвестира 925 млн. долара в изграждането на новото поколение Expedition и Navigator в своя завод в Кентъки като основната цел е а увеличи своя пазарен дял в този сегмент, където GM държи 70% от него.", "date": "2019.03.19", "title": "Ford увеличава производството на SUV моделите в САЩ"}
{"url": "https://www.bgonair.bg/bulgaria/2019-03-19/remont-na-remonta-i-v-gradinkata-pred-sofiyskiya-universitet", "text": "\r\n Ремонт на ремонта ще има и на градинката \"Св. Климент Охридски“ между Софийския университет и парламента. Според главния архитект на София Здравко Здравков там имало редица грешки, които обаче били на изпълнителя, а не на проектанта. Той направи внезапна проверка на място и не остана никак доволен от това, което видя. Близо половин година продължава \"ремонтът на ремонта\" на столичната ул. \"Граф Игнатиев\", проблем имаше и с плочките пред храма \"Свети Седмочисленици\". Положението не е по-добро и в градинката \"Кристал“, а сега се оказва, че и тази пред Ректората скоро няма да бъде отворена за софиянци.  \r\n   \r\nСтоличният кмет Йорданка Фандъкова обясни, че още през февруари строителният надзор е дал подробни предписания за отстраняване на нередностите при ремонта на градинката  \"Св. Климент Охридски“, както и подробен списък за отстраняването им. Това изискване обаче не било спазено от изпълнителя.  \n На 14 март в Столичната община е получено писмо от изпълнителя, че са готови. Надзорът обаче е проверил и е заявил, че предписанията му не са спазени и дефектите не са отстранени. А Фандъкова отсече, че не е доволна от заключителния етап на ремонта. \"Имаме поредица от забележки. Има разминаване в зануляването на фугите. Направихме бележка по отношение на монтирането на обрушени елементи, които трябваше да бъдат подменени. Очевидно те не са подменени и са замазани с материал, който е чист теракол, а би трябвало да се използва материал, който е за външна употреба“, констатира Здравков. Според него предстои всяка една от вече поставените гранитни плочки да бъде проверена наново и да бъде подменена. Зам.-кметът на Столичната община Дончо Барбалов увери, че строителят ще отнесе санкции заради некачествения ремонт. Ремонтът на градинката стартира на 2 юли миналата година за срок от 365 дни. Снимка: Димитър Кьосемарлиев (Bulgaria ON AIR) Харесайте и страницата ни във Facebook ", "date": "2019.03.19", "title": "Ремонт на ремонта и в градинката до Софийския университет"}
{"url": "https://www.bgonair.bg/sutreshen-blok/2019-03-19/chuzhdestrannite-rabotnitsi-pak-shte-spasyavat-balgarskiya-turizam-kazvat-eksperti", "text": "\r\n Пред прага на летния сезон бизнесът отново се изправя пред стар проблем - липсата на кадри. Хотелиерите са пуснали още през януари обяви за набиране на персонал за морето. Притиснати от дефицита на готвачи, бармани, сервитьори и камериерки, те обещават и по-високи заплати. Анелия Крушкова, която е бивш председател на Агенцията по туризъм, каза в ефира на  , че за поредна година се говори за липса на кадри в българския туризъм. По думите ѝ няма как сезонът да мине без чужди работници по черноморските ни курорти. С това се съгласи и Теодор Дечев от Асоциацията на индустриалния капитал в България. Той даде пример с Полша, която по думите му е абсорбирала 2 милиона украинци и там вече не се говори за проблем на пазара на труда. , каза Анелия Крушкова в студиото на  . Според нея бизнесът не търси кадри на правилните места и няма воля да ги обучава, защото след това подготвените кадри си намират работа в чужбина.  Теодор Дечев се съгласи и каза, че една препоръка от 5-звезден хотел върши за работника много повече от диплома. Той допълни още, че навсякъде по света в туристическия бранш има проблеми с намирането на кадри и винаги това се решава с внасянето на хора.   посъветва още Дечев. Харесайте и страницата ни във Facebook ", "date": "2019.03.19", "title": "Провал на летния сезон? Чуждестранни работници ще спасяват българския туризъм"}
{"url": "https://www.bgonair.bg/world/2019-03-19/arestuvaha-oshte-dvama-dushi-zaradi-strelbata-v-utreht", "text": "Още двама души бяха задържани, но след това освободени във връзка със стрелбата в трамвай в холандския град Утрехт вчера. При инцидента бяха убити трима души, а други петима ранени. Освен стрелеца - 37-годишния Гьокман Танъш, холандската полиция е арестувала още двама заподозрени, като връзката им със стрелбата все още се изяснява. Неясни остават и мотивите на Танъш, който според свидетели е открил огън по свои роднини по семейни причини и след това е стрелял по други хора, опитващи се да помогнат на ранените.  Проверяват се и евентуални връзки на мъжа с \"Ислямска държава\", тъй като Танъш е бил известен на полицията.", "date": "2019.03.19", "title": "Арестуваха, а след това освободиха още двама души заради стрелбата в Утрехт"}
{"url": "https://www.bgonair.bg/world/2019-03-19/navodneniya-predizvikaha-haos-v-sasht-trima-sa-zaginali-hilyadi-evakuirani", "text": "Исторически наводенния предизвикаха хаос в американския Среден запад. Няколко щата бяха засегнати от мощна зимна буря в края на миналата седмица. Топенето на снеговете предизвика тежки наводения в Айова и Небраска, където беше обявено бедствено положение. Властите наредиха незабавна евакуация.  Придошлите води до момента са взели три жертви, а още двама души се издирват.  Президентът Доналд Тръмп описа наводненията като \"опустошителни\" и обеща федерална помощ на засегнатите щати, сред които са и Уисконсин, Минесота и Южна Дакота.", "date": "2019.03.19", "title": "Наводнения и хаос в САЩ - трима загинали и хиляди евакуирани"}
{"url": "https://www.bgonair.bg/istoriite-on-air/2019-03-19/istoriite-on-air-naselenieto-ni-veche-e-pod-7-miliona-dushi", "text": "\r\n Към 7 февруари калкулаторът на ООН отчете, че населението на България вече е 6 969 690 души. Населението на България е било най-многобройно през 1988 година, когато почти достига 9 милиона души. През последните 18 години обаче то е намаляло с повече от един милион.  \"Ако трябва да направим една най-обща статистика, то в началото на 90-те години, тоест в началото на прехода, населението намаляваше главно поради миграция. В наши дни делът на миграцията все повече се свива за сметка на повишаващата се смъртност сред населението\", заяви доц. Спас Ташев от Института за изследване на населението при БАН. \"Много се спекулира с това, че ние сме в демографска криза. Нашето население остарява от средата на 60-те години на миналия век. Ние ставаме все по-стари и по-стари, но повратната точка, там където населението започва да се счита като остаряло според световните класификации, е 1996 година\", посочи доц. Стоянка Черкезова от Института за изследване на населението при БАН.   През 2000 година, точно на прага на новото хилядолетие, у нас са живеели 8 000 150 души. На прага на новия век са се родили малко над 68 хиляди бебета. Последното дете, родено в 20 век, е Костадин Ковачев от Владая. През 2019 година той ще завърши средно образование със специалност \"Актьорско майсторство\". Решил е, че ще продължи образованието си в Националната спортна академия, защото от дете тренира футбол. Убеден е, че с каквото и да се заеме, ще е свързано с родината.  \r\n  \r\nДенис Сунай Шукри от Перник е първото дете, родено у нас през 2001 година. Той ще получи дипломата си за средно образование от Езиковата гимназия догодина. За разлика от Костадин, Денис вече е решил, че бъдещето му ще е в Холандия. Там ще отиде да учи висше образование, като планира и да остане да живее в страната на лалетата.  Харесайте страницата ни във Facebook ", "date": "2019.03.19", "title": "Историите ON AIR: Населението ни вече е под 7 милиона души"}
{"url": "https://www.bgonair.bg/world/2019-03-19/tsiklonat-v-mozambik-otne-zhivota-na-nay-malko-1000-dushi", "text": "Броят на жертвите на мощния циклон Идай в Мозамбик може да достигне близо 1000 души. Местните власти съобщиха, че в реките на най-тежко засегнатите от бурята райони плуват тела на удавени хора.  Идай удари крайбрежния град Бейра с буреносни ветрове със скорост от близо 120 километра в час и проливни дъждове. Населеното място беше откъснато от света заради придошлите води на реките и спасителни екипи успяха да влязат в него едва в неделя.  Почти всяка сграда в Бейра, който е с население от близо половин милион души, е негодна за обитание. В града няма ток и са прекъснати комуникациите. Няма и чиста питейна вода. Циклонът вече взе близо 200 жертви при преминаването си през южната част на Африка.  ", "date": "2019.03.19", "title": "Циклонът в Мозамбик отне живота на най-малко 1000 души"}
{"url": "https://www.bgonair.bg/bulgaria/2019-03-19/pusnaha-pod-domashen-arest-shefat-na-noi-silistra", "text": "Специализираният съд пусна под домашен арест директора на НОИ–Силистра Милен Пенчев, обвинен за отпускане на пенсии чрез фалшиви документи.  Още двама души бяха обвинени по разследването на престъпната схема в Силистра.  Шефът на Дирекция \"Отпускане на пенсии\" Стоянка Симеонова е пусната под парична гаранция от 7 хиляди лева, другият задържан - Тодор Тодоров остава в ареста.  Днешното решение на съда е окончателно. На първа инстанция Специализираният наказателен съд остави и тримата в ареста.  Дъщерята на Милен Пенчев - певицата Тита, дойде на заседанието, но отказа коментар. Харесайте страницата ни във Facebook ", "date": "2019.03.19", "title": "Пуснаха под домашен арест шефа на НОИ-Силистра"}
{"url": "https://www.bgonair.bg/economy/2019-03-19/ferrari-izteglya-nad-2000-koli-v-sasht", "text": "Представителството на Ferrari в Северна Америка обяви сервизна акция, която ще засегне повече от 2000 автомобила, продадени в САЩ. В документ на Националната администрация по безопасност на движението се съобщава, че сепараторът на горивния филтър може да се пропука, което създава риск от пожар. Според италианския производител проблемът не е в самите автомобили, а от дефект в частите, доставени от външна фирма. Засегнатите модели са 488 GTB, 488 Spider, произведени в периода 2018-2019 г., както и LaFerrari Aperta. Проблемът е открит при общо 2150 автомобила от тези модели. До откриване на дефекта се е стигнало, след като клиенти на няколко дилъра на марката в Щатите са подали оплаквания. Собствениците на засегнатите модели ще бъдат инструктирани да посетят сервиз чрез съобщение на цифровото табло, пише  . За отстраняване на проблема ще бъде заменена всяка една дефектна част, като разходите ще са за сметка на компанията-производител. Сервизната акция стартира на 14 април. Снимка: Pixabay Харесайте страницата ни във Facebook", "date": "2019.03.19", "title": "Ferrari изтегля над 2000 коли в САЩ заради риск от пожар"}
{"url": "https://www.bgonair.bg/bulgaria/2019-03-19/prokuraturata-poiska-dozhivoten-zatvor-za-ubietsa-na-viktoriya-ot-ruse", "text": "\r\n Северин Красимиров отива на съд за убийството на журналистката от Русе Виктория Маринова. Днес Окръжната прокуратура внесе обвинителния акт и ще поиска най-тежкото наказание – доживотен затвор без право на замяна. Срещу Красимиров са повдигнати три обвинения – за блудствени действия, изнасилване и убийство, извършено с особена жестокост. Виктория Маринова бе убита по брутален начин през октомври миналата година в района на кея в Русе. 72 часа след извършване на престъплението убиецът беше идентифициран, а дни по-късно върнат от Германия, където се е укривал.  Разследването е установило по категоричен начин, че той няма съучастници, а мотивът за престъплението е сексуален.  \"Обвиняемият се признава за виновен и дава подробни обяснения, които потвърждават нашето становище относно мотива за извършване на престъплението\", коментира окръжният прокурор Георги Георгиев. Внушенията, че убийството е заради работата ѝ като журналист, бяха отхвърлени и от говорителя на Главния прокурор. Обвинителният акт е изготвен след приключване на всички експертизи, включително и за вменяемост на Красимиров. Очаква се делото да бъде насрочено до месец. Харесайте страницата ни във Facebook", "date": "2019.03.19", "title": "Прокуратурата поиска доживотен затвор за убиеца на Виктория от Русе"}
{"url": "https://www.bgonair.bg/denqt-on-air/2019-03-19/eksperti-za-da-ima-sdelka-za-aets-belene-pravitelstvoto-tryabva-da-promeni-usloviyata", "text": "\r\n Алексей Лихачев е обявил, че компанията \"Росатом\" ще участва в конкурса за изграждане на втората атомна централа в България, само ако условията гарантират рентабилността на проекта. \"Ние сме поставили условия, които са с решения на парламента. Тепърва предстоят дебати в това отношение, защото българското правителство постави категорични ограничения, че не трябва да има преференциална цена, договор за изкупуване и гарантирана печалба. След пускането на тази централа изискванията ще отпаднат и ще се намери компромисен вариант, но без ново решение на парламента това няма как да се случи\", коментира проф. Атанас Тасев в \"Денят ON AIR\". Според бившия заместник-министър на икономиката и енергетиката Явор Куюмджиев философията на изграждането на проекта е сбъркана. По неговите думи в света няма атомна централа, която да е построена изцяло за сметка и риск на инвеститора.  \"Всички нови централи, които се строят или се планират, имат някаква форма на държавна подкрпеа\", категоричен бе Куюмджиев. Той коментира, че първото нещо, което трябва да се направи, за да се привлекат инвеститори, е да им бъде показано, че България мисли сериозно за строежа на \"АЕЦ Белене\". \"Да се създаде нова компания, в нея да се назначат група експерти, които да са от целия спектър, за да има национално съгласие\", обясни бившият зам.-министър на икономиката и енергетиката пред Bulgaria ON AIR. И двамата експерти бяха категорични, че проектът за атомна централа е рентабилен. \"Мястото на ядрената енергия в бъдещето дори на европейскатата карта остава. Проблемът не е само в България, а в Полша, Чехия, Германия. Затварянето на такъв брой базови електроцентрали ще породи невероятен остър дефицит, който не може да бъде покрит от възобновяеми източници\", обясни проф. Тасев. По думите на бившия заместник-министър на икономиката и енергетиката трябва да се прави разлика между инвеститори и желаещи да бъдат доставчици.  \"Към инвеститорите може да добавим \"Росатом\", Китайската национална атомна компания и Корейската хидро и ядрена корпорация, това са потенциални инвеститори. От друга страна са френските и американските компании, които искат да бъдат доставчици. Те не искат да инвестират като собственик. \"Росатом\" играе и в двата отбора\", обясни Куюмджиев.", "date": "2019.03.19", "title": "Експерти: За да има сделка за \"АЕЦ Белене\", правителството трябва да промени условията"}
{"url": "https://www.bgonair.bg/bulgaria/2019-03-19/zhenata-na-ubitiya-zhoro-plaha-ne-se-yavi-v-sada-otlozhiha-deloto-sreshtu-d-r-dimitrov", "text": "\r\n Отложиха делото за убийството на Георги Джевизов, по-известен като Жоро Плъха. За убийството му е обвинен д-р Иван Димитров, застрелял преди година 40-годишния рецидивист Георги Джевизов, който влязъл в гаража му да краде. Д-р Иван Димитров не отговори на нито един въпрос в съда. Той е обвинен за убийство при превишаване на пределите на неизбежната отбрана и за незаконно притежаване на оръжие и боеприпаси.  Делото срещу рентгенолога беше отложено за 13 май, тъй като в залата не се яви Надежда Стоева, с която убитият Георги Джевизов е живял на семейни начала. Тя е една от страните по делото, но се оказа, че не е получила призовка за заседанието.  А от прокуратурата заявяват, че Надежда е осигурявала дрога на Георги Джевизов. Пред Съдебната палата в Пловдив дойдоха съседи на лекаря, както и негови колеги от болницата, за да го подкрепят. Родителите на Жоро Плъха поискаха 300 000 лева за причинени неимуществени вреди, както и да бъдат конституирани като частни обвинители. Харесайте страницата ни във Facebook ", "date": "2019.03.19", "title": "Жената на убития Жоро Плъха не се яви в съда, отложиха делото срещу д-р Димитров"}
{"url": "https://www.bgonair.bg/bulgaria/2019-03-19/plovdiv-zapochva-deloto-sreshtu-d-r-dimitrov-zastrelyal-zhoro-plaha", "text": "В Пловдив започва делото срещу лекаря, който застреля крадец в гаража си. Д-р Иван Димитров е неосъждан и не притежава разрешително за оръжие. Крадецът Жоро Джевизов - Плъха бе открит застрелян върху кола зад сградата на Областната управа. До трупа на Джевизов беше открит нож, който е негов, а по острието е намерена кръв, която съвпада с тази на лекаря. Предвиденото от закона наказание за престъплението, в което докторът е обвинен, е лишаване от свобода от 10 до 20 години. Харесайте и страницата ни във Facebook ", "date": "2019.03.19", "title": "Пловдив: Започва делото срещу д-р Димитров, застрелял Жоро Плъха"}
{"url": "https://www.bgonair.bg/bulgaria/2019-03-19/veche-ofitsialno-evropeyskite-izbori-shte-sa-na-26-may", "text": "Със свой указ президентът Румен Радев насрочи за 26 май тази година изборите за членове на Европейския парламент от България. Това съобщиха от прессекретариата на държавния глава. Гласуването ще се проведе в неделя, в последния от трите почивни дни около 24 май. Снимка: Димитър Кьосемарлиев (Bulgaria ON AIR) Харесайте и страницата ни във Facebook ", "date": "2019.03.19", "title": "Вече официално: Европейските избори ще са на 26 май"}
{"url": "https://www.bgonair.bg/bulgaria/2019-03-19/kmetat-na-krasna-polyana-e-nepreklonen-za-skandala-vav-fakulteta", "text": "\r\n Кметът на \"Красна поляна\" Иван Чакъров е категоричен, че обитателите на Виетнамските общежития ще бъдат настанени в специални контейнери, превърнати в домове, в квартал \"Факултета\". Както е известно жителите на махалата са категорично против подобно нещо и дори излязоха на протест пред общината. В крайна сметка десетина представители на жителите на \"Факултета\" влязоха на среща с кмета Чакъров, но до консенсус така и не се е стигнало. Той е бил категоричен, че до 160 дни ромите ще бъдат настанени на детското игрище, което се намира в махалата, предаде репортер на Bulgaria ON AIR. Заради решението на кмета протестиращите скандираха \"Оставка\" и \"Мафия\" и обявиха, че тези действия се предприемат само и единствено за пари. Жителите на \"Факултета\" са категорични, че ще продължат с протестите, като следващата стъпка е да излязат пред Столичната община.   ", "date": "2019.03.19", "title": "Кметът на \"Красна поляна\" е непреклонен за скандала във \"Факултета\""}
{"url": "https://www.bgonair.bg/bulgaria/2019-03-19/komentar-na-momicheto-ot-lovech", "text": "\r\n След скандалното видео с учител, който удря ученички в ловешко училище - говори момичето, което беше посочено като виновник за боя. Прокуратурата води разследване по случая.  Възпитателят, който се е опитвал да спре боя, вече е напуснал училището по своя молба. Във Facebook започна подписка в негова подкрепа, а момичето, което е удряно от учителя, беше наречено в мрежата с обидни думи. Тийнейджърката, която е от бедно семейство и е със специални образователни способности, си търси ново училище.   \"Нищо психическо няма, както обясняват, че е била за клиника. Тя трябва да се учи със специалисти, то е доказано и аз съм дала там документ, че трябва да се работи повече с нея\", заяви майката на момичето. Дали специалисти са работили с детето, тепърва се изяснява. Според директорката ученичката често имала инциденти със съученици, а самото дете разказа, че повече от веднъж е било унижавано в клас.  \"Те идват и се закачат. Говорят глупости за мен. Започват да ме обиждат на майка\", сподели момичето.  Според нея това е довело и до инцидента от миналата седмица. Трудностите за семейството на момичето тепърва започват. Освен с бедността и трите си деца, сега трябва да търсят и ново училище за нея. Харесайте страницата ни във Facebook   ", "date": "2019.03.19", "title": "Разказ от първо лице: Как боят в Ловеч промени живота на една тийнейджърка"}
{"url": "https://www.bgonair.bg/bulgaria/2019-03-19/uchenitsi-vartyat-kyuchetsi-v-chas-uchitelki-im-rakoplyaskat", "text": "\r\n Регионалният инспекторат по образованието започва проверка в 203-то училище в София. Причината е, че в социалните мрежи бе разпространен скандален видеоклип, на който се вижда как ученички танцуват кючек в клас, а учителки им ръкопляскат. Родители на ученици пък се оплакват от липса на нормален учебен процес и липса на контрол върху децата. Десетки родители на осмокласници дори искат да преместят децата си в друго училище, защото смятат, че дисциплината и учебният процес не са на ниво.  ", "date": "2019.03.19", "title": "Ученици въртят кючеци в час, учителки им ръкопляскат"}
{"url": "https://www.bgonair.bg/bulgaria/2019-03-19/borisov-razporedi-da-se-napravi-neobhodimoto-za-da-nyama-oshteteni-badeshti-pensioneri", "text": "\r\n Пенсиите ще се изчисляват и по новите, и по старите правила, така че да няма ощетени. Това стана ясно след спешна среща при премиера, заради променената формула за изчисляване на пенсиите, която според предварителните разчети ще ощети една трета от новите пенсионери.  Социалният министър Бисер Петков, шефът на Националния осигурителен институт Ивайло Иванов и синдикати, бяха извикани от Бойко Борисов, за да обсъдят проблема.  След срещата заявиха, че ще бъдат направени поправки в законодателството, за да не се допуска евентуално ощетяване, но не все още не е ясно какви ще са те.  Пенсионерите ще получат великденски добавки за предстоящите празници. \r\nХаресайте и страницата ни във Facebook ", "date": "2019.03.19", "title": "Пенсиите ще се изчисляват и по новите, и по старите правила, за да няма ощетени"}
