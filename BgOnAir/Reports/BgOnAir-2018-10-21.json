{"url": "https://www.bgonair.bg/bulgaria/2018-10-21/predlagat-posmartna-nagrada-za-shofyora-ot-kyustendil-koyto-pochina-po-vreme-na-rabota", "text": "Предлагат посмъртна награда за кюстендилския шофьор, който спаси 12 деца.  На 15 октомври, шофьорът на училищния микробус Румен Архипов, превозвал учениците от Кюстендил към родните им села.  По време на пътуването той получава масивен инфаркт и изпада в безсъзнание. Но успява да натисне спирачката и да не катастрофира.  Сега кметът на Кюстендил Петър Паунов предлага на общинския съвет шофьорът да бъде удостоен посмъртно със званието Почетен гражданин на Кюстендил. Румен Архипов е роден на 11 март 1964 година. Учил е във Второ Основно училище и в Техникума по електротехника. Трудовият му стаж е в Оптико-механичния завод и Мини Бобов дол. От 15 години е шофьор в транспортна фирма, превозваща ученици от град Кюстендил към селата в общината. Той е един от любимите шофьори на учениците. По данни от доклада на директорите на Природо-математическата гимназия и Начално училище „Св. Климент Охридски” на 15 октомври, в деня на трагичния инцидент, Румен Архипов е превозвал 10 ученици от гимназията и двама от Началното училище, от Кюстендил към селата Слокощица и Пиперков чифлик.", "date": "2018.10.21", "title": "Предлагат посмъртна награда за шофьора от Кюстендил, който почина по време на работа"}
{"url": "https://www.bgonair.bg/bulgaria/2018-10-21/spasiha-dvama-izraelski-turisti-izgubili-se-kray-rilskiya-manastir", "text": "Планински спасители от Дупница и Благоевград са помогнали на двама израелски туристи, изгубили се в района на Рилския манастир, съобщи дежурния в ПСС към БЧК.  Туристите са предприели преход от Седемте рилски езера към Рилския манастир, но поради лошите метеорологични условия са се отклонили от пътеката и са се изгубили. Сигналът е подаден преди 20.00 часа снощи.  В акцията по намирането им са се включили петима планински спасители от отрядите в Дупница и Благоевград.  Двамата туристи са открити изтощени, но без наранявания.", "date": "2018.10.21", "title": "Спасиха двама израелски туристи, изгубили се край Рилския манастир"}
{"url": "https://www.bgonair.bg/bulgaria/2018-10-21/shofyorat-na-preobarnaliya-se-tir-e-v-stabilno-sastoyanie", "text": "Шофьорът на тира, пострадал при катастрофа на Околовръстното шосе на София, е стабилизиран и без пряка опасност за живота, съобщиха от УМБАЛ \"Св. Анна\". Той е хоспитализиран в реанимацията на болницата. След обстоен преглед не се потвърдиха първоначалните съмнения за фрактура на черепа. Припомняме, че тирът се преобърна на Околовръстния път на София преди разклона за Казичене днес около 12 часа на обяд. Камионът се е ударил в информационните табели на пътя. Движението в района на катастрофата вече е възстановено, съобщиха от АПИ.", "date": "2018.10.21", "title": "Шофьорът на преобърналия се ТИР е в стабилно състояние"}
{"url": "https://www.bgonair.bg/bulgaria/2018-10-21/tir-se-preobarna-na-okolovrastnoto-shose-v-sofiya", "text": "\r\n Катастрофа затвори Околовръстния път на София до село Казичене. ТИР удари и събори информационна табела, а после се преобърна. Шофьорът е в много тежко състояние в болница \"Света Анна\". Около 12.00 часа на телефон 112 е подаден сигнал за тежка катастрофа с ТИР. Камионът се движил в посока Ботевградско шосе. Според очевидци тежкотоварният автомобил ударил стълба, на който е закачена указателната информационна табела.  От сблъсъка стълбът се чупи и пада на шосето. ТИР-ът се преобръща и влачи по платното и спира в тревната площ встрани на пътя. Първи на помощ идват шофьори. Те изправят кабината и започват да я укрепват. Веднага към мястото на катастрофата са изпратени спасителни екипи. Първата линейка пристига на шестата минута от получаването на сигнала, а след нея идва и втора.  \r\nПолицаи, пожарникари, лекари и граждани се включиха в изваждането на шофьора от кабината на камиона.  Той беше прегледан на място от пристигналите лекари от Спешната помощ.  Жителите на Казичене казват, че в тази отсечка катастрофите са често явление.      ", "date": "2018.10.21", "title": "ТИР се преобърна и блокира движението при разклона за с. Казичене"}
{"url": "https://www.bgonair.bg/economy/2018-10-21/esennite-plodove-poevtinyaha-tsenite-na-nyakoi-zelenchutsi-obache-se-izstrelyaha-nagore", "text": "Индексът на тържищните цени (ИТЦ), който отразява цените на хранителните стоки на едро, се повиши тази седмица с 0,87 процента до 1,393 пункта, сочат данните на Държавната комисия по стоковите борси и тържищата. Оранжерийните домати поевтиняха тази седмица с 8,3% и се продават по 2,20 лева за килограм. Оранжерийните краставици поскъпнаха с 14,3% и се търгуват по 1,38 лева. Картофите поевтиняват със 1,6 на сто до 0,62 лева за килограм на едро. Цената на зелените чушки се понижава с 11,1% до 1,20 лева. Червените чушки поскъпват с 13,1% до 2,07 лева за килограм. Морковите се търгуват по 0,70 лева за килограм. Ябълките поевтиняват с 8,2 на сто и се продават по 1,01 лв./кг. Гроздето поевтинява с 3,1 на сто до 1,57 лева за килограм. Кравето сирене поскъпва с 0,3% и се търгува по 5,97 лв./кг; кашкавалът, тип \"Витоша\", се купува по 9,95 лв./кг, а олиото се купува по 1,95 лева за литър. Каймата се търгува по 4,70 лева за килограм. Пакетче краве масло от 125 грама струва 2,32 лева. Пилешкото замразено месо се продава по 4,02 лева за килограм на едро в края на седмицата. Захарта поскъпва с 4,6 на сто и се търгува по 1,13 лв./кг, а брашното тип \"500\" поскъпва с 3.6 на сто и се продава по 0,87 лева. Яйцата се продават по 0,21 лева за брой.", "date": "2018.10.21", "title": "Есенните плодове поевтиняха, цените на някои зеленчуци обаче се изстреляха нагоре"}
{"url": "https://www.bgonair.bg/economy/2018-10-21/avtoritetat-na-angela-merkel-se-sriva-shte-dovede-li-tova-do-satreseniya-v-es", "text": "Ангела Меркел навлиза в един мрачен период след 13 години като германски канцлер. Никой не може да си представи тя да се кандидатира през 2021 г. Нейният авторитет отслабва бързо. Малко по-бързо и това ще бъде краят за германското несигурно коалиционно правителство, предизвиквайки разместване на пластовете в Европейския съюз, който свикна с нея като с константа в един регион, разтрисан от икономически и политически катаклизми. Няма по-добра илюстрация за нейната смаляваща се власт от победата от миналата седмица срещу Фолкер Каудер – един от нейните верни съюзници и лидер на християндемократите в парламента. Каудер е направил повече от всеки друг, за да гарантира, че партията приема политиките на канцлера, включително и такива, присвоени от ляво като понижаване на възрастта за пенсиониране например, посочва Financial Times в свой материал. Победата на депутата Ралф Бринкхаус сама по себе си няма да предизвика големи промени. Той побърза да увери канцлера, че няма да имат различия по отношение на политиката, дори Бринкхаус да дава повече гласност на депутати, на които им е омръзнало да бъдат приемани за даденост. Той заяви, че ще подкрепи Меркел за още един мандат като лидер на Християндемократическия съюз (ХДС). Неговото избиране не беше планиран преврат. Въпреки това беше германско политическо земетресение. То изригна от насъбралото се чувство на неудовлетвореност на християндемократите заради лошите изборни резултати, компромисите с лявоцентристките коалиционни партньори и – преди всичко, важното решение на Меркел да приеме в страната 1 млн. мигранти през 2015-2016 г. Това последва и поредица от сблъсъци между християндемократите и техните консервативни партньори от баварския Християнсоциален съюз (ХСС). Единият от тях беше заради имиграцията, друг заради противоречивите коментари на началника на германскоот разузнаване за крайнодесните протести в източния град Кемниц. Всичко това заедно отслаби канцлера и дестабилизира коалицията. Сред консерваторите нарастват гласовете за подновяване на политиките и политиците. Меркел не изглежда да е застрашена от непосредствена заплаха от бунт и все още има какво да празнува – стабилна икономика, преливащи публични средства и бързо свиващ се държавен дълг. Само че предстоящите месеци са изпълнени с капани. ХСС се готви за най-лошите си резултати на регионални избори в провинция Бавария на 14 октомври, които само може да ги направи по-непокорни като коалиционни партньори. Само две седмици по-късно ХДС пък може да понесе друг удар в провинция Хесен. Крайната десница пък може да се опита да се възползва от негодуванието срещу миграционната политика на Меркел по време на европейските избори следващата година. Намаляващия авторитет на канцлера ще направи по-трудно за нея осъществяването на един систематичен преход към нов лидер. Изглежда тя има някого предвид, избирайки Анегрет Крамп-Каренбауер – бивш премиер на Саарланд, наричана също \"мини Меркел\" от германските медии, за партиен секретар по-рано тази година. В ХДС трябва да има открита надпревара, но партията ще иска да избегне раняваща битка между умерените приближени на Меркел и консервативните хардлайнери. Останалата Европа може и да не разбира защо Германия е погълната от дребни вътрешнополитически спорове във време на ненадминато влияние и просперитет. Но дългото сбогуване на Меркел има значение за един Европейски съюз, който е все по-разединен между либералните и националистическите политически сили. Нейната гаснеща власт ще остави една празнина, особено след като позициите на френския президент Еманюел Макрон у дома са разклатени, въпреки че и други ще се опитат да се възползват от възможността да променят начина, по който работи ЕС. На този етап канцлерът не може да направи много, за да трансформира своето наследство. Разпадането на Германия в шестпартийна политическа система означава, че коалициите може никога да не бъдат толкова стабилни, колкото в миналото. Но Меркел може да се опита да влее малко ред и целенасоченост в своето правителство. В противен случай вътрешните борби само ще стават по-тежки, а политическите трусове ще се отразят зле на Германия и на Европа.    ", "date": "2018.10.21", "title": "Авторитетът на Ангела Меркел се срива, ще доведе ли това до сътресения в ЕС?"}
{"url": "https://www.bgonair.bg/bulgaria/2018-10-21/protesti-blokirat-tri-vazhni-patni-arterii-v-sofiya", "text": "Заради протест - в 17.00 часа ще бъдат блокирани три важни пътни артерии в столицата.   Жителите на няколко столични квартала - \"Казичене\", \"Кривина\", \"Бусманци\", \"Горубляне\", \"Панчарево\" и \"Кокаляне\" ще спрат движението по Околовръстното шосе и булевардите \"Цариградско шосе\" и \"Самоковско шосе\".  Недоволни са, че години наред проблеми като липсата на канализация и честото спиране на тока остават неразрешени.", "date": "2018.10.21", "title": "Протести блокират три важни пътни артерии в София"}
{"url": "https://www.bgonair.bg/world/2018-10-21/tramp-izteglya-sasht-ot-dogovora-za-yadrenite-orazhiya-s-rusiya", "text": "Доналд Тръмп изтегля Съединените щати от сключения с Русия договор за ядрените оръжия. Причината - Москва е нарушила споразумението.  Вашингтон се оплаква от разполагането от Москва на ракетна система, което според американската страна представлява нарушение на Договора за ликвидиране на ядрените ракети със среден обсег.  Източник на руското външно министерство пък заяви, че действията на Съединените щати са мотивирани от мечтата за еднополюсен свят, където те са единствената световна суперсила.  Русия предупреди, че ако Вашингтон продължи да се изтегля едностранно от споразумения, тогава Москва ще приеме редица ответни мерки, включително и военни.  Договорът е сключен през 1987 година от президентите Роналд Рейгън и Михаил Горбачов. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обсег от 500 до 5500 километра.", "date": "2018.10.21", "title": "Тръмп изтегля САЩ от договора за ядрените оръжия с Русия"}
{"url": "https://www.bgonair.bg/bulgaria/2018-10-21/ovladyaha-svlachishteto-na-patya-smolyan-madan", "text": "Овладяно е свлачището на пътя Смолян-Мадан. Заради него главният път бе затворен месеци наред.  В проблемния участък беше извършено двойно укрепване с предпазна мрежа, което осигурява безопасно преминаване и през зимния сезон.  Движението в участъка все пак се осъществява в едната лента, регулирано от светофарна уредба.  Свлачищата в района на Чепеларе от лятото също вече са разчистени.  За трайно укрепване обаче са необходими около 2 милиона лева и затова общината ще разчита на помощ от държавата.", "date": "2018.10.21", "title": "Овладяха свлачището на пътя Смолян-Мадан"}
{"url": "https://www.bgonair.bg/world/2018-10-21/vmesto-kroasan-salata-gratski-uchilishta-zalagat-na-zdravoslovnata-hrana", "text": "Пилотна програма за здравословно хранене на учениците беше въведена в лавките на някои училища на гръцкия остров Крит. Така вместо кроасан на учениците от началните училища се предлагат салата и домашно хлебче.  Вместо шоколад - тахан. И вместо газирана напитка - сок от нар.  Родителите са изненадани, че децата им са започнали да предпочитат по-здравословната храна.  За да създадат постоянен навик на децата се предлагат и бонуси - с 5 събрани печата за такава храна, те получавт 1 безплатен обяд.  Има и лотария, която предоставя безплатни таблети и ученически принадлежности.", "date": "2018.10.21", "title": "Вместо кроасан - салата! Гръцки училища залагат на здравословната храна"}
{"url": "https://www.bgonair.bg/world/2018-10-21/vlak-deraylira-v-tayvan-17-dushi-zaginaha", "text": "Най-малко 17 души загинаха при дерайлиране на влак в източната част на Тайван, предадоха световните агенции. Трагедията се разиграла в Суао, в източния окръг Илан. Сериозно ранени са 80 души, пише  При дерайлирането на влака са се преобърнали пет от общо осемте вагона.  Води се разследване за причините за катастрофата.", "date": "2018.10.21", "title": "Влак дерайлира в Тайван, 17 души загинаха"}
{"url": "https://www.bgonair.bg/world/2018-10-21/zadarzhaha-korab-s-blizo-70-migranti-vav-vodite-kray-gartsiya", "text": "Гръцката брегова охрана задържа кораб с близо 70 нелегални мигранти на борда в близост до остров Кефалония в Йонийско море, съобщава скопската електронна медия А1 Оn. Два кораба на бреговата охрана на Гърция са ескортирали плавателния съд с мигранти до административния център на острова Аргостоли. Коръбът, превозващ бежанци, е бил засечен след като един от пътуващите на борда му е информирал властите чрез мобилния си телефон, че плавателният съд е в неизправност.", "date": "2018.10.21", "title": "Задържаха кораб с близо 70 мигранти във водите край Гърция"}
{"url": "https://www.bgonair.bg/world/2018-10-21/otkasnati-ot-sveta-frenski-sela-naeha-helikopter-za-hrana-i-voda", "text": "Две френски селца в Алпите наеха хеликоптер за връзка със света. Причината - свлачище е откъснало достъпа до населените места. Местните хора събират една част от парите за наемането на летателната машина, а другата дават властите.  Хеликоптерът прави по няколко курса на ден и доставя храна, вода и дори пренася малки автомобили.  45-имата жители на селата живеят така от няколко месеца. Не е ясно кога връзката им със света ще бъде възобновена, тъй като през зимата работата по възстановяване на пътищата е много трудна.", "date": "2018.10.21", "title": "Откъснати от света френски села наеха хеликоптер за храна и вода "}
{"url": "https://www.bgonair.bg/world/2018-10-21/sled-smartta-na-zhurnalista-hashogi-svetat-iska-istinata", "text": "\r\n Натискът срещу Саудитска Арабия след признаването на смъртта на журналиста Джамал Хашоги продължава.  Върховният представител на Европейския съюз по въпросите на външните работи Федерика Могерини поиска щателно, достоверно и прозрачно разследване на обстоятелствата около случая Хашоги.  По думите ѝ информацията за смъртта му, която Рияд разпространи, е притеснителна и шокираща.  А германският външен министър Хайко Маас заяви, че Берлин не трябва да одобрява продажбата на оръжия на Саудитска Арабия докато не се реши случаят.  Канцлерът Ангела Меркел призова отговорните за престъплението да понесат наказанията си.  Германия, както и властите в Нова Зеландия, подкрепиха решението на други държави да не участват в инвестиционния форум в Рияд.  Вчера Кралството призна, че журналистът е убит в консулството си в Истанбул след сбиване.", "date": "2018.10.21", "title": "След смъртта на журналиста Хашоги: Светът иска истината"}
{"url": "https://www.bgonair.bg/bulgaria/2018-10-21/ochakva-ni-oblachen-i-dazhdoven-nedelen-den", "text": "Oблачен и дъждовен ще бъде неделния ден, сочи прогнозата за времето на НИМХ-БАН. На много места, главно в Западна и Централна България, ще има валежи от дъжд. Ще духа слаб до умерен вятър от северната четвърт и с него ще продължи да прониква по-студен въздух.  Максимални температури ще са между 15° и 20°, в София около 15°.  Над Черноморието ще бъде предимно облачно, но слаби валежи може да има само на отделни места. Ще духа слаб до умерен североизточен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала. В планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг.  Ще духа умерен, по високите и открити части и силен вятър от изток-североизток. Максимална температура на височина 1200 метра около 11°, на 2000 метра – около 4°.", "date": "2018.10.21", "title": "Очаква ни облачен и дъждовен неделен ден"}
{"url": "https://www.bgonair.bg/bulgaria/2018-10-21/premierat-borisov-na-ofitsialno-poseshtenie-v-oae", "text": "Министър-председателят Бойко Борисов пристигна на официално посещение в Обединените арабски емирства (ОАЕ). В рамките на визитата си премиерът ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум, съобщават от правителствената пресслужба. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В делегацията , ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София. В понеделник Бойко Борисов и водената от него делегация ще замине за Египет, където ще се срещне с президента на Република Египет Абдел Фатах Ас Сиси. В продължение на разговорите им в Кайро по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес.", "date": "2018.10.21", "title": "Премиерът Борисов на официално посещение в ОАЕ"}
{"url": "https://www.bgonair.bg/bulgaria/2018-10-21/zapochva-remont-na-patya-prez-vladaya-trafikat-shte-se-nasochva-po-am-lyulin", "text": "От вторник (23 октомври), започва ремонт на път I-1 София - Перник, през Владая. Трафикът ще се насочва по АМ \"Люлин\" и по първокласния път ще преминават единствено автомобилите на масовия градски транспорт.  Целта е до началото на ноември да завърши ремонтът на близо 1,5 км, съобщават от пресцентъра на Агенция \"Пътна инфраструктура\". За улеснение на трафика по автомагистрала \"Люлин\" от 23 октомври в пиковите часове ще има реверсивно движение в отсечката в района на свлачището при 9-ти километър.  От 7 ч. до 13 ч., когато трафикът от Перник към София е по-интензивен, ще има една лента в посока Перник и две ленти за София.  От 13 ч. до 7 ч. сутринта на следващия ден съответно ще има две ленти за Перник и една за София. Скоростта на движение в този участък от автомагистралата ще е ограничена до 50 км/час. Движението по АМ \"Люлин\" не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври, информират още от АПИ.", "date": "2018.10.21", "title": "Започва ремонт на пътя през Владая, трафикът ще се насочва по АМ \"Люлин\""}
{"url": "https://www.bgonair.bg/bulgaria/2018-10-21/prezidentat-radev-za-vota-v-makedoniya-vazhna-stapka-po-edin-dalag-istoricheski-pat", "text": "Резултатът от проведеното на 19 октомври 2018 г. гласуване в парламента е важна стъпка за Република Македония по един дълъг исторически път. Той трябва да доведе до още по-голяма близост между нашите две страни на принципите на приятелството, добросъседството и сътрудничеството. С тези думи президентът Румен Радев коментира вота в македонския парламент. \"Перспективите за развитие на двустранните ни отношения и изчистването им от идеологическите наслоения от близкото минало са от изключително значение за затвърждаване на подкрепата на Република България за интеграцията на Република Македония в Европейския съюз и НАТО\", посочи президентът. Държавният глава приветства всички прояви на политическа смелост, лидерство и държавническа отговорност, които водят към сближаване между нашите две държави.", "date": "2018.10.21", "title": "Президентът Радев за вота в Македония: Важна стъпка по един дълъг исторически път!"}
{"url": "https://www.bgonair.bg/oporni-hora/2018-10-21/d-r-emil-raynov-za-zdravnata-reforma", "text": "\r\n Д-р Емил Райнов: На мен, да ми плаща ГЕРБ? Това обвинение на Нинова, че ГЕРБ финансира вътрешната опозиция на БСП е нелепо и сериозно обвинение. Нима, трябва да напомня, как през 2009 година влизаха в дома ми през нощта? Там спяха децата ми. Това- прощава ли се? А иначе винаги в БСП е имало вътрешнопартийни битки. Така работи БСП. Този вот на недоверие е много закъснял. Той трябваше да бъде внесен още преди лятната ваканция на депутатите.", "date": "2018.10.21", "title": "Д-р Емил Райнов за здравната реформа?"}
{"url": "https://www.bgonair.bg/oporni-hora/2018-10-21/margarita-popova-prav-e-borisov-da-se-sardi-na-manfred-veber", "text": "\r\n Маргарита Попова: Прав е Борисов да се сърди на Манфред Вебер! И няма значение, че от ЕНП се извиниха, поведението им беше недопустимо. Относно промените, които управляващите смятат да направят в НПК, относно съкратената процедура, за да има ефект, трябва да се промени и НК. Така предложени, без промяна в НК, са неефективни. Моето лично мнение е, че трябва да зажитим българските майки! Бизнесът не трябва да пипа майчинството! Иначе пътят на всички ще бъде Терминал 2!", "date": "2018.10.21", "title": "Маргарита Попова: Прав е Борисов да се сърди на Манфред Вебер!"}
