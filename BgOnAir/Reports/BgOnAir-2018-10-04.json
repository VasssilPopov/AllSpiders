{"url": "https://www.bgonair.bg/bulgaria/2018-10-04/kevr-shte-proveryava-na-kakvo-se-dalzhi-skoka-v-tsenata-na-toka-na-borsata", "text": "Комисията за енергийно и водно регулиране ще проверява на какво се дължи сериозния скок в цената на тока на енергийната борса. Регулаторът, сезиран от работодателските организации, ще следи всички участници, които продават ток на свободния пазар. Създадена е работна група, която да проучи - защо през последните седмици има колебания на цените на борсата. Проверката трябва да приключи до 4 месеца.", "date": "2018.10.04", "title": "КЕВР ще проверява на какво се дължи скока в цената на тока на борсата"}
{"url": "https://www.bgonair.bg/bulgaria/2018-10-04/otnovo-na-protest-lovtsi-iskat-zapoved-za-otpadaneto-na-zabranata-za-grupov-lov", "text": "\r\n Ловци отново протестират на Дунав мост. Въпреки обещанията на земеделския министър - за отпадане на забраната за групов лов на диви свине, протестиращите искат да видят заповед черно на бяло.  Докато това не се случи, те ще продължават да се борят за правото си да ловуват свободно в определения за този вид дивеч период. За тях това е единственият начин за реална борба с опасността от африканска чума по свинете. Красимир Танев от Новград е ловец от 30 години. За него въведените ограничения са напълно непонятни и безсмислени – включително и компромисният вариант на министерството да разреши груповия лов от Силистра до Никопол, но без кучета. На същото мнение са и още над 200 ловджии, които блокираха в знак на протест движението от и към граничния пункт Дунав мост. Подкрепят ги и големите свинекомплекси в региона.  Протестиращите искат и яснота и относно пробите на отстреляните животни. В момента те се проверяват само от една лаборатория в София, а през това време месото стои във фризерите.  Протестите на ловджиите от дружинките по Дунава ще продължат до пълната отмяна на ограниченията.", "date": "2018.10.04", "title": "Отново на протест: Ловци искат заповед за отпадането на забраната за групов лов"}
{"url": "https://www.bgonair.bg/denqt-on-air/2018-10-04/patriotite-s-proekt-za-zakon-za-veroizpovedaniyata-gerb-vnasya-drug-s-bsp-i-dps-koy-li-shte-mine", "text": "\r\n Държавата иска да установи контрол върху даренията, които вероизповеданията получават от чужбина. Това стана ясно след срещата на премиера Бойко Борисов с патриарх Неофит и архиереи от Светия Синод. Повод за разговора станаха двата проекта за изменение на Закона за вероизповеданията, които парламента предстои да разгледа на първо четене. Единият е на \"Обединени патриоти\", а другият е внесен от ГЕРБ, БСП и ДПС. Александър Сиди от ВМРО коментира, че той и колегите от парламентарната им група са останали изненадани от това, при положение, че коалиционните им партньори са знаели, че патриотите вече имат готов проектозакон. \"Те го внесоха ден преди нас. Не мисля, че беше колегиално да се прави това, без да се говори с нас\", подчерта Сиди в студиото на  . Народният представител беше категоричен, че не е важно кой е първи, а да се направят добри текстове, които да работят. \"Какво не хареса на ГЕРБ, на БСП и ДПС в нашия закон, това е, че той е по-краен. Той не се харесва най-вече на ДПС, защото удря най-вече в тяхното поле. Опитва се да регулира едни въпроси, които не са регулирани\", обясни още Александър Сиди пред  . По думите му именно в проекта на \"Обединени патриоти\" се вкарват квалификации за радикалните течения, за които в този момент никъде нищо не пише. Сред тях са забрана на откриването на религиозни помещения, независимо от вероизповеданието, в близост до училищата, а всички духовници, които са в църкви, джамии и други храмове, трябва да са завършили в България. \"Проблемът с радикалния ислям, който е изключително сериозен в България, той не е проблем на мюсюлманите в България\", настоя още Александър Сиди. Народният представител от ВМРО беше категоричен, че със сигурност ще се приеме проекта за  нов Закон за вероизповеданията  на ГЕРБ, БСП и ДПС, но също и че се надява някои от предложенията на патриотите също да бъдат включени в него.", "date": "2018.10.04", "title": "Патриотите със законопроект за вероизповеданията, ГЕРБ внася друг с БСП и ДПС, кой ли ще мине?"}
{"url": "https://www.bgonair.bg/bulgaria/2018-10-04/ministri-ot-kabineta-borisov-2-pred-sada-zaradi-deloto-sreshtu-petar-moskov", "text": "\r\n Министри от кабинета \"Борисов 2\" масово на разпит по делото срещу бившия им колега Петър Москов. Той отговаря пред Темида за това, че приел като дарение от Турция 100 хил. броя детски ваксини. Според прокуратурата така нанесъл щети на бюджета за над 300 хил. лв.  Макар че процесът върви по съкратената процедура и не всички свидетели ще дават показания, премиерът Борисов и почти всички министри са призовани. Пред съда те ще обясняват как, без да е било проведено правителствено заседание, са разписали документа, с който се разрешава доставката на ваксините. Магистратите ще търсят отговор и на въпроса - имало ли е натиск върху тях. \"Това са свидетели на прокуратурата. Ние не сме искали никакви свидетели все още\" сподели пред  Bulgaria ON AIR адвокатът на Петър Москов.", "date": "2018.10.04", "title": "Министри от кабинета \"Борисов 2\" пред съда заради делото срещу Петър Москов"}
{"url": "https://www.bgonair.bg/economy/2018-10-04/narastva-broyat-na-bioproizvoditlite-v-balgariya", "text": "България има малък, но бързо развиващ се биологичен сектор. Площта, която е била преобразувана или е в процес на преустройство за биоземеделие, се е утроила за две години до 161 000 хектара през 2016 година, от които 89 000 хектара са обработваеми земи, а 33 000 хектара - трайни насаждения, пише  . Броят на биологичните производители почти се е удвоил до 7000 през същия период. Интересът към биологичното земеделие се дължи основно на субсидиите и ПРСР, мярка 11 и приоритетните инвестиции чрез инвестиционна мярка 4. Друг важен фактор за растежа е нарастването на търсенето на органични плодове и зеленчуци в страните от Европейския съюз, който е вторият по големина органичен пазар в света след САЩ. Има все повече и повече примери за органични нишови производства, които се фокусират изцяло върху външните пазари, пише в анализ на информационната служба на холандското Министерство на земеделието. Българският биопазар все още има незначителен дял (2-3% пазарен дял). Ето защо страната може да се разглежда като потенциална референтна дестинация за инвестиции, смятат от холандското ведомство. Още повече, че България има вече добри традиции при добива и добре развити пазари за конвенционалните плодове и зеленчуци, за свежия пазар и особено за преработвателната промишленост. Плодовете и ядките заемат най-голям дял от органичната земя - 26 000 ха преработена земя, преди всичко орехи, бадеми, лешници, сливи, череши, малини и къпини и др. Въпреки процъфтяващия брой биоферми и стопанства в България е налице относително ниска степен на оцеляване на биологичните ферми. Всеки пети производител напуска всяка година пазара. Това показва известна липса на познания и разбиране както за технологията, така и за икономическите характеристики на биологичното производство, поясняват холандците в оценката си.", "date": "2018.10.04", "title": "Нараства броят на биопроизводитлите в България"}
{"url": "https://www.bgonair.bg/economy/2018-10-04/sofiya-se-klasira-na-27-o-myasto-v-sveta-po-rast-na-tsenite-na-zhilishtata", "text": "София е на 27-о място в света по ръст на цените на жилищата през второто тримесечие на годината с повишение от 9,2% на годишна основа, сочи индексът Global Residential Cities на консултантската компания Knight Frank. Българската столица отстъпва с девет места в класацията, след като през първото тримесечие зае 18-о място, а през 2017 г. беше поставена на 19-о място. Миналия месец пък България излезе от топ десет на най-бързо растящите жилищни пазари в света, като зае 12-о място в индекса на същата консултантска компания, пише  Точно преди София в индекса на Knight Frank са Порто, Калкута и Мадрид, а непосредствено след столицата са Дъблин, Анкара и Единбург. Индийският град Ахмедабад оглавява класацията с ръст на цените на жилищата от 19,4% през второто тримесечие. Следват Измир (Турция) и Хидерабад (Индия) с повишение от съответно 16,2% и 16,0%. Десетката се допълва от Хобарт в Австралия (15,5%), Будапеща (15,4%), Хонконг (15,1%), Ротердам (14,4%), Пюн в Индия (13,5%), Амстердам (13,4%) и Ванкувър (13,3%). Общо 20 града в индекса регистрират двуцифрен ръст на цените на жилищата през второто тримесечие. Средно цената на имотите в 150-те града, включени в класацията, е нараснала с 4,3% в годината до юни, като Азия е най-силно представящият се регион. Торино е най-слабият жилищен пазар в света със спад на цените от 7,1% през второто тримесечие. Следват Абу Даби и Генуа с понижение от съответно 6,9% и 6,6%. Десетката на най-слабите жилищни пазари в света се допълва от Дубай, Дарвин, Стокхолм, Делхи, Рио де Жанейро, Киев и Сидни. Будапеща, Ротердам и Амстердам са най-бързо растящите жилищни пазари в Европа. „Местните и международните купувачи признаха конкурентната стойност на Будапеща, а цените на жилищата в Холандия, които спадаха до 2013 г., преживяха силна корекция“, коментира Кейт Евърет-Алън, ръководител на отдел „Международни проучвания“ в Knight Frank. \r\nОт изследваните 150 града общо 123, или 82%, са отбелязали ръст на цените на жилищата в годината до юни. Азия е най-добре представящият се регион в света с повишение от 5,1%. На второ място е Северна Америка с ръст от 5%. Хонконг, който дълго време оглавяваше индекса на най-бързо растящите жилищни пазари в света, отбелязва леко забавяне на годишния растеж, въпреки че цените на жилищата в годината до юни са нараснали с 15%. В края на септември банките в Хонконг повишиха лихвените проценти за първи път от 12 години, което се отразява на плащанията по ипотечните кредити. В много от страните, които са повишили лихвените проценти през 2018 г., има значителна пропаст между най-силно и най-слабо представящите се градове. Разликата в цените между градовете с най-силно и най-слабо представяне в Канада е 16%, 11% във Великобритания и 10% в САЩ. \"Някои градове вече регистрират годишен спад на цените, така че очакваме затягането на паричната политика да бъде бавно и стабилно. В някои градове представянето на основните и луксозните пазари е различно\", коментира Евърет-Алън. \"Липсата на предлагане на луксозни имоти подкрепя топ сегмента на пазарите в Сидни и Дубай, като в първия град годишният ръст на цените на луксозните имоти е близо 5,7%, а във втория цените се понижават с 0,8%. На други места данъчните промени спрямо чуждестранните купувачи или по-високият гербов налог, например във Ванкувър, Торонто и Хонконг, доведоха до забавяне на растежа в луксозния сегмент на пазара\", допълва тя.", "date": "2018.10.04", "title": "София се класира на 27-о място в света по ръст на цените на жилищата"}
{"url": "https://www.bgonair.bg/bulgaria/2018-10-04/tavanat-na-pensiite-shte-se-vdigne-na-1200-lv-ot-1-yuli-dogodina", "text": "\r\n От 1 юли догодина таванът на пенсиите - и нови, и стари, се увеличава от 910 на 1200 лева. За това се разбраха синдикатите и правителството на среща при премиера Бойко Борисов. Така отпада предложението за премахване на тавана на новоотпуснатите пенсии от 1 януари 2019 г. Решението ще засегне 41 000 от общо 65 000, които сега са с \"орязани\" пенсии. На срещата е договорено също 50% да се вдигнат помощите и за 220 хил. души, определени като енергийно бедни. За целта ще се изхарчат допълнително около 40 млн. лева.  Заплатата на хората в бюджетната сфера ще се вдигнат в края на годината с 10%. Синдикатите и правителството са се разбрали да създадат работна група, която да изработи по-справедлив начин за оценка на работата на хората, заети в бюджетната сфера. Така обещаното увеличение с 10% на средствата за техните възнаграждения ще се разпределя според положения труд. Разчетите на МФ показват, че трябва да се вдигнат заплатите на 433 хил. души, заети в бюджетната сфера и за целта ще са нужни над 1 млрд. лева.", "date": "2018.10.04", "title": "Таванът на пенсиите ще се вдигне на 1200 лв. от  1 юли догодина"}
{"url": "https://www.bgonair.bg/economy/2018-10-04/putin-s-ostra-kritika-kam-stranata-ni-zaradi-spiraneto-na-yuzhen-potok", "text": "\r\n Владимир Путин отправи остри думи към България заради спирането на \"Южен поток\".  \"Европа не трябва да проявява слабост и да пренебрегва енергийните си интереси\", заяви руският президент в Санкт Петербург след срещата си с австрийския премиер Себастиан Курц.  Путин остро разкритикува решението на България да прекрати проекта \"Южен поток\". Според него Европейският съюз ще направи грешка, ако купува природен газ от Съединените щати вместо от Русия.  От своя страна Курц каза, че европейските страни, участващи в проекта за разширение на газопровода \"Северен поток -2\", са заинтересувани от завършването му. За целта ще е нужно уточняване на правните въпроси около проекта, който доставя руски газ за Северна Европа под Балтийско море. \"Под натиск отвън България се отказа от този проект. Сега те съжаляват и искат да получат руски газ от \"Турски поток\". Не искаме цяла Европа да е като България - да защити слабост и неспособност да защити националните си интереси\", заяви руският президент.", "date": "2018.10.04", "title": "Путин с остра критика към страната ни заради спирането на \"Южен поток\""}
{"url": "https://www.bgonair.bg/world/2018-10-04/ubiha-politsay-v-sasht-sled-prestrelka-pri-arest", "text": "Полицай е убит, а шестима негови колеги са ранени, при стрелба в американския щат Южна Каролина. Нападателят е задържан. Служителите на реда са простреляни в град Флорънс, след като се отзовали на сигнал на местното шерифство да окажат помощ при арест.  При пристигане на мястото на инцидента полицаите се натъкнали на заложническа криза.  Въоръжен мъж държа няколко деца на прицел в продължение на два часа, преди да бъде прострелян в престрелка с полицията.  Нападателят, чиято самоличност все още не е разкрита, е хоспитализиран. Мотивите за действията му се изясняват.", "date": "2018.10.04", "title": "Убиха полицай в САЩ след престрелка при арест"}
{"url": "https://www.bgonair.bg/economy/2018-10-04/kitayskiyat-proizvoditel-geely-nay-pechelivshiyat-v-avtomobilnata-industriya-v-sveta", "text": "Китайският автомобилна компания Geely е най-рентабилната в автомобилната индустрия в света. Прочутият германски специалист в сферата Фердинанд Дуденхьофер я описа като „Звездата на рентабилността в автомобилния бранш“, пише  . Макар че обичайна кола на Geely е на стойност 9529 евро, компанията усвоява 14,4 на сто от приходите като печалба преди лихви и данъчни отчисления, което като стойност е доста повече от ставките при BMW, Toyota, VW, PSA-Opel или други ключови компании. Още по темата прочетете в  .", "date": "2018.10.04", "title": "Китайският производител Geely - най-печелившият в автомобилната индустрия в света"}
{"url": "https://www.bgonair.bg/world/2018-10-04/zadarzhaha-bivsh-moryak-za-izpratenite-do-beliya-dom-i-pentagona-pisma-s-ritsinovi-semena", "text": "Задържаха мъжа, изпратил писма с рицинови семена до Белия дом и Пентагона.  Подателят на пликовете с отрова е идентифициран като 39-годишния бивш моряк Уилям Клайд Алън от градчето Логан, щата Юта.  Разследването е поето от ФБР.  Вчера американските спецслужби съобщиха за подозрителни пликове, адресирани до президента Доналд Тръмп, министъра на отбраната Джеймс Матис и шефа да щаба на военноморските сили адмирал Джон Ричардсън.  Рицинът може да бъде смъртоносен дори в малки дози. Жертвите умират до няколко часа, след като са вдишали отровата, която се извлича от семената на растението.", "date": "2018.10.04", "title": "Задържаха бивш моряк за изпратените до Белия дом и Пентагона писма с рицинови семена"}
{"url": "https://www.bgonair.bg/world/2018-10-04/vmro-dpmne-poiska-ostavkata-na-makedonskiya-premier-zoran-zaev", "text": "Македонската опозиция поиска оставката на премиера Зоран Заев.  ВМРО-ДПМНЕ настоя и за създаване на техническо правителство с мандат 100 дни. Това се случи на среднощно заседание на изпълнителния комитет на партията.  Заместник-председателят на националистите Александър Николовски заяви, че проведеният референдум в неделя за името Северна Македония е неуспешен, а договорът с Гърция за името на западната ни съседка е мъртъв.  Над 90% от гласувалите в допитването одобриха споразумението от Преспа, но избирателната активност беше около 37%.  След допитването, което имаше консултативен характер, споразумението с Гърция трябва бъде одобрено от квалифицирано мнозинство в парламента. То обаче не може да се състави без гласовете на опозицията. Снимка: Pixabay", "date": "2018.10.04", "title": "ВМРО-ДПМНЕ поиска оставката на македонския премиер Зоран Заев"}
{"url": "https://www.bgonair.bg/reportazhi/2018-10-04/mayka-tragna-ot-himalaite-do-avstraliya-za-da-se-bori-za-zhivota-na-dashterite-si", "text": "\r\n Нима и Дама са две лъчезарни 14-месечни момиченца, но с тежка съдба. Те са сиамски близнаци. Имат свързан гръден кош и стомах и борбата им за оцеляване е всекидневна. Получават шанс за живот в Кралската болница за деца в Мелбърн.  Пътят от Бутан, който се намира на 3700 метра надморска височина в Хималаите до Австралия е изключително дълъг, но любовта на майка им обаче е безгранична.  38-годишната Бумчу Зангмо предприема дългото пътуване с двете си момичета. Семейството тръгнало от Бутан по криволичещи пътища до летището в Паро, чиято писта е една от най-опасните и оттам за Австралия. Пътуването продължило повече от 26 часа.  Възможността за операция е най-големият подарък, който е получавала майката на момичетата. Тя споделя, че дори ако някоя от дъщерите й не оцелее по време на операцията, ще се радва,че другата ще живее пълноценен живот. За осъществяването на животоспасяващата операция семейството е получило дарения от много хора и фирми от Калифорния и Обединените арабски емирства.  Операцията се очаква да бъде извършена в рамките на няколко седмици. ", "date": "2018.10.04", "title": "Майка тръгна от Хималаите до Австралия, за да се бори за живота на дъщерите си"}
{"url": "https://www.bgonair.bg/world/2018-10-04/40-santimetrova-snezhna-pokrivka-iznenada-kanadskiya-kalgari", "text": "Близо 40-сантиметрова снежна покривка изненада жителите на канадския град Калгари.  Натрупалият сняг счупи рекорда за еднодневни валежи, поставен преди 104 години.  Синоптиците обаче предупредиха, че дебелата снежна покривка няма да се задържи дълго.  Очакваното леко затопляне ще помогне на градските власти да почистят улиците с високи преспи.  Дотогава жителите на Калгари бяха призовани да не излизат навън, освен ако не е абсолютно необходимо.", "date": "2018.10.04", "title": "40-сантиметрова снежна покривка изненада канадския Калгари"}
{"url": "https://www.bgonair.bg/world/2018-10-04/shpionski-skandal-nazhezhi-otnosheniyata-mezhdu-rusiya-i-holandiya", "text": "\r\n Шпионски скандал нажежи отношенията между Русия и Холандия. Четирима агенти на руското разузнаване са били депортирани от страната, след опит за кибератака срещу Организацията за забрана на химическите оръжия в Хага. Това е поредният опит за кибератака от страна на руското разузнаване. През април хакери са се опитали да получат достъп до данни от международното разследване на самолетната катастрофа в Източна Украйна през 2014 година, при която загинаха близо 300 души. Последни теории сочат, че машината е била свалена с обстрел от руски зенитен комплекс \"Бук\". По време на атаката организацията участва в разследване на химическата атака срещу руския шпионин Сергей Скрипал и дъщеря му, както и предполагаемата химическа атака в Сирия. Няколко часа преди пресконференцията на холандския министър на отбраната, Лондон обяви, че ГРУ стои зад редица кибератаки из целия свят през последните няколко години. Според холандските власти четиримата заподозрени са притежавали дипломатически паспорти, а двама от тях са били IT специалисти. Те шпионирали безжичната интернет мрежа на Организацията за забрана на химическите оръжия в Хага като оборудването, с което разполагали, засичало данните и паролите на служителите, които я използвали. По този начин е било възможно да получат достъп и дори да инфектират мрежата с вируси.  Холандското външно министерство е привикало руския посланик Александър Шулгин за обяснение. НАТО призова Русия да прекрати \"безотговорния си модел на поведение“. Великобритания призова за налагането на допълнителни санкции срещу Москва. Русия, обаче категорично отрича като дори определи обвиненията срещу нея като \"дяволски коктейл“.", "date": "2018.10.04", "title": "Шпионски скандал нажежи отношенията между Русия и Холандия"}
{"url": "https://www.bgonair.bg/bulgaria/2018-10-04/zatvoriha-sklad-s-negodni-hrani-v-gorna-oryahovitsa", "text": "Хранителни продукти с изтекъл срок на годност са открити в незаконен склад в Горна Оряховица, съобщиха от Областната дирекция на МВР във Велико Търново. Вчера е направена съвместна проверка, в която са участвали горнооряховски полицаи и служители от областната Агенция по безопасност на храните в складово помещение в железничарския град. Складът е стопанисван от 42-годишен мъж, известен на полицията и осъждан са разпространение на хранителни стоки, тестени и сладкарски изделия без документи, удостоверяващи произхода и качеството им. В хода на проверката е установено, че част от стоката е с изтекъл срок на годност, а складът е незаконен и не отговаря на установените санитарни и хигиенни изисквания.  Помещението е запечатано, хранителните стоки ще бъдат унищожени, а на мъжа ще бъде съставен акт. \r\nСнимка: Pixabay", "date": "2018.10.04", "title": "Затвориха склад с негодни храни в Горна Оряховица"}
{"url": "https://www.bgonair.bg/bulgaria/2018-10-04/tezhak-e-deputatskiya-delnik-naroden-predstavitel-gleda-seriali-v-kuloarite", "text": "\r\n Второ четене на текстовете от Закона за спорта, заместник-председателят на ресорната парламентарна комисия Стефан Апостолов чете доклад и срича. Не закъсняха коментарите в социалните мрежи. От обвинения в неграмотност до предположение за най-обикновено притеснение на един млад човек от високата парламентарна трибуна. Депутатът от ГЕРБ, който е син на кмета на Симитли Апостол Апостолов и футболен съдия, приема с усмивка коментарите по свой адрес. Междувременно, работата по Закона за спорта втори пореден ден се оказа скучна за някои от депутатите, които предпочетоха да прекарат времето си в кулоарите. А един от тях дори проследи любимия си сериал. Депутатът от БСП Георги Андреев беше сред малкото социалисти в сградата на парламента. Останалите в залата не изглеждаха особено заинтересовани от Закона за спорта.  И днес парламентът не успя да гласува до края членовете от новата нормативна уредба. ", "date": "2018.10.04", "title": "Тежък е депутатският делник: Народен представител гледа сериали в кулоарите"}
{"url": "https://www.bgonair.bg/reportazhi/2018-10-04/darzhavata-iska-da-kontrolira-dareniyata-koito-poluchava-tsarkvata", "text": "\r\n Държавата иска да установи контрол върху даренията, които вероизповеданията получават от чужбина. Това стана ясно след спешна среща на премиера Бойко Борисов с патриарх Неофит и архиереи от Светия Синод. Повод за разговора станаха двата проекта за изменение на Закона за вероизповеданията, които парламента предстои да разгледа на първо четене. Двете предложения вече са в комисия в НС. С тях за пръв път от 30 години в българския парламент има консенсус да се осигури финансиране на вероизповеданията.  Заедно с това обаче трябва да се затворят и някои врати за външно влияние, обясниха депутатите. Светият Синод пък е против по-големите правомощия на дирекция \"Вероизповедания\" в МС, а според Конституцията държавата няма право да се меси в работата на църквата. Министър-председателят и патриарх Неофит се разбраха, че държавата няма да иска религиозните общности да декларират пред Сметната палата банковите си сметки и даренията, които получават. Ще продължи да се отчита само как се разходва получената държавна субсидия.  Относно анонимните дарения Светият Синод, правителството и депутатите се договориха за въвеждането на праг, над който получените средства ще се декларират.  Пред Негово Светейшество Борисов е обещал, че държавната субсидия за вероизповеданията за следващата година ще е максимално допустимата – 15 милиона лева. С парите ще се увеличат заплатите на всички свещенослужители.  Два са проектите за промяна на закона за вероизповеданията. Единият е общ между ГЕРБ, БСП и ДПС, а другият е на Обединените патриоти. ", "date": "2018.10.04", "title": "Държавата иска да контролира даренията, които получава църквата"}
{"url": "https://www.bgonair.bg/reportazhi/2018-10-04/vseki-chetvarti-balgarin-gotov-da-zamine-da-raboti-v-chuzhbina", "text": "\r\n Всеки четвърти българин е готов да замине да работи в чужбина при първа възможност, става ясно от изследване на Фондация \"Фридрих Еберт\". Като основна причина за нагласата на хората да напуснат родината е по-високото възнаграждение, което бихa получили зад граница.  Ако до скоро пределите на страната напускаха предимно млади българи, готови да оставят всичко и да преследват \"Американската мечта\", то от скоро на тази стъпка се решават и много по-възрастни сънародници. Всички запитани твърдят, че биха останали у нас, ако получат заплата между 1000 и 3000 лева. Именно парите са първа и основна причина за трудовата миграция. Други твърдят, че търсят по-добра социална система, по-качествено здравеопазване, или по-добра възможност за кариера. 85 % от запитаните предпочитат да пробват късмета си навън, но да останат в пределите на Европейския съюз. \r\nипичният трудов емигрант пък изглежда ето така: мъж със средно образование, на възраст до 40 години, живеещ извън София. Оказва се, че жените по-трудно се решават да заминат и да оставят тук семействата си. ", "date": "2018.10.04", "title": "Всеки четвърти българин - готов да замине да работи в чужбина"}
{"url": "https://www.bgonair.bg/denqt-on-air/2018-10-04/iztrebitelyat-f-16-e-mnogo-dobro-reshenie-za-balgariya-smyata-voenen", "text": "\r\n Ф-16, Ф-18, Грипен и Юрофайтър. Това са изтребителите, между които страната ни ще избира за превъоръжаване на военновъздушните сили. САЩ ни предлагат нови Ф-16 и Ф-18, Швеция нови Грипени, а Италия - използвани Юрофайтър.  Инвестиционният разход предвижда 1.8 млрд. лева за придобиване на 8 самолета. \"Тези 1.8 млрд. лева са за осем самолета, няколко години гаранционна поддръжка, за небходимите средства за подготовка на пилоти и наземно оборудване. Това е един цялостен пакет\", обясни в \"Денят ON AIR\" бившият служебен министър на отбраната Велизар Шаламанов. По неговите думи този проект предвижда самолетите МиГ-29 да бъдат използвани до 2035 г., но използването им е риск за пилотите, а и са с ограничени възможности. Според него те са абсолютно несъвместими в рамките на НАТО. По отношение на новите самолети Шаламанов сподели, че при нормално развитие на нещата изборът трябва да бъде направен между Ф-16 и Грипен. Такъв е случаят при Словакия. \"Трябва да се изготви доклад, който министърът да внесе в правителството и да препоръча с кого да водим преговори - с една или с две страни. И в него трябва да бъде направено сравнение между предложените оферти\", коментира пред \"Bulgaria ON AIR\" бившият министър. Според него е нереалистично да се очаква договор до края на годината, тъй като има много работа, изискваща време и консултации. \"Двете оферти са силно конкуренти, съдейки по това, което Словакия е имала като представено\", заяви Шаламанов. По неговите думи Грипен е самолет с по-ниски характеристики и системата на водене на преговори с шведското правителство по опита на Словакия не е позитивен. Според него предложението за Ф-16 е много добро решение за България и е поставено в контекста на едно стратегическо партньорство със САЩ.", "date": "2018.10.04", "title": "Изтребителят Ф-16 е много добро решение за България, смята военен"}
{"url": "https://www.bgonair.bg/bulgaria/2018-10-04/srednoshten-pozhar-izbuhna-v-nay-golyamata-bolnitsa-v-plovdiv", "text": "\r\n Пожар избухна в най-голямата болница в Пловдив - университетската \"Свети Георги\". Инцидентът е станал около 3 часа през нощта и за кратко се е наложила евакуация на пациенти.  Пожарът е избухнал в помещение на отделението по урология, което се намира на деветия етаж на сградата. Огънят бързо е бил овладян преди да се разпространи. Помещението не е свързано с лечебния процес.  Съгласно правилата за евакуация при пожар пациентите са били евакуирани, като никой от тях не е пострадал. След потушаване на пожара работният ритъм и лечебният процес са били възстановени. Причините за инцидента се разследват.", "date": "2018.10.04", "title": "Среднощен пожар избухна в най-голямата болница в Пловдив"}
{"url": "https://www.bgonair.bg/bulgaria/2018-10-04/stanahme-li-za-smyah-na-evropa-s-renoviranite-u-nas-sgradi-s-pari-ot-es", "text": "\r\n Особеното отношение на България към реновирането на значими обекти се прочу и зад граница. Британският вестник Telegraph излезе със заглавие: \"Проектите за реставрация, финансирани от ЕС, превръщат българските замъци в смях\".  По света пернишката крепост Кракра се прочу с бутафорната си реконструкция. От Telegraph пишат: \"Старинните замъци и крепости в България станаха за смях, след лошата им реконструкция\".  У нас  пернишката  крепост е известна с друго. Създадена от Кракра Пернишки през средновековието за да брани страната ни от византийците. В хрониките си те го описват като праведен и честен мъж, който не търпял подкупността. В наши дни историята разказва друго.  Преди години пък по европейски проект, тази крепост, така като се изразяват хората, които са я направили, е възстановена, като по-скоро тя е визуализирана.  4 милиона лева и 4 години по-късно след откриването на крепостта \"Кракра\", край Перник, единствената автентичност идва от бурените, а не от крепостните стени. Сега с нови пари те ще бъдат разрушени.  Догодина изтичат 5 години устойчивост на проекта, така, че спокойно може да се извърши демонтаж на бутафорията, която е сложена върху историческата крепост. Тя може да бъде реставрирана и запазена, и около нея да се изгради църковен храм и паракалис, смята кметът на Перник Вяра Церовска. Конкретно пернишкия случай не е особено голяма трагедия, тази конструкция е разглобяема и е била поставена по някакъв начин да подсили въображението на тези, които ще видят крепостта. ", "date": "2018.10.04", "title": "Станахме ли за смях на Европа с реновираните у нас сгради с пари от ЕС?"}
{"url": "https://www.bgonair.bg/denqt-on-air/2018-10-04/sotsialistite-kategorichni-maykite-na-detsa-s-uvrezhdaniya-byaha-izlagani-otnovo", "text": "\r\n Майките на деца с увреждания напуснаха срещата с народни представители и министри днес, в която трябваше да бъдат обсъдени проблемите им. На срещата присъстваха министри, омбудсманът Мая Манолова и народни представители от ГЕРБ, БСП и ДПС. Родителите са категорични, че крайният срок - 1 октомври, е минал, но реформа няма, нито закон. \"Срещата беше скандална, защото след всички подобни срещи, майките очакваха един конкретен отговор, а не получиха такъв. Как ще залегне това, което те искат, в Закона за социалните услуги? От срещата днес разбрах, че има наченки това да стане в отделен закон, но нищо не се знае. Майките днес бяха излъгани. Те получиха само една сума от 150 млн. лв., но за какво - никой не знае\", коментира депутатът от БСП Виолета Желева в предаването \"Денят ON AIR\". По думите ѝ не може да се приписва \"политически цвят\" на нито една майка, която се бори срещу несправедливостта в държавата. \"Нямаше представители на ГЕРБ при протестиращите майки. Може би не могат да ги погледнат в очите. Ако не седнем и не работим заедно, няма как да има положителни резултати. Обществото е много разделено, не само в този случай, виждаме го всеки ден\", обясни пред Bulgaria ON AIR социалистката. Тя е на мнение, че майките на деца с увреждания бяха излъгани от управляващите за пореден път. \"Всяка година парите за министерствата се увеличават, но няма никакви реформи. Една майка днес на срещата каза, че няма право да избере училището на детето ѝ, защото то се разпределя служебно след 7-ми клас. Пари за детето има, но те отиват в училището. Не искаме децата с увреждания да бъдат разглеждани като инвалиди. БСП ще подкрепи майките в техните протести\", допълни още Желева.", "date": "2018.10.04", "title": "Социалистите категорични: Майките на деца с увреждания бяха излъгани отново!"}
{"url": "https://www.bgonair.bg/bulgaria/2018-10-04/zam-kmetat-na-sofiya-za-remonta-na-grafa-vapros-na-lichno-vazpriyatie", "text": "\r\n \n В последните дни реконструкцията на столичната улица \"Граф Игнатиев\" предизвика широк отзвук сред столичани, в медиите, а и в социалните мрежи. Причината бе гледката след премахването на огражданията в участъка между ул. \"Алабин\" и площад \"Гарибалди\" - неравни настилки, незапълнени фуги и проблеми при съединяването на различен паваж. След сигналите за лошо изпълнения ремонт загражденията бяха върнати, а от Столичната община обявиха, че реконструкцията не е приключила и не може да се правят генерални заключения. \"Въпрос на лично възприятие е дали на някого му харесват паветата или не. Нашата основна цел е тези павета, каквито и да са те, да бъдат положени по най-качествения начин\", обяви зам.-кметът на София Евгени Крусев, след като дойде на място да разгледа обекта. На въпрос за гледката пред църквата \"Свети Седмочисленици\" и поставените там плочи, Крусев отвърна, че настилката е с бетонови плоскости, а не мраморни, а и не били китайски, както бил чел из форумите, а македонски. \"Предстоят още строителни дейности по ул. \"Граф Игнатиев\", след извършването им може да дадем оценка дали строителят си е свършил работата\", настоя Крусев пред журналистите. Четете повече по темата в ", "date": "2018.10.04", "title": "Зам.-кметът на София за ремонта на \"Графа\": Въпрос на лично възприятие"}
{"url": "https://www.bgonair.bg/bulgaria/2018-10-04/maykite-na-detsa-s-uvrezhdaniya-napusnaha-sreshtata-s-deputati", "text": "\r\n Майките на деца с увреждания напуснаха срещата с народни представители и министри, в която трябваше да бъдат обсъдени проблемите им. На срещата присъстваха министри, омбудсманът Мая Манолова и народни представители от ГЕРБ, БСП и ДПС. Родителите са категорични, че крайният срок - 1 октомври, е минал, но реформа няма, нито закон.  Майките на деца с увреждания започват активни протести. Това обявиха те минути след като напуснаха днешната си среща с управляващите. Обидените родителите са категорични, че са свидетели на поредните лъжи и не вярват, че исканите социални реформи ще се случат. До напрежението се стигна, след като социалният министър Бисер Петков заяви, че със сигурност Законът за хората с увреждания няма да бъде гласуван в Народното събрание през октомври, а отново се връща за доразглеждане и преработка.", "date": "2018.10.04", "title": "Майките на деца с увреждания напуснаха срещата с депутати"}
