{"url": "https://www.bgonair.bg/economy/2019-02-19/huawei-prehvarlya-investitsiite-si-ot-sasht-vav-velikobritaniya", "text": "Основателят на Huawei Technologies Рън Джънфей заяви в интервю за BBC, че \"няма начин САЩ да ни сразят\", пише Bloomberg. \"Светът не може да ни изостави, защото ние сме по-напреднали. Дори и да убедят повече страни да не ни използват временно, ние винаги можем да свием нещата малко“, коментира той. Администрацията на Доналд Тръмп настоява други държави да избягват използването на телекомуникационното оборудване на Huawei за критична инфраструктура. Рън отрича обвиненията Huawei да помага за шпионажа в полза на Пекин, посочвайки, че никога не би засегнал своите клиенти. Рън направи най-силните си коментари досега по повод ареста на дъщеря му, главният финансов директор на Huawei Мън Уанджоу.  \r\nМън беше арестувана във Ванкувър през декември по искане на САЩ за екстрадицията ѝ. Huawei отрича тя да е извършила нещо нередно. \"Възразявам срещу това, което САЩ направиха. Този вид политически мотивиран акт не е приемлив. САЩ обичат да санкционират другите - когато има проблем, те използват такива методи. Ние се противопоставяме на това. Но сега, когато сме тръгнали по този път, ще оставим съдилищата да решат\", обясни Джънфей. Коментарите Рън направи, след като стана ясно, че Великобритания изглежда няма да послуша администрацията на Тръмп и ще позволи оборудване на Huawei да бъде ползвано от нейните телекомуникационни оператори. Британският национален център за киберсигурност заяви, че трябва да има ограничение на рисковете от използването на оборудването на компанията за петото поколение безжични мрежи, писа Financial Times тази седмица. \"Ние все още имаме доверие на Великобритания и се надяваме, че Великобритания ще ни вярва още повече“, посочва той пред BBC. \"Ще инвестираме дори повече във Великобритания, защото, ако САЩ ни нямат доверие, ще прехвърлим инвестициите си от САЩ във Великобритания, дори при по-голям мащаб\". Четете още икономически новини в  Харесайте страницата ни във Facebook  Снимка: Pixabay", "date": "2019.02.19", "title": "Huawei прехвърля инвестициите си от САЩ във Великобритания?"}
{"url": "https://www.bgonair.bg/bulgaria/2019-02-19/brakonieri-izvadiha-ot-vodata-200-kilogramova-moruna", "text": "Заловиха бракониери, извадили от водата 200-килограмова моруна в района на Силистра. Рибата е жива и е пусната обратно във водите на Дунав, съобщиха от Изпълнителната агенция по рибарство и аквакултури.  По случая е образувано дознание. Инспекторите на агенцията са извършили над 2 000 проверки и са иззели над 6 км. мрежи, а конфискуваният бракониерски улов надхвърля 5 тона. Харесайте ни във Facebook ", "date": "2019.02.19", "title": "Бракониери извадиха от водата 200-килограмова моруна"}
{"url": "https://www.bgonair.bg/world/2019-02-19/lavina-zatrupa-poveche-ot-deset-dushi-v-shveytsarskite-alpi", "text": "Лавина затрупа повече от десет души в Швейцарските Алпи. Снежната маса се е срутила малко след 2 часа следобед, достигайки една от пистите. Спасителни екипи с хеликоптери продължават да издирват скиорите. В операцията са се включили и две военни роти.  \r\nДосега от снега са извадени петима души, като единият от тях е с опасност за живота. Инцидентът става броени дни преди в курорта да се проведе кръг от Световната купа по ски за жени.", "date": "2019.02.19", "title": "Лавина затрупа повече от десет души в Швейцарските Алпи"}
{"url": "https://www.bgonair.bg/world/2019-02-19/pozhar-zatvori-letishte-champino-v-rim", "text": "Пожар затвори летище \"Чампино\" в Рим. Пътниците са евакуирани, а пристигащите полети са отклонени към летище \"Фиумичино\". Мярката е превантивна, тъй като е имало задимяване на приземния етаж. Пожарникари са успели да потушат пожара.  Служителите на летището помагат на пътниците, като им раздават вода и храна. Не е ясно обаче кога ще бъде изцяло възобновена работата на аерогарата. \"Чампино\" е летище за нискотарифни компании, както и за правителствени и частни полети. Оттам две компании изпълняват полети към България.", "date": "2019.02.19", "title": "Пожар затвори летище \"Чампино\" в Рим"}
{"url": "https://www.bgonair.bg/world/2019-02-19/mazh-rani-dvma-dushi-s-nozh-v-marsiliya", "text": "Мъж рани с нож двама души в центъра на Марсилия. Нападателят е ликвидиран от полицията. По време на разразилата се между тях престрелка са пострадали леко други двама души. Властите изключиха версията тероризъм. 35-годишният мъж е осъждан за убийството на баща си и е излязъл от затвора през октомври миналата година. Не е познат на разузнаването и няма данни да се е радикализирал.", "date": "2019.02.19", "title": "Мъж рани с нож двама души в центъра на Марсилия"}
{"url": "https://www.bgonair.bg/denqt-on-air/2019-02-19/100-godini-ot-rozhdenieto-na-zhurnalista-i-prevodacha-petko-bocharov", "text": "\r\n 100 години от рождението на журналиста и преводача Петко Бочаров. Годишнината беше отбелязана с церемония в БТА от негови колеги и близки. На нея са показани части от филма, направен за него. Журналистът почина през 2016 година. \r\n\"Петко беше неуморим. Работеше, пишеше, интересуваше се. Никога не скучаеше. Може да гледа атлас, да гледа речник, това беше един любознателен човек\", сподели съпругата на журналиста Дора Бочарова в \"Денят ON AIR. Журналистката Даниела Кънева отбеляза, че Бочаров е бил мъдър човек, който е знаел какъв е смисълът на присъстието на всеки човек на планетата. По думите ѝ той е вярвал, че с всяко нещо - дори и с грешките - човек отива към по-добро. Тя го нарече гуру на положителната журналистика. Валентин Измирлиев припомни честването на 90-годишнината на Петко Бочаров. \"Тогава възникнаха две идеи - да направим филм за него, аз се наех с тази работа, мой приятел продуцент направи организация и направихме този филм. Втората идея беше да започне да пише биографична книга за себе си\", сподели журналистът пред Bulgaria ON AIR. Той коментира, че днес е възникнала идея да се изгради паметник в памет Петко Бочаров или пък да се кръсти улица на негово име, или да бъде обявен за почетен гражданин на София.", "date": "2019.02.19", "title": "100 години от рождението на журналиста и преводача Петко Бочаров"}
{"url": "https://www.bgonair.bg/bulgaria/2019-02-19/betonen-kas-padna-i-smachka-kola-v-stolichniya-kvartal-geo-milev", "text": "\r\n Огромен бетонен къс смачка кола в столичния квартал \"Гео Милев\". Парчето е паднало от изоставена недостроена сграда на улица \"Алфред Нобел\". Няма данни за пострадали хора.  \r\nМалко след инцидента колата е преместена с паяк. В непосредствена близост до строежа има жилищни блокове, както и ресторант за бързо хранене. Жителите на Гео Милев споделят, че изоставената сграда не се охранява добре и е опасен.", "date": "2019.02.19", "title": "Бетонен къс падна и смачка кола в столичния квартал \"Гео Милев\""}
{"url": "https://www.bgonair.bg/world/2019-02-19/16-amerikanski-shtata-shte-sadyat-prezidenta-donald-tramp", "text": "Коалиция от 16 американски щата, начело с Калифорния, съдят президента Доналд Тръмп. Причината за това е решението му да обяви извънредно положение в страната. По този начин, държавният глава може да прескочи Конгреса, за да финансира стената на границата между Съединените щати и Мексико. Главният прокурор на Калифорния заяви, че участващите в съдебния иск щати целят да блокират \"злоупотребата на Доналд Тръмп с президентската власт\". Ищците се надяват, че ако делото започне по същество, ще бъде издадена предварителна забрана, която би ограничила действията на държавния глава, докато съдебното дело не приключи. Граничната стена с Мексико е едно от най-оспорваните предизборни обещания на Тръмп. Президентът обяви извънредно положение в страната, след като Конгресът отказа да одобри поисканите от него близо 6 милиарда долара за строежа ѝ. Харесайте и страницата ни във Facebook ", "date": "2019.02.19", "title": "16 американски щата ще съдят президента Доналд Тръмп"}
{"url": "https://www.bgonair.bg/world/2019-02-19/dizaynerat-karl-lagerfeld-pochina-na-85-godini", "text": "\r\n На 85-годишна възраст почина един от най-великите модни дизайнери Карл Лагерфелд. През последните седмици той е имал здравословни проблеми, което стана повод и да пропусне редица модни ревюта.  Той е смятан за един от най-изявените дизайнери на нашето време и един от най-продуктивните в бранша. Той работи до смъртта си, създава колекции за собствения си бранд и за модна къща Фенди. Дизайнерът е любител на фотографията, автор е на няколко книги, притежател на собствена художествена галерия в Париж и основател на издателство. Той създава и собствена марка парфюми.", "date": "2019.02.19", "title": "Дизайнерът Карл Лагерфелд почина на 85 години"}
{"url": "https://www.bgonair.bg/world/2019-02-19/dvama-politsai-sa-zaginali-i-pone-trima-dushi-sa-raneni-pri-vzriv-v-kayro", "text": "Двама полицаи са загинали, а най-малко трима души са ранени при взрив в центъра на Кайро. Служителите на реда са преследвали заподозрян в тероризъм мъж, когато той взривил устройството, което носел върху себе си. Заподозреният също е загинал при взрива. Според вътрешното министерство на страната, нападателят е бил издирван заради опит за атака срещу полицейски патрул няколко дни по-рано, при която петима души са леко ранени. Пред последната година, египетските сили за сигурност водят сериозна кампания срещу екстремистите в страната. Нападенията в столицата Кайро са значително по-редки. Харесайте и страницата ни във Facebook ", "date": "2019.02.19", "title": "Двама полицаи са загинали и поне трима души са ранени при взрив в Кайро"}
{"url": "https://www.bgonair.bg/reportazhi/2019-02-19/kradtsi-prebiha-i-ograbiha-71-godishen-mazh", "text": "\r\n Крадци пребиха и ограбиха 71-годишен мъж от павликенско село. Мъжът престоял заключен в собствената си къща 4 дни. Едва вчера бил открит от съселяните си в безпомощно състояние. Двама мъже нахлули в дома му и го принудили да им даде всичките си пари. Той извадил последните 340 лева, които имал, но въпреки това те го пребили и го заключили в една от стаите в къщата му. Четири дни по-късно продавачката се осъмнила, защото не го е виждала дълго време, след което хора са отишли до дома му, за да проверят какво се е случило. Жителите на селото са шокирани от жестокото нападение. Споделят, че такова нещо не се е случвало досега, но въпреки това не се страхуват. 71-годишният мъж е настанен в реанимацията в болница във Велико Търново. По случая са задържани двама души, но разследването продължава.", "date": "2019.02.19", "title": "Крадци пребиха и ограбиха 71-годишен мъж"}
{"url": "https://www.bgonair.bg/world/2019-02-19/pochina-dzhordzh-mendosa-stanal-izvesten-sas-snimkata-tseluvkata", "text": "На 95 години почина Джордж Мендоса - морякът, който стана световноизвестен със снимката \"Целувката\".  На кадъра, който се счита за един от символите на края на Втората световна война, е запечатан моментът, в който Мендоса целува медицинска сестра на площада \"Таймс скуеър\" в Ню Йорк.  Снимката, считана за една от най-известните фотографии на 20 век, е направена от Алфред Айзенстед на 14 август 1945 год., когато Япония капитулира.  Героите от \"Целувката\" - Джордж Мендоса и Грета Фридман обаче са разпознати едва през 2015 година.", "date": "2019.02.19", "title": "Почина Джордж Мендоса, станал известен със снимката \"Целувката\""}
{"url": "https://www.bgonair.bg/bulgaria/2019-02-19/spetsializiraniyat-apelativen-sad-ostavi-evgeniya-baneva-v-aresta", "text": "\n Специализираният апелативен съд остави за постоянно в ареста Евгения Банева. Според съда няма вероятност тя да се укрие, но е възможно да извърши друго престъпление.  Евгения и Николай Баневи бяха задържани в края на октомври на летището в Ница и месец по-късно екстрадирани у нас.  Двамата, заедно с майката на Николай Банев, са обвинени за присвояване и данъчни престъпления. Той също е с наложена най-тежка мярка \"постоянен арест\". Харесайте ни във Facebook ", "date": "2019.02.19", "title": "Специализираният апелативен съд остави Евгения Банева в ареста"}
{"url": "https://www.bgonair.bg/bulgaria/2019-02-19/radev-apostolat-e-umryal-za-idealite-a-imenno-svobodnoto-izbirane-na-upravnitsi", "text": "\r\n На паметника на Васил Левски в София се провежда възпоменателна церемония по повод 146 години от обесването на Дякона. Президентът Румен Радев изнесе слово по повод годишнината. В него върховният главнокомандващ сравни отдаването на почит към Дякона с рапортуване, в което разказваме на Дякона какво се е случило с чистата и свята република, за която той е дал живота си. Президентът коментира и казуса с преференциите, като постави под въпрос дали Апостолът е умрял за идеалите, а именно свободното избиране на управници. \"Днес най-добрата почит към апостола не са венците, а съзнанието, че не думи трябват, а дела. Че съдбата ни не е в ръцете на неколцина, а в нашите дружни усилия\", заяви Радев.", "date": "2019.02.19", "title": "Радев: Апостолът е умрял за идеалите, а именно свободното избиране на управници"}
{"url": "https://www.bgonair.bg/bulgaria/2019-02-19/bankerka-v-nova-zagora-e-prisvoila-blizo-400-000-leva-ot-klienti", "text": "\r\n 29-годишна управителка на банков клон в Нова Загора е арестувана за злоупотреби. Банкерката е извършвала престъпната дейност в продължение на много време. По предварителна информация присвоената сума е близо 400 000 лева. Близо 200 хиляди лева са изчезнали от банковата сметка на новозагорец. Земеделският производител Кольо Колев, сподели, че от банката се обадили да провери наличността по сметките си и тогава разбрал за фрапиращата липса.  В официална позиция от банката заявяват, че веднага е започнала проверка, за да бъдат изяснени всички детайли по случая. Компанията е уведомила отговорните органи, които също извършват проверка.", "date": "2019.02.19", "title": "Банкерка в Нова Загора е присвоила близо 400 000 лева от клиенти"}
{"url": "https://www.bgonair.bg/bulgaria/2019-02-19/politsay-raztarva-bieshti-se-mladezhi-v-stolichnoto-metro", "text": "Бой между младежи в столичното метро. Инцидентът е станал снощи пред очите на пътниците на метростанцията \"Г.М. Димитров\".  Не е ясно откъде е започнал скандалът, както и неговата причина. Демонстрирайки смесица от бойни умения и футболни ритници, придружени с викове, младежите се опитват да решат спора помежду си.  В един момент към тях се приближава полицай, но появата му само провокира яростта на биещите се.  След още няколко удара, закани на висок глас и молещ се полицай - не се стига до ескалация, както и до арести. Харесайте ни във Facebook ", "date": "2019.02.19", "title": "Полицай разтърва биещи се младежи в столичното метро"}
{"url": "https://www.bgonair.bg/bulgaria/2019-02-19/spetsprokuraturata-falshivite-telk-resheniya-vse-po-chesto-sa-prichina-za-iztochvane-na-noi", "text": "\r\n Продължават акциите срещу фалшивото издаване на ТЕЛК решения. Случаят от Варна е сред най-фрапиращите, обяви заместник-главният прокурор Иван Гешев. Според спецпрокуратурата фалшивите ТЕЛК решения все по-често са причина за източване на НОИ.  Случаят във Варна е един от най-големите. Организирана престъпна група от лекари - част от ТЕЛК, заедно с посредници са набирали хора, които искат фалшиво ТЕЛК решение, за да може да получава допълнителни пари. Случвало се е напълно здрави хора да се категоризират с над 90% инвалидност, след като са си заплатили за това. В касите на двама от лекарите са намерени милиони левoве от тази дейност. Цената на услугата във Варна е варирала между 1 500 и 2 500 лева. Схемата е действала през последните няколко години, но е разбита едва сега. Към момента са задържани шестима души - петима лекари, един от които е председател на ТЕЛК, както и един сириец с българско гражданство, който е бил посредник. Комисията е работила само с българи. Предпочитани са тези, които са говорели турски език.", "date": "2019.02.19", "title": "Спецпрокуратурата: Фалшивите ТЕЛК решения все по-често са причина за източване на НОИ"}
{"url": "https://www.bgonair.bg/denqt-on-air/2019-02-19/svetiyat-sinod-nyama-yasna-pozitsiya-za-kanoniziraneto-na-dyakona-tvardi-bogoslov", "text": "\r\n Отбелязваме 146 години от гибелта на Васил Левски. Трябва ли Апостолът да бъде обявен за светец?  \"Тази дискусия през последните десетилетия се повдига няколко пъти. Винаги, за съжаление, на днешния ден. Досега Светият синод не е излязъл с ясна позиция по темата. Българският канон за канонизиране на светци е, че инициативата винаги трябва да дойде от Светия синод. Ние нямаме спонтанно канонизиране. Не започваме локално да почитаме светци, както е в Гърция\", обясни богословът доц. Дилян Николчев в \"Денят ON AIR\".  \"Нима може някой да каже с чисто сърце, че Левски не само е загинал за народа, но и за вярата\", попита метафорично гостът.  Според доц. Николчев аргументът, че Дяконът не може да бъде канонизиран, защото е извършил убийство, е несериозен.  \"Тази смърт му е тежала. Поведението му е като на църковник. Душата му се е успокоила. В продължение на десетилетията Левски губи своя образ. Липсва прозрачност в Светия синод. Липсват идеи\", обобщи богословът пред Bulgaria ON AIR.   Гледайте видеото! Харесайте ни във Facebook ", "date": "2019.02.19", "title": "Светият синод няма ясна позиция за канонизирането на Дякона, твърди богослов"}
{"url": "https://www.bgonair.bg/denqt-on-air/2019-02-19/popravka-na-popravkite-zashto-upravlyavashtite-varnaha-preferentsiite", "text": "\r\n След като ГЕРБ отстъпиха крачка назад и върнаха преференциите, дебатите относно Изборния кодекс не стихват. Според политическия психолог Антоанета Христова крайният резултат е победа за популизма. По думите ѝ преференцията не е доказала, че работи безгрешно и на базата ѝ се случват добри, но и много лоши практики. Тя смята, че системата за гласуване не произвежда качество, а запазвайки същите правила, ние не променяме нищо и това води до неодобрението на парламента от гражданите. По думите ѝ дебатът за преференциите е популистки, заради начина, по който се е случил. Според нея е трябвало темата да се обсъжда много преди да се въведат промени и да се посочат плюсовете и минусите на системата. \"Дебатът е повърхностен, необяснителен, изглежда на ниво популистки сблъсък между опозицията, която се опитва да си припише ползата от това, че е лансирала съответната теза, управляващите, че се съобразяват с хората и малките десни, които имат пряка полза\", заяви Антоанета Христова пред Bulgaria ON AIR. Според политолога доц. Стойчо Стойчев с промените в Изборния кодекс се цели градене на публичен имидж. По думите му не е било правилно правилата да се променят сега, защото в дебатите между БСП и ГЕРБ и президента и управляващите всеки ход ще се използва, за да се прави черен политически пиар.  По думите му стимулирането на кандидатите да търсят гласоподаватели води до отвращаване от изборния процес, защото той изглежда като бизнес. \"Тази преференция имаше и положителни ефекти и те не бяха за големите партии, а за по-малките партии и по-скоро за предизборните коалиции\", обясни политологът пред Bulgaria ON AIR. Стойчо Стойчев коментира в \"Денят ON AIR\", че липсата на кворум в парламента не е нищо страшно и отговорността на осигуряването му не е само на управляващите, а на всички депутати.", "date": "2019.02.19", "title": "Поправка на поправките: Защо управляващите върнаха преференциите?"}
{"url": "https://www.bgonair.bg/reportazhi/2019-02-19/romi-se-opitaha-da-prodadat-14-godishnata-si-dashterya-za-pari", "text": "\r\n Служители на Община Бургас предотвратиха продажбата на 14-годишно момиче.  Разплитането на случая започва, след като в териториалната дирекция в комплекс \"Меден рудник“ идва ромско семейство с дъщеря си, за да ѝ бъде изваден нов акт за раждане, тъй като оригиналният документ е изгубен. Поведението на ромите се сторило подозрително на общинските служители. Те използвали момент, когато детето останало само за кратко, за да разговарят с него Полицията е установила, че се касае за уреждане на брак между 14-годишното момиче и непълнолетно момче, като за девойката е платен откуп от 1500лв. Проведени са разпити на двете ромски фамилии, които към момента не доказват, че се касае принудително отвличане или принудително държане. Въпреки това ромите могат да лежат в затвора до една година или да бъдат глобени, защото се касае за уреждане на брак между непълнолетни и платен откуп. ", "date": "2019.02.19", "title": "Роми се опитаха да продадат 14-годишната си дъщеря за пари"}
{"url": "https://www.bgonair.bg/reportazhi/2019-02-19/ubietsat-ot-novi-iskar-e-stradal-ot-reditsa-zabolyavaniya", "text": "\r\n Георги страда от редица заболявания - туберкулоза в късен стадий, епилепсия, алергичен артрит, психично заболяване. До преди година майка му Ирена била личен асистент както на него, така и на брат му. Но след като изтича срока на програмата, по която тя е назначена, остава без работа. Според д-р Веселин Герев, психиатричното заболяване може да се е отключило вследствие на другите две - туберкулоза и епилепсия.  Майката на Георги е водила дарителска кампания за събиране на средства в размер на 6 хил. лв., нужни за лечението на сина ѝ.  25-годишният убиец не е с доказани психични проблеми, но по препоръка на специалисти той е трябвало да постъпи в психиатричната болница в с. Карвуна, специализирана в лечението на болни с психични разстройства и белодробна туберкулоза. \"Тази процедура трябва да се инициира от семейството му, като се пусне жалба, че той е опасен не само за собствените си живот и здраве, но и за тези на околните\", обясни д-р Веселин Герев. Официално подобна жалба от близките на Георги няма, категорични са от Софийска градска прокуратура. А самата процедура отнема най-малко месец и половина.  Експертизи и документи за състоянието на Георги не са стигали и до психиатричната болница в село Карвуна. ", "date": "2019.02.19", "title": "Убиецът от Нови Искър е страдал от редица заболявания"}
