{"url": "https://www.bgonair.bg/world/2018-01-13/zhertvite-na-kalnite-svlachishta-v-kaliforniya-rastat-veche-sa-18", "text": "Жертвите на калните свлачища в Калифорния са вече 18. Те бяха предизвикани от наводненията в щата. Сред загиналите са и 4 деца. Пороите заляха окръг Санта Барбара във вторник. 1200 спасители, подпомагани от дронове, кучета и военни автомобили, продължават издирването на изчезналите. На места екипите трябва да копаят кал с дълбочина над 4 метра. Петима души остават в безизвестност.  Периодът на задължителната евакуация беше удължен като и днес районът ще остане без ток и газ. През декември Калифорния беше опустошена от най-мащабните пожари от десетилетия насам.  Причината за всичко това е, че останките от дървета и обгорената почва пречат на абсорбирането на падналите валежи, а това спомага за образуването на калните свлачища. ", "date": "2018.01.13", "title": "Жертвите на калните свлачища в Калифорния растат – вече са 18"}
{"url": "https://www.bgonair.bg/world/2018-01-13/malko-nad-13-ot-amerikantsite-iskat-opra-uinfri-za-prezident", "text": "Американците не искат телевизионната водеща Опра Уинфри да се кандидатира за президент – това показа ново допитване сред над 1000 души. Според него едва 35% от американците искат телевизионната водеща да се кандидатира за изборите през 2020 г.  Ако тя все пак влезе в кандидат-президентската надпревара около половината анкетирани са готови да гласуват за нея докато по-малко от 40% биха дали вота си за Доналд Тръмп, в случай, че той е неин съперник.  Останалите анкетирани са без мнение, а допитването показва също, че 64% от участниците в проучването имат по-скоро положително мнение за Опра. Спекулациите, че Уинфри може да се кандидатира за президент се засилиха, след като тя произнесе вдъхновяваща реч по време на церемонията на наградите \"Златен глобус\", като се застъпи за жените, малтретирани от мъжете.  ", "date": "2018.01.13", "title": "Малко над 1/3 от американците искат Опра Уинфри за президент"}
{"url": "https://www.bgonair.bg/world/2018-01-13/kak-shte-svarshat-izborite-v-chehiya-borbata-e-mezhdu-zeman-i-dragosh", "text": "Президентските избори в Чехия са смятани като референдум за политиката на настоящия държавен глава. 73-годишният Милош Земан е с ясни проруски и прокитайски възгледи, остър противник на миграцията, особено идваща от мюсюлманските държави.  Очаква се на първия тур той да не успее да събере над 50% от гласовете. За място на балотажа се съревновават още 8 кандидати, а с най-големи шансове да се изправи срещу Земан е бившият председател на Чешката академия на науките Иржи Драгош.  Той води кампания основана на близката интеграция с ЕС и НАТО. Избирателните секции затварят в ранния следобед, а по-късно се очакват и първите предварителни резултати.  ", "date": "2018.01.13", "title": "Как ще свършат изборите в Чехия? Борбата е между Земан и Драгош"}
{"url": "https://www.bgonair.bg/bulgaria/2018-01-13/za-shtastie-na-ski-lyubitelite-liftat-simeonovo-aleko-otnovo-raboti", "text": "Поради рязкото застудяване днес, въжетата на лифта \"Симеоново-Алеко\"  замръзнаха. Близо 2 часа машината не се движеше, но за щастие повредата е отстранена, така че хората могат спокойно да се качват да карат ски. По-късно около хижата ще се проведе състезание със \"Downhill\" колелета. Благодарение на бързия ремонт на лифта, хората от Планинската спасителна служба имаха време и възможност да демонстрират как да намираме и спасяваме хора, затрупани от лавини.  До момента в България не е имало мащабна лавина и за щастие не е имало пострадали. От ПСС предупреждават, че е възможно да има лавини през следващите няколко седмици, ако навали достатъчно сняг, предаде репортерът на Bulgaria ON AIR Иван Иванов. ", "date": "2018.01.13", "title": "За щастие на ски-любителите, лифтът \"Симеоново-Алеко\" отново работи "}
{"url": "https://www.bgonair.bg/world/2018-01-13/sarbiya-se-nadyava-za-vlizane-v-es-chrez-madra-i-balansirana-politika", "text": "През 2017 година, Сърбия е преследвала националните си интереси чрез мъдра и балансира политика, заяви министърът на външните работи и пръв заместник министър-председател на страната Ивица Дачич в петък, предава англоезичната редакция на радио \"B92\". Това се отнася, преди всичко, за защитаването на териториалния интегритет и суверенитета на страната, добави Дачич, съобщи \"Фокус\". Същевременно, Сърбия е продължила активните си действия за реализиране на ключовия външнополитически приоритет, който е пълна интеграция в Европейския съюз, заяви сръбският дипломат пред главните редактори на местните медии, които бяха поканени на Новогодишен прием на Министерството на външните работи. Дачич заяви още, че очаква през тази година Сърбия да отвори още глави от предприсъединителните преговори с ЕС и припомни, че председателят на Европейската комисия Жан-Клод Юнкер \"е определил Сърбия и Черна гора като най-напредналите кандидати за европейска интеграция и е анонсирал стратегия за успешното им присъединяване към Съюза до 2025 година\". Министърът посочи, че това е първият случай, в който Сърбия е получила конкретна \"времева рамка\" за присъединяването си, което, според неговите думи, е \"много добра новина\". Дачич подчерта, че е доволен от постигнатите резултати във външната политика през 2017 година и изрази надежда, че по време на председателството на България в Съвета на ЕС, броят на отворените глави от предприсъединителните преговори \"ще се увеличи значително\" – като по този начин Брюксел ще признае усилията на Белград и ще придаде практическа стойност на постигнатия напредък по европейския път. Външният министър припомни, че Сърбия е отворила шест преговорни глави през 2017 година, което означава, че от започването на предприсъединителния процес, те вече са станали 12, като две глави са временно затворени. \"Това определено е успех, но броят на отворените глави трябва да е по-голям, имайки предвид нашите усилия и резултатите, които постигнахме в процеса. Надявам се, че по време на българското председателство, броят им ще се увеличи значително\", заяви Дачич. Вицепремиерът подчерта, че Белград остава ангажиран към диалога с Прищина под покровителството на ЕС, добавяйки, че очаква от Косово да изпълнява задълженията си. \"Продължават усилията за осигуряване на защитата на териториалния ни интегритет и суверенитет, използвайки всички налични дипломатически средства, както и тези за предотвратяване на опитите за присъединяване на Косово към различните международни организации\", увери Дачич. Дипломатът добави, че твърдият ангажимент за развиване на отношенията с Русия е бил подсилен допълнително от редовните срещи между високопоставени служебни лица и постоянните и съдържателни разговори между двете страни, нещо, което е демонстрирано нагледно по време на скорошната визита на сръбска делегация, оглавявана от президента на страната Александър Вучич, в Москва, предаде  .  \r\n ", "date": "2018.01.13", "title": "Сърбия се надява за влизане в ЕС чрез мъдра и балансирана политика"}
{"url": "https://www.bgonair.bg/oporni-hora/2018-01-13/yosif-sarchadzhiev-za-politikata-samovlyubvaneto-i-lazhata", "text": "Тежи ми, че не мога да бъда начело на политическо движение, признава актьорът Йосиф Сърчаджиев. Искам пак да мога да изляза навън и да извадя знамето и да поведа хората, пожела си той. И прогнозира, че реформаторите през юни ще се обединят. Допусна възможността пак да бъде част от тях. За съжаление самовлюбването на някои хора ни попречи много. Дразни ме простотията в НС. Виждам лъжата там. Аз и в живота съм Караибрахим- лошият човек. Трудно ми е да спя нощем. Давам си сметка, че вече няма какво да постигна. Много неща не бива да се прощават! Речта на Туск много ме впечатли. Той съзря нашето ниско самочувствие. Не си даваме сметка, какво сме, та трябваше чужденецът да ни го каже, призна актьорът.", "date": "2018.01.13", "title": "Йосиф Сърчаджиев за политиката, самовлюбването и лъжата"}
{"url": "https://www.bgonair.bg/economy/2018-01-13/zabogatyavayki-u-horata-se-pokachva-chuvstvitelnostta-kam-okolnata-sreda", "text": "Едва ли някога досега гражданите на София са били толкова чувствителни на тема \"мръсен въздух в столицата\", колкото в началото на тази година.  Създалото се напрежение и очакванията за незабавни мерки направиха темата по-скоро политическа, а опитите на различни експерти да говорят обективно за проблема потъна в общото море от недоволство, пише в анализа на Петър Ганев от Института за пазарна икономика. От икономическа гледна точка има няколко неща, които си струва да се отбележат на първо време и които са свързани с недоволството на хората, наличните данни и възможните политики. Покачващият се интерес на хората към темата не бива да ни изненадва. В икономическата теория има нещо, което се нарича \"Крива на Кузнец\". Хипотезата на нобеловият лауреат за 1971 г. Саймън Кузнец е, че с развитието на икономиката неравенството в обществото първо се покачва, след което започва да спада. Тоест с натрупването на богатството обществата стават \"по-справедливи\". Приложението на кривата на Кузнец в околната среда е огромно (след 90-те години на 20 век), като тук аргументът е, че колкото по-богато става едно общество, толкова по-чувствително е то за околната среда и съответно замърсяването ѝ започва да намалява. Съвременният облик на богатите западни градове общо взето категорично потвърждава тази теория. Именно екологичното приложение на кривата на Кузнец обяснява и повишеното внимание по темата за мръсния въздух в София. Икономическият подем, почти нулевата безработица в столицата и създалата се устойчива градска средна класа, вече търси решения на проблеми, които са отвъд чисто икономическите. Заедно с това, развитието на технологиите осветява проблема по начин, който доскоро беше немислим. Хората вече измерват чистотата на въздуха със собствени уреди и използват апликации, които им казват кога е безопасно да тичат навън и кога да не го правят, тъй като въздухът е мръсен. В тази среда мръсният въздух ще бъде все по-важна тема – няма как да се избяга от нея. Изглежда обаче, че има известно разминаване между това, което официално се подава като информация (в норма сме) и това, което кара хората да недоволстват в конкретен ден. Причината е, че големият дебат в столицата не е просто за нивата на замърсяване по принцип (в рамките на годината), а се концентрира в пиковите моменти – периодите с много замърсен въздух.  Столицата вече влиза в средногодишните норми за фини прахови частици – 30 микрограма на кубичен метър за ФПЧ 2,5 и 40 микрограма на кубичен метър за ФПЧ 10. Проблемът обаче са пиковите стойности в рамките на конкретни дни – надвишаване на средноденонощната норма от 50 микрограма на кубичен метър за ФПЧ10. Преди 7-8 години тази норма е била превишавана в близо 1/3 от дните през годината. Сега превишенията са по-малко, но все още извън нормата от 35 пъти годишно. Целият анализ прочетете в Investor.bg", "date": "2018.01.13", "title": "Забогатявайки у хората се покачва чувствителността към околната среда"}
{"url": "https://www.bgonair.bg/oporni-hora/2018-01-13/georg-georgiev-votat-na-bsp-e-samotselen", "text": "Според Георг Георгиев вотът на БСП е самоцелен. Не трябва да се генерира вътрешна нестабилност по време на председателството ни. Да се опитваш да дестабилизираш в такова време е несериозно, допълни той. Евролидерите ни вярват, трябва и ние да си вярваме. На България исторически й принадлежи да строи мостове. Идеално може да изпълним ролята на медиатор, когато става въпрос за подобряване отношенията ЕС-Анкара Протестите, на които станахме свидетели, не правят впечатление на Европа. Държавата демонстрира, че чува гласовете на хората. Ето, полицаите получиха още средства, посочи още той. ", "date": "2018.01.13", "title": "Георг Георгиев: Вотът на БСП е самоцелен"}
{"url": "https://www.bgonair.bg/bulgaria/2018-01-13/poradi-studa-vazheto-na-lift-simeonovo-aleko-se-vledeni", "text": "Движението на кабинковия лифт \"Симеоново-Алеко\" прекъсна, заради обледяване, съобщиха от \"Витоша ски\". Въжето е замръзнало вследствие на рязката промяна на температурата. Това съобщи пред \"Фокус\" изпълнителният директор на \"Витоша ски\" Костадин Костадинов, във връзка с затруднено движението на кабинковия лифт \"Симеоново - Алеко\". \"Въпреки, че е пуснато да се върти, толкова лед се е образувала по него, че въжето се приплъзва и не може да задвижи механизма. В кабинките на лифта няма хора, изтеглени са\", поясни Костадинов. По думите му подобно нещо се случва много рядко, предаде  . \"Това се случва веднъж на 15 години. Причината е рязката промяна на температурата. Действаме в момента, каквото можем да направим, го правим. Понякога срещу природата не може да се действа\", обясни Костадинов. От столичния градски транспорт пуснаха допълнителен автобус по линия 66 за превозване на пътниците, които са стигнали до начална станция на лифта.", "date": "2018.01.13", "title": "Поради студа въжето на лифт \"Симеоново-Алеко\" се вледени"}
{"url": "https://www.bgonair.bg/bulgaria/2018-01-13/ofitsialno-gripna-epidemiya-v-pernik", "text": "Днес в Перник е обявена грипна епидемия. До второ нареждане се преустановяват детските и женските консултации, свижданията в болниците и профилактичните имунизации.  От Районната здравна инспекция са разпоредили на директорите на болниците при необходимост да подсигурят допълнителни легла за вътрешните отделения.  Дните 15, 16 и 17 януари са обявени за неучебни на територията на областта. В същото време се увеличават болните в други области на страната. Повишен брой регистрирани заболели има във Варна, София, Благоевград, както и Пловдив, където се ограничават свижданията в болниците.  Най-засегнати са децата и подрастващите, а медиците съветват ако симптомите не утихнат в рамките на първите 24 часа, задължително да бъде посетен личният лекар. А най-често болестта протича с кашлица, температура и хрема. ", "date": "2018.01.13", "title": "Официално: Грипна епидемия в Перник!"}
{"url": "https://www.bgonair.bg/bulgaria/2018-01-13/ns-na-bsp-zasedava-po-nabolelite-za-partiyata-temi", "text": "\r\n Националният съвет на БСП заседава в този час. Пленумът на партията ще разгледа общо 5 точки. Сред тях е и ратификацията на Истанбулската конвенция, която предстои да се гласува в Народното събрание, отбеляза репортерът на Bulgaria ON AIR Миглена Георгиева.  Заседанието на Националния съвет на БСП е закрито за журналисти. Изпълнителното бюро на партията обяви, че конвенцията няма да бъде подкрепена. На влизане лидерът на европейските социалисти Сергей Станишев изрази учудване от тази позиция, тъй като евродепутати социалисти вече са я подкрепили в Европейския парламент. В разпространената по-рано през седмицата позиция на БСП се казва, че \"Червените\" са против насилието над жените и децата. Въпреки това не подкрепя конвенцията на Съвета на Европа, тъй като документът задължавал страните, които са го ратифицирали, да приемат мерки за промяна на социалните и културни модели на поведение на жените и мъжете с цел изкореняване на предразсъдъци. \n В тази Истанбулска конвенция стана ясно, че е заложена думата \"джендър\", която представлява наборът от социално приети приумици за поведение на двата пола в обществена среда. В официалния вариант на конвенцията на български \"джендър\" е преведено като \"социален пол\", а оттам наречен още \"трети пол\" от някой хора.  На закритото заседание на БСП ще се обсъди и вотът на недоверие, който ще бъде внесен през следващата седмица, към кабинета \"Борисов 3\". Социалистите предстои да вземат решение и затова каква ще бъде позицията на партията към казусът с парк \"Пирин\".  Снимка: Олег Попов, Bulgaria ON AIR", "date": "2018.01.13", "title": "НС на БСП заседава по наболелите за партията теми"}
{"url": "https://www.bgonair.bg/bulgaria/2018-01-13/politsiyata-otkri-koy-e-bombeniyat-izmamnik-ot-predsedatelstvoto", "text": "\r\n Фалшивите сигнали за бомбен атентат на няколко места в София са подадени от българин, живеещ в страна от Европейският съюз.  Той е разкрит от полицията, но все още не се съобщава точното му местонахождение. В дните преди и по време на официалното откриване на българското европредседателство полицията реагира на няколко лъжливи сигнала за взривни устройства.  Последният сигнал беше подаден преди часове за сградата на НДК. Преди това имаше и няколко обаждания за бомба на Летище \"София\", като в деня преди пристигането на еврочиновниците за откриването се наложи евакуация на пътниците. ", "date": "2018.01.13", "title": "Полицията откри бомбеният измамник от председателството"}
{"url": "https://www.bgonair.bg/bulgaria/2018-01-13/evropeyskite-medii-byaha-prevzeti-ot-evroshefstvoto-ni", "text": "След официалния старт на българското европредседателство, темата е на първите страници на водещите европейски издания. Българското правителство спечели подкрепата на ЕС въпреки критиките, които поставят под съмнение възможността ѝ да се бори срещу корупцията, е заглавието на публикацията на \"Ройтерс\" часове след официалния старт на председателството. Авторитетното \"Политико\" избра изказване на Бойко Борисов за акцент – в него, българският министър-председател призовава председателя на Европейския съвет да не се меси в полската вътрешна политика. Френският вестник \"Монд\" също отрази началото на европредседателството, като заяви, че страната ни ще направлява работата по теми като мигрантския поток и преговорите за Brexit, предаде  .", "date": "2018.01.13", "title": "Европейските медии бяха превзети от еврошефството ни"}
{"url": "https://www.bgonair.bg/bulgaria/2018-01-13/zimata-nay-nakraya-reshi-idva-s-vyatar-snyag-i-stud", "text": "Днес времето ще е облачно. На много места ще вали сняг, в Югоизточните райони - дъжд, но и там с нахлуването на студен въздух дъждът ще преминава в сняг. Почти без валежи ще е в югозападните райони на страната, а значителни по количество ще са в планините. Ще бъде ветровито, с умерен и силен североизточен вятър, пише   по информация от \"Дарик\". По планинските проходи има условия за преспи и навявания. Температурите ще са почти без дневен ход - между 0 и 5 градуса. Жълт код за валежи от сняг е обявен за осем области на страната за 13 януари, събота, сочи справка в сайта на Националния институт по метеорология и хидрология към БАН. Предупреждението е в сила за областите Монтанска, Врачанска, Ловешка, Габровска, Пазарджишка, Пловдивска, Смолянска и Кърджалийска. За областите Монтанска, Врачанска, Ловешка, Габровска, Пазарджишка, Пловдивска синоптиците отбелязват, че ще има валежи от сняг, като те ще са по-значителни в планинската част на съответните области, където в комбинация с вятъра ще се създават условия за навявания и преспи. За областите Смолянска и Кърджалийска метеоролозите прогнозират, че ще има валежи от сняг, като в комбинация с вятъра ще се създават условия за навявания и преспи. В планините ще е облачно, с валежи от сняг, на места значителни по количество. Ще духа силен вятър от изток-североизток, който в комбинация със снеговалежите ще води до преспи и навявания. Максималната температура на височина 1200 метра около минус 3 градуса, на 2000 метра – около минус 7 градуса. По Черноморието ще е облачно, с валежи от дъжд. Ще духа силен североизточен вятър. Максималните температури ще са 5-6 градуса. Температурата на морската вода е 9 градуса. Вълнението на морето ще бъде 4 бала. В неделя в по-голямата част от страната валежите ще спрат. Слаб сняг ще превалява на отделни места в Западна България и в крайните източни райони. Ще бъде студено и ветровито.", "date": "2018.01.13", "title": "Зимата най-накрая реши - идва с вятър, сняг и студ"}
{"url": "https://www.bgonair.bg/bulgaria/2018-01-13/v-8-oblasti-zhalt-kod-za-snyag-badete-vnimatelni", "text": "Жълт код за валежи от сняг е обявен в 8 области на страната за 13 януари. Това сочи справка на сайта на НИМХ.  Жълтият код е в сила за областите Монтана, Враца, Ловеч, Габрово, Пловдив, Пазарджик, Смолян и Кърджали. В тези области в комбинация с вятъра ще се създават условия за навявания и преспи. При обявен жълт код времето е потенциално опасно, напомня  .  От НИМХ предупреждават хората да бъдат внимателни. ", "date": "2018.01.13", "title": "В 8 области жълт код за сняг - бъдете внимателни!"}
{"url": "https://www.bgonair.bg/bulgaria/2018-01-13/v-nedelya-ochakvame-istoricheskata-vizita-na-premiera-na-yaponiya", "text": "Японският премиер Шиндзо Абе ще посети България на 14 януари, неделя, предаде  .  Това е първата му визита у нас, както и първото в историята посещение на японски министър-председател в страната. Абе предстои да се срещне с българския си колега Бойко Борисов, съобщават от пресотдела на Министерски съвет. На втория ден от визитата си (15 януари) японският лидер ще проведе среща и с президента Румен Радев, посочват от своя страна от Президентството.  По време на срещата между двете делегации японската страна ще бъде запозната с приоритетите на Българското председателство на Европейския съюз. Ще бъде търсено сътрудничество по въпросните приоритети и ще бъде показана \"готовността ни да работим за разширяване на стратегическото партньорство Европейски съюз – Япония\", пишат още от правителствената пресслужба. Сред темите на срещата са и задълбочаването на търговско-икономическото партньорство между България и Япония, с акцент върху увеличаването на българския износ, както и възможностите за привличането на японски инвестиции и технологии. Министър-председателят на Япония Шиндзо Абе ще бъде придружен и от бизнес делегация, състояща се от представители на над 30 японски компании. ", "date": "2018.01.13", "title": "В неделя очакваме историческата визита на премиера на Япония"}
{"url": "https://www.bgonair.bg/bulgaria/2018-01-13/blizostta-na-doma-do-uchilishteto-opredelyashti-za-priem-v-1-klas", "text": "Уседналостта и близостта на дома до училището ще е водещ критерий за прием в първи клас, като за него няма да се дават точки, а кандидатите ще се разпределят в четири групи. Това съобщи шефката на дирекция \"Образование\" в Столичната община (СО) Мария Минчева.  Проектът на система за прием в първи клас вече е разработен и предстои да бъде обсъден и приет от Столичния общински съвет. Минчева обясни, че СО изцяло се е съобразила със спуснатите правила за прием от Министерството на образованието и науката (МОН) в Наредба 10. При спазване на водещото изискване кандидат-първолаците ще се разпределят в четири групи, предаде Dnes.bg.  В първата ще са децата, чийто постоянен или настоящ адрес в прилежащия район на училището не е променян в последните над три години. Тези хлапета всъщност ще имат и най-голяма преднина. Във втората група ще са кандидатите, при които уседналостта е от една до три години. В третата пък ще бъдат хлапетата, които в последната година живеят в близост до желаното школо. В четвъртата последна група пък ще са децата, които живеят извън прилежащия район на училището. Най-напред ще се приемат децата от първата група и при наличие на свободни места постепенно ще се преминава към следващите. Предвидени са и четири допълнителни критерии, които също фигурират в Наредба 10, обясни още Минчева. До тях обаче ще се прибягва само в случай, че броят на кандидатите в определена група надхвърля план-приема. За допълнителните критерии обаче са предвидени точки. Братче или сестриче в същото школо, в което кандидатства детето, носи най-много преднина – 16 т. Вторият критерий дава седем точки за децата, които са без двама родители. Третият пък носи преднина за децата с трайни увреждания над 50% - с пет точки, отбеляза . От последния четвърти допълнителен критерий ще могат да се възползват хлапетата, които са завършили подготвителна предучилищна група в избраното школо, в което кандидатстват. За тях са предвидени три точки. Така на практика близостта на работата на родителя до училището на детето не фигурира изобщо в критериите, което означава, че майките и татковците, които работят до късно, ще бъдат затруднени при прибирането на детето си от училище. Образователният министър Красимир Вълчев обясни, че в Наредба 10 критерият не бил включен, защото именно при него били открити най-много злоупотреби. Той обаче допълни, че ако реши, Столичната община може да въведе близостта на местоработата до училището в групата на допълнителните критерии и нямало ограничения от страна на МОН, но проблемът бил с контрола. За следващата учебна година училищата няма да имат автономията да приемат свои критерии, както досега. Кампанията стартира на 16 април От 16 април родителите на кандидат-първолаците ще могат да подават документи за прием. Преди това на 30 март пък всяко общинско училище ще обяви свободните си места, съобщи още Мария Минчева. Заедно с проекта на Система за прием за първи клас, ще бъде внесени и прилежащите райони, които са определени от районните администрации съвместно с директорите на школата. За разлика от миналата година, тези прилежащи територии за всяко едно училище, ще могат да станат достояние за родителите още с приемането на системата за прием, обясни още Мария Минчева.", "date": "2018.01.13", "title": "Близостта на дома до училището – определящи за прием в 1 клас"}
{"url": "https://www.bgonair.bg/bulgaria/2018-01-13/vodim-polovin-evropa-po-broy-farmatsevti-na-glava-ot-naselenieto", "text": "България е на 14-та позиция или точно в средата на европейска класация по брой фармацевти на 100 000 души население, показват данни на \"Евростат\" за състоянието на този бранш през 2016 г. У нас по този показател се падат по 84 фармацевти на 100 хиляди жители, което ни поставя наравно със страни като Великобритания и Португалия. Към момента у нас има официално регистрирани 6104 магистър-фармацевти. Те по закон могат да продават лекарства. В този списък не са включени помощник-фармацевтите, съобщиха от Българския фармацевтичен съюз. Според данните на БФС аптеките у нас са 3996, като една аптека обслужва средно около 1800 българи. Освен това един практикуващ магистър-фармацевт у нас обслужва 1182 българи, показва статистиката на БФС. По вида собственост 99 на 100 от аптеките у нас са частни и едва 1 процент - общински. Също така едва около 1 процент от всички функциониращи у нас аптеки са денонощни, а останалите работят с нормирано работно време. Фармацевтите в ЕС, които съхраняват, комбинират, разпределят и продават лекарствени продукти - независимо от това къде предоставят тези услуги - са над 430 хиляди, отчита \"Евростат\". Те могат също така да дават съвети относно правилното използване и неблагоприятните ефекти на лекарствата съгласно предписанията на лекари и други здравни специалисти, предаде  . Според европейската статистика една аптека в ЕС обслужва средно около 4500 души, а около 109 фармацевти се падат средно на 100 000 души в рамките на Евросъюза. Като се има предвид размерът на всяка държава-членка на ЕС от гледна точка на населението, Малта регистрира най-голям брой практикуващи фармацевти на 100 000 жители - 129. Относително висока степен на достъпност до фармацевти има в Белгия - 121, както и в Испания - 119, Италия - 115, Ирландия - 111. По-голямата част от държавите-членки съобщават за средно 60 - 110 фармацевти на 100 000 жители, като Холандия и Дания регистрират най-нисък дял фармацевти на 100 хиляди души - съответно 21 и 51 практикуващи фармацевти.  ", "date": "2018.01.13", "title": "Водим половин Европа по брой фармацевти на глава от населението"}
