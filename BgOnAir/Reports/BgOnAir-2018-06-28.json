{"url": "https://www.bgonair.bg/world/2018-06-28/moshtna-eksploziya-v-bremen-trima-dushi-zaginaha", "text": "Най-малко трима души са загинали при взрив в жилищна сграда в германския град Бремен. Експлозията е станала около 4.30 сутринта местно време.  От взривната вълна къщата е била почти изцяло разрушена, в нея са се намирали жена на 41 години и седемгодишният ѝ син.  Другият загинал е 70-годишен мъж, живеещ в съседна къща. Полицията евакуира всички жители на квартала в радиус от 100 метра от мястото на взрива.  Причините за инцидента все още се изясняват.", "date": "2018.06.28", "title": "Мощна експлозия в Бремен, трима души загинаха"}
{"url": "https://www.bgonair.bg/world/2018-06-28/strelba-v-redaktsiyata-na-vestnik-v-merilend-ima-ubiti", "text": "Петима души загинаха, а няколко други бяха ранени при стрелба срещу редакцията на местен вестник в американския щат Мериленд.  Нападателят, идентифициран като Джарод Рамос, е задържан. Той нахлул в редакцията на вестник \"Капитал газет\" в град Анаполис. Бил въоръжен с пушка и димни гранати.  Мотивите за атаката се изясняват. Според полицията нападението е целенасочено, но не е терористичен акт.  \r\nСпоред американски медии през 2012 година Рамос неуспешно се е опитал да осъди вестника за клевета, заради съобщение за криминална проява от негова страна.  Властите разследват отправяни от Рамос заплахи към служителите във вестника в социалните медии.  ", "date": "2018.06.28", "title": "Стрелба в редакцията на вестник в Мериленд, има убити"}
{"url": "https://www.bgonair.bg/world/2018-06-28/putin-i-tramp-shte-se-sreshtnat-na-16-yuli-v-helzinki", "text": "Вашингтон и Москва се споразумяха за място и дата на първата двустранна среща между Доналд Тръмп и Владимир Путин.  Тя ще се състои на 16 юли в Хелзинки. Във финландската столица двамата президенти ще се опитат да затоплят отношенията между своите страни, които не са били толкова обтегнати от Студената война насам.  В същото време Доналд Тръмп за пореден път постави под съмнение заключението на американското разузнаване, че Русия се е намесила в президентските избори отвъд Океана през 2016 година.", "date": "2018.06.28", "title": "Путин и Тръмп ще се срещнат на 16 юли в Хелзинки"}
{"url": "https://www.bgonair.bg/world/2018-06-28/mvnr-konsulstvoto-v-solun-pomaga-na-zasegnati-ot-tsiklona-balgari", "text": "През изминалото денонощие Генералното консулство на България в Солун е оказало съдействие по още два сигнала на наши сънародници, изпаднали в затруднение в района на Неа Врасна вследствие на циклона „Нефели“, преминал над Северна Гърция. Това съобщиха от пресцентъра на Министерството на външните работи. Първото обаждане е от наш сънародник, който съобщава, че няма нужда от незабавна помощ, но се тревожи за състоянието на автомобила си, който не е в движение. Вторият сигнал е подаден от група български граждани в Неа Врасна, които потвърждават, че не се намират в опасност, но две от колите им са пострадали вследствие на обилните дъждове. Генералното ни консулство е подало своевременно и двата сигнала към гръцката Противопожарна служба. Нейни служители се намират на място в Неа Врасна и работят по всички подавани сигнали и по регистрирани от самите тях случаи. Дипломатите ни са предоставили и препоръки и съвети за прибиране в България на семействата и оставащите автомобили. По последна информация тази нощ най-тежка е била ситуацията в Неа Врасна, Хрисуполи и Ставрос. Силни дъждове се очакват и днес в района на цяла Северна Гърция, като според прогнозите подобряване на времето може да се очаква най-рано от утре следобед. Всички български граждани, които имат нужда от съдействие или биха искали да подадат сигнал за техни бедстващи близки, могат да сигнализират дежурните телефони на ГК Солун - +30 2310 829 210 и +30 2310 869 510 и на посолството ни в Атина - +30 210 67 48 105, 106, 107. На сайта на МВнР са публикувани и препоръки за наши сънародници, пътуващи или намиращи се на територията на Гърция: http://www.mfa.bg/bg/events/63/2/7148/index.html Дирекция „Ситуационен център“ на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. Дирекцията приема денонощно сигнали за съдействие на телефон: 02/948 24 04 и имейл: crisis@mfa.bg. МВнР препоръчва на всички граждани, пътуващи за чужбина, да се регистрират в услугата \"Пътувам за“ на следния адрес:", "date": "2018.06.28", "title": "МВнР: Консулството в Солун помага на засегнати от циклона българи"}
{"url": "https://www.bgonair.bg/world/2018-06-28/kapitanat-na-humanitarniya-korab-layflayn-na-razpit-sled-narushenie", "text": "\r\n Капитанът на хуманитарния кораб \"Лайфлайн\", нает от едноименната германска неправителствена организация, беше задържан за разпит от полицията в Малта. Корабът е с 16 души екипаж и 233 спасени в морето мигранти. Плавателният съд акостира късно снощи в пристанището на малтийската столица Валета. Срещу кораба и неговия капитан предстои съдебна процедура за нарушаване на инструкциите на италианската брегова охрана. До кризата със спасените край бреговете на Либия мигранти се стигна, след като миналата седмица Италия затвори пристанищата си за хуманитарни плавателни съдове. Корабът \"Лайфлайн\" получи разрешение да влезе в пристанище, след близо едноседмично плаване в Средиземно море. Екипажът и мигрантите слязоха на брега, след като осем европейски страни, изразиха готовност да ги приемат.", "date": "2018.06.28", "title": "Капитанът на хуманитарния кораб \"Лайфлайн\" на разпит след нарушение"}
{"url": "https://www.bgonair.bg/world/2018-06-28/nova-sreshta-na-liderite-v-es-kak-shte-se-reshi-migrantskata-kriza", "text": "\r\n Тежка среща на върха в Брюксел започва днес следобед. Лидерите на 28-те държави-членки отново ще спорят за мигрантската криза.  Очакваните решения - да се подсили европейската гранична служба \"Фронтекс\" с повече ресурси и да се увеличи депортацията на мигранти с отхвърлени молби за убежище.  Българският премиер Бойко Борисов ще представи резултатите от шестте месеца, в които страната ни беше председател на съвета на Европейския съюз.  Канцлерът на Австрия, Себастиан Курц увери, че преди страната му да поеме ротационното председателство от 1 юли, ще води разговори с всички страни-членки, за да разбере по-добре техните позиции относно миграцията.  А канцлерът на Германия изтъкна, че кандидатите за убежище не трябва да могат да избират европейската страна, в която да бъдат изпратени. Ангела Меркел каза още, че Европа е изправена пред много предизвикателства, но мигрантската криза може да стабилизира или да срине Европейския съюз.  \"Или ще се справим с нея, така че хората в Африка да повярват, че сме водени от едностранния, а не от многостранния подход, или никой повече няма да вярва в системата от ценности, която ни е направила силни\", заяви тя. \r\n  ", "date": "2018.06.28", "title": "Нова среща на лидерите в ЕС: Как ще се реши мигрантската криза?"}
{"url": "https://www.bgonair.bg/world/2018-06-28/izchezna-li-lyatoto-ne-vav-velikobritaniya-e", "text": "Необичайни горещини във Великобритания. На места температурите достигнаха до 30 градуса, което позволи на британците да се насладят на прекрасния следобед по плажовете.  Днес се очаква дори още по-горещо време – от около 32 градуса, съобщиха синоптиците – температури, които за последно са отчитани през юни 1976 година.  Топлото време на Острова се очаква да се задържи и през следващата седмица. Властите посъветваха хората да останат вкъщи в най-горещите часове на деня и да пият повече течности.", "date": "2018.06.28", "title": "Изчезна ли лятото? Не, във Великобритания е!"}
{"url": "https://www.bgonair.bg/world/2018-06-28/germanskata-presa-sasipa-bundestima-sled-sramnoto-otpadane-ot-svetovnoto", "text": "\r\n Германската преса реагира емоционално на шокиращата загуба на националния отбор от Южна Корея и отпадането от Световното първенство още в груповата фаза. Настроението на отбора, който преди четири години доминира световната футболна сцена, бе мрачно на път за хотела след мача.  \"Германия е аут!\", написа водещото издание \"Шпигел\" след поражението на Бундестима и допълни - \"Германия допусна загуба в мач срещу най-слабия в групата\".  \"Йоаким Льов отказа да коментира въпроса за бъдещето си като старши треньор на националния отбор на Германия\", написа ежедневникът \"Ди Велт\". \"Това бе най-големият удар в историята на германските участия в световните първенства по футбол. 0:2 е болезненият край за Германия на шампионата в Русия\", коментира \"Билд\".  \"Германия се провали в груповата фаза - за първи път в историята. И то заради загуба от Южна Корея. Исторически провал\", написа националният ежедневник \"Ди Цайт\". \"Оставка на Льов? Въпросът остава отворен\", пише \"Алгемайне Франфуртер Цайтунг\", като припомня, че договорът на Йоаким Льов е до 2022 г.", "date": "2018.06.28", "title": "Германската преса съсипа Бундестима след срамното отпадане от Световното"}
{"url": "https://www.bgonair.bg/world/2018-06-28/tsiklonat-nefeli-udari-i-rayona-na-kavala-v-gartsiya", "text": "Циклонът \"Нефели\" удари и района на Кавала в Гърция. Под вода е близкият град Хрисуполи. След порой, продължил часове, са наводнени къщи и магазини. Пожарната е получила десетки обаждания с молби за отводняване на мазета и приземни етажи. Заради бурята от света е откъснато и близкото село Халкеро. Съобщава се за огромни щети и проблеми по пътните артерии в района.", "date": "2018.06.28", "title": "Циклонът \"Нефели\" удари и района на Кавала в Гърция"}
{"url": "https://www.bgonair.bg/denqt-on-air/2018-06-28/balgariya-v-kapan-na-loshoto-vreme-kakvi-merki-vzima-darzhavata", "text": "\r\n Лошото време у нас принуди кметът на Смолян Николай Мелемов да обяви бедствено положение. Река Черна преля на няколко места. Сградата на пожарната в града бе наводнена, десетки обществени сгради, складове и частни имоти също са засегнати.   коментира в студиото на  председателят на парламентарната комисия по околната среда и водите Ивелина Василева. От Министерството на отбраната днес обявиха, че 41 военнослужещи от Сухопътните войски ще окажат помощ на жителите на Смолян. Със специализирана техника те ще изграждат диги на река Черна в кв. Устово в града. Малко по-късно през деня кметът на Чепеларе Славка Чакърова също обяви бедствено положение. Тя обясни, че обстановката в града е изключително усложнена. Река Чая в града е повишила значително нивото си и заради това спасителни екипи насипват земна маса и чакъл, за да се предотврати излизането ѝ от коритото. Главният път за Асеновград, който минава през Чепеларе е наводнен. Има опасност от падащи камъни по пътищата в общината. В село Зорница вече има активизирани три свлачища, които се разчистват. , подчерта Ивелина Василева пред Ганиела Ангелова.    ", "date": "2018.06.28", "title": "България в капан на лошото време. Какви мерки взима държавата?"}
{"url": "https://www.bgonair.bg/denqt-on-air/2018-06-28/zashto-zhelyu-boychev-napusna-parlamentarnata-grupa-na-bsp", "text": "\r\n На въпроса защо Желю Бойчев напусна парламентарната група на БСП, депутатът от левицата Димитър Данчев отговори така: \"Неговата позиция беше, че иска да се занимава с бизнес. Познавам го - стар кадър, изключително опитен, с достатъчно натрупана експертиза. Смятам, че това което казва е самата истина\".  Данчев допълни, че в парламентарната група не са почувствали напрежение между него и Нинова и отхвърли всякакви конспиративни теории за връзка с предстоящото гласуване на вота на недоверие, както и предполагаема връзка между случая с напускането на Спас Панчев и това на Желю Бойчев. \"Вероятно не е искал да се раздвоява и е преценил, че не е достатъчно полезен. Заявил е желанието си още преди месец, решил е че е дошло крайно време да го направи\", каза още той в \"Денят ON AIR\". Депутатът от БСП изрази надежда, че \"час по скоро МС ще внесе предложенията си по законопроектите за личната помощ.  \"Ние настояваме парламентът да не прекъсва своята работа, включително и през август, докато не бъдат решени проблемите\", заяви Данчев. Във връзка с исканата от БСП оставка на шефа на КЕВР, депутатът отсече: \"Председателят на КЕВР е призван да спазва законите, а не да прави коментари по тях и да се чуди как да ги тълкува. Днес решихме да изпратим сигнал до прокурора, за да обърнем внимание на отказа на Иван Иванов от изпълнение на служебни задължения\". Димитър Данчев изрази увереност, че шефа на КЕВР е нарушил Наказателния Кодекс.  \"Ние ясно виждаме нарушението на законодателството\", каза той.", "date": "2018.06.28", "title": "Защо Желю Бойчев напусна парламентарната група на БСП?"}
{"url": "https://www.bgonair.bg/world/2018-06-28/sled-potopa-v-gartsiya-vlastite-se-boryat-s-posleditsite", "text": "\r\n Наводнени улици и тонове кал покриват улици и жилища в Гърция след библейския потоп, който се изля над южната ни съседка от началото на седмицата. Дъждовете постепенно ще започнат да спират с отслабването на циклона \"Нефели\", но властите в страната имат нелеката задача да се справят с последиците от наводненията. Тежка техника вече започна да разчиства наносите от кал, камъни и дървета, повалени от бурята. Десетки екипи на пожарната отводняват къщи. Най-сериозно остава положението на полуостров Халкидики, където пороите изровиха асфалтови пътища, потопиха жилища и коли и доведоха до евакуацията на хора. Снощи лошото време засегна и района на Атина. Заради огромното количество вода се наложи магистралата Атина - Коринт да бъде затворена за няколко часа. Сериозно пострадаха и предградията на Атина – Мандра и Магула, където водата по улиците достигна половин метър.", "date": "2018.06.28", "title": "След потопа в Гърция, властите се борят с последиците"}
{"url": "https://www.bgonair.bg/bulgaria/2018-06-28/neno-dimov-prirodozashtitnitsite-sabotirat-zabogatyavaneto-na-balgarite", "text": "\r\n \"Всички държави членки на Комитета /за световното наследство на ЮНЕСКО - б.р./ подкрепиха България, а преди две години на срещата в Истанбул също подкрепиха българската позиция единодушно. \"Природозащитниците\" - това са група хора, които имат ясна политическа визия, техните идеологически предшественици използваха националсоциализма за прокламиране на своите тези - това са хора, за които икономическото развитие е вредно. Те саботират забогатяването на българите, но не са допуснати дори до парламента. Ще търсят друг тип параван, зад който да скрият идеите си, които не се приемат широко.  Това тяхното е нео-марксизъм, който повтаря стъпките на марксизма и национал-социализма от края на 20-ти век. Основните им инструменти са манипулацията, фалшивите новини\", каза във връзка с взетите решения по \"казуса Пирин\" министърът на околната среда и водите Нено Димов в студиото на Bulgaria ON AIR. Той допълни, че Европейската комисия не вижда нарушения на този етап и ако някога има инвестиционно намерение, тогава ще се направи оценка на въздействието върху околната среда.  Във връзка с обявеното бедствено положение в Смолян и Чепеларе, както и с усложнената ситуация в Пловдив, министър Димов заяви, че стриктно се следят нивата на язовирите да остават ниски, както и че се поддържа сложен баланс между покриването на нуждите от питейна вода и гражданската защита и безопасност.  \"Не мисля, че хората могат да са спокойни в тази ситуация, но координацията в държавата е добра и се действа професионално\", успокои Нено Димов. \"Перфектната кръгова икономика е природата - където всичко е полезно. Имаме суровина, която се обработва и става продукт, а идеята на кръговата икономика е да не се спира на края - на отпадъка, а той да дава суровина, която да ни връща на изхода като ново начало\", обясни министърът на околната среда и водите в \"Денят ON AIR\". Той допълни, че от тази година от Министерството имат идея за нормативен акт, който от догодина да е задължителен и да включва нужния инструментариум. Нено Димов припомни, че над 80% от замърсяването по плажовете идва от сушата, а не от корабите.", "date": "2018.06.28", "title": "Нено Димов: Държавите от комитета на Юнеско подкрепиха България за Пирин"}
{"url": "https://www.bgonair.bg/bulgaria/2018-06-28/zaradi-dazhda-nad-70-signala-sa-polucheni-v-pozharnata", "text": "От началото на денонощието в пожарните служби в страната са получени над 70 сигнала за произшествия, свързани с усложнената метеорологична обстановка. Към момента силите и средствата на ГД \"Пожарна безопасност и защита на населението“ участват в извършването на 22 аварийно-спасителни дейности. Няма данни за застрашени хора и населени места, съобщиха от пресцентъра на МВР. Постъпилите сигнали са предимно за територията на Столична община  и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета. В област Пловдив екипите са  извършили отводнителни дейности на 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета. На телефон 112 са подадени 15 сигнала за локални наводнения на територията на област Смолян. Със заповед на кмета на община Смолян е обявено бедствено положение на територията на цялата община. Основната част от сигналите са концентрирани около речното корито на река Черна. За оказване помощ на РДПБЗН – Смолян е предислоциран  хидро-модул от пожарната служба в Пловдив. Със заповед на кмета е обявено бедствено положение на община Чепеларе.", "date": "2018.06.28", "title": "Заради дъжда: Над 70 сигнала са получени в пожарната"}
{"url": "https://www.bgonair.bg/bulgaria/2018-06-28/sabaryat-6-nezakonni-zavedeniya-ot-plazhovete-v-shkorpilovtsi", "text": "Шест незаконни заведения трябва да бъдат премахнати от неохраняемите плажове в Шкорпиловци, съобщи днес при проверка на място министърът на туризма Николина Ангелкова. Четири от тях са на плажа \"Шкорпиловци юг\", а две - на \"Шкорпиловци север\". Тя уточни, че щом плажът е неохраняем и съответно няма одобрена схема – обектите трябва да се премахнат като незаконни. Министърът обясни, че незабавно ще бъде сезиран кметът на община Долни чифлик, за да стартира процедура по премахване, пише  . Ангелкова уточни, че за двата неохраняеми плажа предстоят търгове и ще се види дали ще се явят желаещи да ги стопанисват. Освен стопанисваните плажове министерството ще продължи проверките и на неохраняемите. Тя обясни, че са предложени промени в закона и да има специално административно наказание и глоби по отношение на неохраняемите плажове. Снимка: Архив", "date": "2018.06.28", "title": "Събарят 6 незаконни заведения от плажовете в Шкорпиловци"}
{"url": "https://www.bgonair.bg/world/2018-06-28/burya-i-proliven-dazhd-paraliziraha-istanbul-za-chas", "text": "Мощна гръмотевична буря и проливни дъждове парализираха Истанбул за час. Заради огромното количество вода някои от улиците на турския мегаполис бяха наводнени. Имаше проблеми с обществения транспорт, наводнени бяха и подлези. Заради гръмотевиците някои от полетите на летище Ататюрк бяха отменени, но след преминаването на опасността въздушният трафик беше възстановен. Властите обаче не съобщават за големи щети. Още вчера сутринта жителите на Истанбул обградиха жилищата и офисите, разположени в по-ниските райони на града с чували с пясък. На местата, където водата е била повече от очакваното, се отзоваха екипи на пожарната.", "date": "2018.06.28", "title": "Буря и проливен дъжд парализираха Истанбул за час"}
{"url": "https://www.bgonair.bg/bulgaria/2018-06-28/chastichno-bedstveno-polozhenie-v-tri-sela-v-ivaylovgradsko", "text": "Община Ивайловград продължава възстановяването след поройните дъждове, а нивото на реките в района остава повишено. Обявено е частично бедствено положение в три села.  Част от улиците са с повредена пътна настилка, а на някои места има проблеми с електричеството и водоподаването. За щастие няма пострадали и бедстващи хора.  Комисия вече започна да описва нанесените от бурите щети. А в Пловдив валежите продължават и днес. Две дървета са паднали и са смазали четири автомобила.  Наводнени са жилищни сгради, магазини и подлези в града. Затруднено е движението по пътя София - Самоков на 75-ия километър заради срутена скална маса.", "date": "2018.06.28", "title": "Частично бедствено положение в три села в Ивайловградско"}
{"url": "https://www.bgonair.bg/bulgaria/2018-06-28/saedinenie-i-plovdiv-sa-pod-voda-darvo-padna-varhu-taksi", "text": "\r\n Проливни валежи в Пловдив наводниха улици и мазета. Прекършени от бурята дървета паднаха върху коли. Пострадали са два таксиметрови автомобила. Под вода е и съседният град Съединение. Там властите решиха към този момент да не обявяват бедствено положение. В Съединение от години няма канализация, което е и причина при всеки по-голям дъжд градът да се наводнява. Много дворове и улица са под вода, а хода са блокирани в домовете си. Подобна е и ситуацията в Пловдив, където също се изсипа сериозно количество дъжд. Дърво се стовари върху два таксиметрови автомобила, като единият водач е бил вътре в колата, но не е пострадал. Падналите дървета вече са почистени, но движението в Пловдив продължава да бъде затруднено.", "date": "2018.06.28", "title": "Съединение и Пловдив са под вода, дърво падна върху такси"}
{"url": "https://www.bgonair.bg/bulgaria/2018-06-28/nap-proveryava-avtoshkolite", "text": "\r\n Националната агенция за приходите проверява автошколите в страната за укрити данъци.  Ревизиите са започнали заради несъответствие на броя преминали курсисти и оборотите отчетени от фирмите.", "date": "2018.06.28", "title": "НАП проверява автошколите"}
{"url": "https://www.bgonair.bg/bulgaria/2018-06-28/chez-donese-visoko-naprezhenie-v-parlamenta", "text": "\r\n Високо напрежение в парламента - за пореден път темата ЧЕЗ нажежи страстите – стигна се до взаимни нападки между депутати, а за малко словесните удари да преминат във физически. В дискусията на депутатите за работа на Комисията за енергийно и водно регулиране отново стана дума и за сделката с ЧЕЗ и отношението на регулатора към продажбата.  Малко по късно дискусиите излязоха от добрия тон. Стигна се до сблъсъци между депутатите от Воля и БСП. След поредицата от взаимни нападки, фокусът на дебатите се измести напълно, а председателят на Воля реши да продължи с декларация.  Чу се дори покана за разбиране по мъжки. Последваха и опити за физическа разправа.  \r\nНамесата на квесторите дойде след бурни дебати за реда на изказване в залата.  Депутатите приеха доклада за дейността на енергийния регулатор.  По-късно БСП обявиха - дават на главния прокурор шефа на Комисията за енергийно и водно регулиране Иван Иванов.  Причината -именно отказът му Комисията да се произнесе по случая, макар че по закон е длъжна. По думите на соцлидерката Корнелия Нинова, промяна гласи, че Комисията разрешава действия по разпореждане с дялове и акции, които са повече от 20 % от капитала на такива дружеството.", "date": "2018.06.28", "title": "ЧЕЗ донесе високо напрежение в парламента"}
{"url": "https://www.bgonair.bg/bulgaria/2018-06-28/obstanovkata-v-sofiya-zasega-spokoyna-yazovirite-i-shahtite-se-sledyat", "text": "\r\n В София обстановката засега е спокойна. Заради обявения оранжев код, обаче, непрекъснато се следят шахтите и язовирите, обяви кметът Йорданка Фандъкова. Общинските съветници от левицата обаче настояват за извънредна сесия, на която да бъдат обсъдени всички мерки, за да не се стига до ситуацията от миналата седмица. Тогава интензивният дъжд превърна подлези и улици в столицата в реки. Според съветниците от БСП от 35 хиляди шахти в столицата се почистват едва хиляда или две хиляди. И поискаха от столичния кмет разяснения за плановите мерки на Столична община при възникване на подобни ситуации, както и какви са мерките за предотвратяване на подобни явления, екипите при извънредни ситуации и финансовите средства, които са отделени в такива случаи. ", "date": "2018.06.28", "title": "Обстановката в София засега - спокойна, язовирите и шахтите се следят"}
{"url": "https://www.bgonair.bg/bulgaria/2018-06-28/tezhka-katastrofa-na-am-trakiya-udarili-sa-se-dzhip-i-tir", "text": "Тежка катастрофа на AM \"Тракия\" в платното в посока София. Ударили са се джип и ТИР с турска регистрация.  По първоначална информация джипът се е движил с превишена скорост и ударил камиона отзад.  Двама души са откарани в болница. Пострадалите са извадени от джипа с помощта на пожарен екип.  Движението се извършва само в аварийната лента, образувало се е голямо задръстване.", "date": "2018.06.28", "title": "Тежка катастрофа на AM \"Тракия\", ударили са се джип и ТИР"}
{"url": "https://www.bgonair.bg/bulgaria/2018-06-28/izbyagaliyat-ot-toaletna-na-arest-v-plovdiv-arestant-se-predade", "text": "Арестантът, който избяга от полицейско управление в Пловдив на 26 юни, се е предал сам днес следобед в Монтана.  В момента 26-годишният Петър Петров се намира в следствения арест в града. Предстои да бъде преместен в този в Пловдив. Мъжът беше задържан за разпространение на наркотици и избяга през прозорец на тоалетната на втория етаж на Трето Районно управление в Пловдив.", "date": "2018.06.28", "title": "Избягалият от тоалетната на арест в Пловдив се предаде"}
