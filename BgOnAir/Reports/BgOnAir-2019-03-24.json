{"url": "https://www.bgonair.bg/familno/2019-03-24/rubrikata-familna-ekskurziya-ni-otvezhda-v-machu-pikchu", "text": "\r\n В рубриката \"Фамилна екскурзия\" тръгваме за Мачу Пикчу - Изгубеният град на инките.  На 2400 метра над морското равнище, високо в Андите, се намира този прочут древен град! Той е една от най-посещаваните дестинации в Перу. Мачу Пикчу е символ на Империята на инките и датира от около 1450 година. През 2007 г. е определен като едно от 7-те нови чудеса на света! На кечуа език – индиански – \"Мачу Пикчу\" означава \"Стар връх\" или \"Стара планина\". Повече разказва Димана Мирчева. Още видеа от \"Фамилно\" може да откриете ", "date": "2019.03.24", "title": "Рубриката \"Фамилна екскурзия\" ни отвежда в Мачу Пикчу"}
{"url": "https://www.bgonair.bg/world/2019-03-24/stariyat-kontinent-e-razedinen-spryamo-borbata-s-klimatichnite-promeni", "text": "Поверителни документи, подготвени за срещата на лидерите на Европейския съюз (ЕС) в Брюксел преди дни, разкриват огромни различния между европейския Изток и Запад по отношение на климатичните цели до 2050 г., съобщава  , позовавайки се на Euractiv.  В единия лагер присъстват страни като Франция, Холандия, Люксембург, Испания, Португалия, Финландия, Швеция и Дания, които подкрепят плана на ЕС за декарбонизиране до средата на века, с което ще се отговори на изискването на Парижкото споразумение за климатичните промени за поддържане на глобалното затопляне под 1,5 градуса по Целзий. В другия лагер са Германия, Полша, Унгария и Чехия, които отказват да се присъединят към визията на ЕС за постигане на климатичните цели в рамките на Парижкото споразумение. \"Когато става въпрос за климатичните промени, съществува растяща пропаст между Германия и Полша, от една страна, и  Франция и останалите европейски държави, от друга страна\", посочва Себастиян Манг от \"Грийнпийс\". Според него Германия се опитва да спре опита на Франция и редица други страни за постигане на целта от нулеви емисии на парникови газове до 2050 г. През изминалата година Европейската комисия представи сценарии за действия по отношение на климата до 2050 г., като призова страните членки на ЕС да подкрепят нейните предложения за постигане на целта от нулево ниво на емисии въглероден диоксид до средата на века.  Още по темата може да прочетете в  .", "date": "2019.03.24", "title": "Старият континент е разединен спрямо борбата с климатичните промени"}
{"url": "https://www.bgonair.bg/world/2019-03-24/gotvi-li-se-plan-za-otstranyavane-na-tereza-mey-brexit-e-vse-po-blizo", "text": "Позициите на Тереза Мей - все по-несигурни. Според медии на Острова - министри от кабинета готвят план за отстраняването на британския премиер.  Политически наблюдател на \"Сънди таймс\" твърди, че поне 11 министри от кабинета искат Мей да се оттегли. От \"Даунинг стрийт\" обаче опровергаха информацията.  На този фон се появиха и твърдения, че британските депутати биха подкрепили сделката на Мей с Брюксел, но при едно условие - тя да се оттегли от премиерския пост, а следващият етап от преговорите с Европейския съюз да се водят от друг.  Вчера хаосът и несигурността около Brexit изкараха близо един милион души по улиците на Лондон. Протестиращите искат втори референдум за развода с Брюксел. Харесайте ни във Facebook ", "date": "2019.03.24", "title": "Готви ли се план за отстраняване на Тереза Мей? Brexit е все по-близо"}
{"url": "https://www.bgonair.bg/world/2019-03-24/avariraliyat-kruizen-korab-kray-norvegiya-zadvizhi-3-ot-dvigatelite-si", "text": "Круизният кораб \"Вайкинг скай\", който аварира в събота в опасни води край западния бряг на Норвегия с над 1300 души на борда, успя да задвижи три от четирите си двигателя и ще бъде изтеглен на буксир до пристанище, съобщиха норвежките спасителни служби. \"Три от четирите мотора работят, което означава, че корабът сега може да се придвижва сам\", каза за АФП говорител на Центъра за спасителни операции за Южна Норвегия Пер Фиел. Въпреки това зрелищната операция по евакуиране на пътниците с хеликоптер тази сутрин продължава, допълни той. По данни на полицията 338 от общо 1373-та души на кораба вече са прехвърлени на сушата, след като са били откарани с хеликоптер един по един. Към 6 часа тази сутрин 338 души бяха евакуирани, а 17 - настанени в болница, каза полицейски източник. Полицията уточни, че повечето пътници са британци и американци. Рано тази сутрин \"Вайкинг скай\" се отдалечаваше със скорост 2-3 възела (4-5 км/ч) от осеяния с опасни рифове бряг в област Мьоре о Румсдал. Корабът ще бъде откаран на буксир до пристанището в град Молде, казаха от службите. Харесайте ни във Facebook ", "date": "2019.03.24", "title": "Авариралият круизен кораб край Норвегия задвижи 3 от двигателите си"}
{"url": "https://www.bgonair.bg/world/2019-03-24/belezhim-20-godini-ot-bombardirovkite-na-nato-na-yugoslaviya", "text": "На днешната дата, точно преди 20 години, НАТО започна кампания на въздушни удари срещу бивша Югославия. Алиансът предприе военната кампания без съгласието на ООН, за да спре конфликта между сръбските сили на Слободан Милошевич и албанските сепаратисти в Косово. През февруари и март 1998 г. сръбските сили предприеха няколко смъртоносни офанзиви срещу албанските сепаратисти от Армията за освобождение на Косово (АОК), убивайки много цивилни. Страните от НАТО се опасяваха от разширяване на конфликта, който можеше да обхване Балканите само три години сред Дейтънското споразумение, което сложи край на войните в Босна и Хърватия. През май САЩ изпратиха в Белград Ричард Холбрук, архитекта на Дейтънското споразумение. Паралелно с това НАТО ускори обсъждането на военните варианти. След провала на две серии преговори във Франция - през февруари и март 1999 г. в Рамбуйе и в Париж - американският пратеник направи още един опит за посредничество с Белград. На 23 март той бе на крачка да напусне президентския дворец, след като напразно се опита за последен път да убеди Слободан Милошевич да приеме решение на кризата чрез преговори. На тръгване той попита югославския президент: \"Нали разбирате какво ще стане след като си тръгна?\" \"Да. Ще ни бомбардирате\", отговори Слободан Милошевич. 29 часа по-късно, на 24 март вечерта, първите крилати ракети на НАТО удариха Югославия. По данни на алианса самолетите му са изпълнили 38 000 полета над тогавашна Югославия, 10 000 от които за бомбардировки. На прицел са основно военни и инфраструктурни обекти. В някои случаи обаче ракетите попадаха в граждански цели, като броят на убитите цивилни е между 500 и 2500 по различни оценки. В крайна сметка на 10 юни 1999 година Слободан Милошевич изтегля сръбските сили от Косово. Харесайте ни във Facebook ", "date": "2019.03.24", "title": "Бележим 20 години от бомбардировките на НАТО на Югославия "}
{"url": "https://www.bgonair.bg/world/2019-03-24/tsiklonat-iday-predizvika-humanitarna-kriza-v-3-afrikanski-darzhavi", "text": "\r\n Мозамбик, Зимбабве и Малави са изправени пред хуманитарна криза. Причината за тежкото положение е опустошителният циклон \"Идай\"  с пориви на вятъра от 170 км в час и последвалите го наводнения.  Стихията отне живота на 417 души в Мозамбик, 139 в Зимбабве, и 59 в Малави. Властите очакват броят на загиналите да се увеличи. Сериозен е недостигът на храна, вода и лекарства в африканските държави – за това алармират хуманитарни работници. Редица страни изпратиха помощи за бедстващите райони. Въпреки усилията - спасителните екипи продължават да се борят с водната стихия, за да достигнат до бедстващите хора. Стихията напълно унищожи почти всичко по пътя си. Ранените са хиляди. Властите очакват броят им да се покачва. В Мозамбик близо 90 хиляди души са евакуирани и настанени във временни убежища. В град Барея, който е и най-засегнатото от стихията населено място в страната, вече има регистрирани случаи на инфекциозни заболявания. Предизвикателството с овладяването на инфекциите обаче е голямо, заради наводнените местности. В Зимбабве – циклонът удря късно през нощта, а местните жители разказват за ужаса, който са преживели. Част от оцелелите от опустошителното бедствие продължават да търсят своите близки под развалините, а други се опитват да намерят подслон, храна и вода, докато чакат помощ. Харесайте ни във Facebook ", "date": "2019.03.24", "title": "Циклонът \"Идай\" предизвика хуманитарна криза в 3 африкански държави"}
{"url": "https://www.bgonair.bg/bulgaria/2019-03-24/20-godini-po-kasno-poveche-priliki-otkolkoto-razliki-imame-sas-sarbiya", "text": "\r\n Днес Сърбия отбелязва 20 години от бомбардировките на НАТО. В памет на жертвите, протестът срещу управлението на Александър Вучич снощи започна с минута мълчание и сръбския химн. На фона на нестихващото недоволство се оказа, че действията на властта рефлектират и върху българите в Западните покрайнини. Репортерът на Bulgaria ON AIR Виктор Борисов се срещна с Марко Сокарев - председател на Българския демократичен съюз в Сърбия и активен участник в политическия живот в страната.  20 години след най-тежката политическа и икономическа криза в страната казва, че приликите с 90-те години на миналия век са повече от разликите. \"Вучич е абсолютно ултранационалист. Той е един вълк преоблечен в агнешка кожа. Той не се е променил, той е един диктатор, всички телевизии са под негова ръка, противниците ги гони докрай, това е едно голямо недоволство срещу този човек. Същото е като Путин да бъде вечно, вечно президент на Сърбия\", сподели той. Марко Сокарев разказва, че политическата ситуация пряко се отразява и на препитанието. Масово хората от района търсят препитание в Сливница, Драгоман и София. Причината - средната заплата в Цариброд е 200 евро, а работа трудно се намира.  Според Сокарев по-лоша власт в Сърбия не е имало. Той допълва, че общественото недоволство е породено и от управленския курс на Вучич. \"Този човек трябва да се махне, ако иска Сърбия напред да влезе в европейския съюз. Той иска да откара Сърбия в Евразийския съюз с Путин, той е протеже тука. В Ниш е направена руска база и се набюдава САЩ и безата им в Косово\", посочи Сокарев.  Оказва се приликите между България и Сърбия са повече, отколкото разликите. Въпреки скорошното посещение на президента Румен Радев в Белград и Цариброд, според Марко Сокарев хората не усещат съществена промяна в политическо и икономическо отношение в района. Харесайте ни във Facebook ", "date": "2019.03.24", "title": "20 години по-късно: Повече прилики, отколкото разлики имаме със Сърбия"}
{"url": "https://www.bgonair.bg/bulgaria/2019-03-24/kamarata-na-chsi-tata-predlaga-te-da-poemat-sabiraneto-na-malkite-dalgove", "text": "\r\n Частните съдебни изпълнители да поемат събирането на малките дългове. Това е една от идеите на Камарата на частните съдебни изпълнители с цел намаляване разходите на длъжника. Константин Спасов е един от хилядите българи, които имат неплатени сметки за комунални услуги. Спрял да си плаща сметките, а дългът набъбнал до малко над 1600 лв. Константин не знае срещу него да е водено дело.  Но задължението му е дадено на колекторска фирма. Обяснението на \"Софийска вода\" било, че разликата идва от показанията на общия водомер. Според Константин, това не е възможно, тъй като всички щрангове са запечатани преди години.  Според Камарата на частните съдебни изпълнители, уреждането на дълга може да стане много по-лесно и безпроблемно за длъжниците. Ако неплатените сметки се дадат направо на ЧСИ, длъжникът няма да плаща разходите по делото. Може да възрази срещу исканата му сума, да разсрочи дълга или направо да откаже да плати. Този метод е много удобен за кредиторите. Те се свързват само с един човек, който оттам-нататък отговаря за целия процес по събирания, ако процесът приключи неуспешно, то тогава съдебният изпълнител може да внесе иск в съда.  Константин възнамерява да напише официална жалба до \"Софийска вода\", а екип на Bulgaria ON AIR ще потърси отговори и от дружеството. Харесайте ни във Facebook   ", "date": "2019.03.24", "title": "Камарата на ЧСИ-тата предлага те да поемат събирането на малките дългове"}
{"url": "https://www.bgonair.bg/bulgaria/2019-03-24/stolichani-vastanaha-sreshtu-nova-troleybusna-liniya-bila-bezsmislena", "text": "Столичани излязоха на протест срещу нова тролейбусна линия. По думите им, тя ще струва между 7 и 22 млн. лв., без да реши проблема с транспорта в центъра на София. Какво породи недоволството на жителите на улица \"Фритьоф Нансен\" и има ли алтернатива на новото трасе?  След спирането на движението на трамвай номер 6, според Общината през спорната отсечка трябва да минават тролеи, които да поемат цялото движение. Живущите в района се опасяват, че това не просто ще наруши спокойствието им, но ще нанесе и сериозни вреди на околната среда. Протестиращите се притесняват както за своя живот, така и за живота и здравето на децата си. Демонстрантите подготвят подписка, която да бъде внесена в общинския съвет. Оплакват се още, че нямат отговор на нито една жалба, която са подали в Общината.  \"Предложихме алтернатива на това трасе. Тролеят може да минава по ул. \"Васил Левски\", покрай община \"Лозенецю\" посока кино \"Одеон\". Оттам вече може да се свързва с тролейбусната линия на ул. \"Патриарх Евтимий\". Приеха това предложение, но само временно\", обясни протестираща.  Харесайте ни във Facebook ", "date": "2019.03.24", "title": "Столичани въстанаха срещу нова тролейбусна линия – била безсмислена"}
{"url": "https://www.bgonair.bg/bulgaria/2019-03-24/valeri-simeonov-zashtiti-tsacheva-i-tsvetanov-v-skandala-s-imotnite-izmami", "text": "Лидерът на НФСБ Валери Симеонов защити шефа на ПГ на ГЕРБ Цветан Цветанов по повод обвиненията към него за закупен апартамент в столичния квартал \"Изток\". \"За случая с Цветан Цветанов моето мнение е, че никой не може да държи сметка за имотна сделка, при която едни 200 кв. м. се заменят за 240 кв. м. с доплащане. И двата закупени апартамента са в един и същ квартал при аналогични цени и не става въпрос за никаква злоупотреба или нарушение на закона\", заяви Симеонов пред \"Фокус\". \"Нека тези, които в момента се упражняват, включително моите партньори, дали е било морално да се подава оставка, нека първо да отговорят има ли закононарушение. Ощетена ли е общината, държавата, платени ли са данъците? Не мога да разбера за какво някой по най-лумпенски начин и то основно медиите, ще държат сметка за това на каква цена ще бъде закупен един апартамент, след като са спазени законите и са платени данъците\", заяви бившият вицепремиер. Според него става въпрос за обвинение, абсолютно немотивирано, необосновано и неаргументирано. \"Просто ти казват \"Този е злодей\" без да докажат или да кажат по какъв начин. Защо да е злодей, какво е направил?\", попита Симеонов. Той бе категоричен и че няма абсолютно никакво основание за оставката на Цецка Цачева. \"Специално тя е един от най-почтените и неукорими в своята дейност политици\",  посочи лидерът на НФСБ. Харесайте ни във Facebook ", "date": "2019.03.24", "title": "Валери Симеонов защити Цачева и Цветанов в скандала с имотите на властта"}
{"url": "https://www.bgonair.bg/brjuksel-1/2019-03-24/ekspert-tarseniyat-v-parizh-dzhihadist-tryabva-da-e-signal-za-nashite-sluzhbi", "text": "\r\n \"Парижкият случай трябва да се възприема от нашите служби като репер на наближаваща трудност, опасност\", каза по повод търсения през седмицата  джихадист във Франция, експертът по сигурността Христо Смоленов в предаването \"Брюксел 1\". \"Бих казал, че случилото се в Нова Зеландия и случващото се в Западна Европа за нас трябва да е сигнал за тревога, и то не учебна тревога. Нашите служби трябва да променят начина, по който осъществяват сканирането и съответно бързото реагиране на такива проблеми\", каза още експертът по повод последните атаки в Крайстчърч, Нова Зеландия и Утрехт, Холандия. При атентата в Нова Зеландия загинаха 50 души, в Утрехт терорист отне живота на трима, а властите във Франция съобщиха през седмицата, че издирват джихадист,  подозиран, че подготвя терористични актове в Париж и България.  Самотни вълци ли са терористите в повечето случаи или част от организация? \"Самотните вълци\" са артисти в моноспектакъл, в който отзад има режисьори смята Николай Радулов. \"Организацията в общоразбираемия смисъл, свързана с тероризма, много отдавна не съществува по този начин, по който ние сме свикнали: да има Ал-Кайда със стройна вертикална структура - ръководители, подръководители, изпълнители, логистици и т.н. Още след 11-ти септември терористичните структури преминаха на друг принцип на  организация. Тя е хоризонтална с клетки. Когато едната клетка бъде идентифицирана, ликвидират връзката и много трудно се стига до тях. А службите за сигурност продължават да съществуват във вертикалната си организация. Службите трябва да работят по същия начин, да пробиват вътре в тези организации, което е много трудно. Но това, че е трудно, не трябва да ни отказва от създаването на информационни позиции. Лошото е, че днешната полиция, не само българската, а и днешните специални служби се отказват от работа с хора, тъй като им се струва, че е по-лесно да работят с техника\", смята Радулов. А и много от старите кадри бяха прогонени. \"Никой не може да победи тероризма с йерархично изградени военни или полицейски служби\", смята и Христо Смоленов. \"Когато говорим за терористи, ние си представяме някой с автомат или облечен с взрив готов да взриви. Зад този човек в много случаи обаче стоят много интелигентни хора, завършили висши учебни заведения\", смята Радулов. По думите му доста терористи включая и тези, които се занимават с киберпрестъпления, са завършили елитни университети. \"Радикализацията тече в резултат на подобни събития и тя е симетрична. Радикализацията на една религиозна общност предизвиква симетрична в друга религиозна общност в рамките на нещо, което аз наричам култова война\", заяви  Смоленов. Целия разговор на Милена Милотинова с Николай Радулов и Христо Смоленов за тероризма и последните атаки - вижте във видеото. Харесайте ни във Facebook ", "date": "2019.03.24", "title": "Експерт: Търсеният в Париж джихадист трябва да е сигнал за нашите служби"}
{"url": "https://www.bgonair.bg/oporni-hora/2019-03-24/golyamata-aktrisa-tatyana-lolova-shte-poluchi-zlaten-kukerikon-za-tsyalostno-tvorchestvo", "text": "\r\n Голямата актриса Татяна Лолова ще получи наградата за цялостно творчество на името на Георги Калоянчев на 7 април в Сатиричния театър, когато на бляскава церемония за трети път ще бъдат връчени отличията \"Златен Кукерикон\" за постижения в комедийния жанр. Призовете са замислени и бяха раздадени за пръв път в предишния непълен директорски мандат на директора на сатирата Калин Сърменов. Те са жест на внимание от страна на трупата на Сатиричния театър \"Алеко Константинов\" към колегите им от столицата и страната, които са част от комедийния жанр.  В категорията за най-добър спектакъл се състезават \"Защото на мама така ѝ харесва\", \"Камъни в джобовете\" от Мари Джоунс на сдружение \"Арт перспектива\", режисьор Венцислав Асенов, и \"Двама съвсем голи мъже\" от Себастиен Тиери. Харесайте ни във Facebook ", "date": "2019.03.24", "title": "Голямата актриса Татяна Лолова ще получи \"Златен Кукерикон\" за цялостно творчество"}
{"url": "https://www.bgonair.bg/bulgaria/2019-03-24/proletta-idva-i-zelenchutsite-poevtinyavat-itts-s-ponizhenie", "text": "С настъпването на пролетта някои основни зеленчуци поевтиняха, сочи Индексът на тържищните цени (ИТЦ), който отразява цените на хранителните стоки на едро. Доматите от внос поевтиняват тази седмица с 0.4 на сто, до 2,27 лева за килограм, а цената на краставиците от внос пада с 8,3%, до 2,20 лева за килограм, съобщават от Държавната комисия по стоковите борси и тържищата. Картофите поскъпват с 3,6 на сто и се продават по 1,14 лева за килограм на едро. Морковите се търгуват по 1,02 лева за килограм, а зелето поевтинява с 2,1% до 1,37 лева за килограм. Ябълките също поевтиняват с 3,9 на сто, до 0,99 лв./кг. Цената на портокалите се повишава с 6,6 на сто, до 1,29 лева за килограм. Мандарините поевтиняват с 1,2 на сто и се търгуват по 1,62 лева за килограм. Бананите поевтиняват с 0,9 на сто, до 2,13 лева за килограм. Лимоните се продават по 1,78 лева за килограм. Кравето сирене поскъпва с 0,5 на сто и се търгува по 5,94 лв./кг, кашкавалът, тип \"Витоша\", се купува по 10,16 лв./кг, а олиото поевтинява с 0,5 на сто и се купува по 1,87 лева за литър. Яйцата се продават по 0,19 лева за брой. Харесайте ни във Facebook ", "date": "2019.03.24", "title": "Пролетта идва и зеленчуците поевтиняват - ИТЦ с понижение"}
{"url": "https://www.bgonair.bg/bulgaria/2019-03-24/3-godishno-dete-be-blasnato-ot-kola-v-razgrad", "text": "3-годишно дете е блъснато от лек автомобил в Разград, съобщиха от Областната дирекция на МВР. Инцидентът станал около 19.00 часа на 22 март, когато момчето внезапно изскочило на пътното платно.  Автомобилът е управляван от 38-годишна жена от града, която е тествана за употреба на алкохол. Пробата е отрицателна. Пострадалото момче е откарано в МБАЛ-Разград с комоцио и контузни рани по главата. Няма опасност за живота му. По случая се води досъдебно производство. Харесайте ни във Facebook ", "date": "2019.03.24", "title": "3-годишно дете бе блъснато от кола в Разград"}
{"url": "https://www.bgonair.bg/bulgaria/2019-03-24/zatvornik-poiska-42-000-lv-obezshteteniya-poluchi-350-lv", "text": "Затворник от Шумен поиска Административният съд да му плати 42 хиляди лева обезщетение за лошите условия, при които е лежал в местния арест. Той твърди, че килиите, в които е настаняван, били малки, без прозорци, без пряк достъп на дневна светлина и естествено без проветряване. Липсвал и санитарен възел и течаща вода, нямало и отопление. Затворникът твърди, че по този начин е преживял унижения, срам и неудобство, както и емоционални страдания и стрес.  Въпреки неудобствата, според съда сумата, която ще му бъде изплатена, е около 350 лв. Харесайте ни във Facebook ", "date": "2019.03.24", "title": "Затворник поиска 42 000 лв. обезщетения - получи 350 лв."}
{"url": "https://www.bgonair.bg/bulgaria/2019-03-24/imotite-na-vlastta-bsp-iska-i-tsvetanov-da-si-podade-ostavkata", "text": "\r\n БСП с първи коментари за министерските оставки от вчера, след скандала с имотите на властта. Припомняме, че вчера правосъдният министър Цецка Цачева и заместник-министърът на спорта Ваня Колева се оттеглиха от постовете си. Причината – медийни публикации, че са си купили жилища на занижени цени в престижния столичен квартал \"Изток\".  Според БСП Цветан Цветанов също би трябвало да си подаде оставката. Социалистите искат Борисов да коментира последния доклад на Европейската комисия, в който се казва, че 2/3 от сигналите за корупция на видни български политици не се разследват.  Освен оставките сред управляващите, социалистите коментираха и плановете за изграждането на бежански центрове у нас. Те категорично се противопоставиха на тази вероятност. Заявиха, че ще подкрепят протестите на всички хора по темата, предаде Иван Иванов.  Харесайте ни във Facebook ", "date": "2019.03.24", "title": "Имотите на властта: БСП иска и Цветанов да си подаде оставката"}
{"url": "https://www.bgonair.bg/bulgaria/2019-03-24/pochina-marin-petrov-ot-animatsionerite", "text": "Музикантът от групата \"Анимационерите\" Марин Петров е починал в Ямбол. Новината беше съобщена във Facebook страницата на групата.  44-годишният басист е сред съоснователите на групата през 1997 и свири в нея до 2002 година.  Тялото на Петров е намерено в река в града, като се предполага, че е починал при нещастен случай. Харесайте ни във Facebook ", "date": "2019.03.24", "title": "Почина Марин Петров от \"Анимационерите\""}
{"url": "https://www.bgonair.bg/bulgaria/2019-03-24/ivaylo-chochev-e-aut-za-pone-6-mesetsa-operirat-go-v-milano", "text": "Ивайло Чочев ще бъде опериран в Милано още днес. В зависимост от протичането на възстановяването му, националът ще може да се завърне в игра най-рано след 6 месеца. Той е аут от битките на клубния си отбор \"Палермо\" до края на сезона за завръщане в италианската Серия \"А\", като може да изпусне и цялата лятна подготовка. Почти сигурно Ивайло ще пропусне и оставащите битки на националния отбор от квалификациите за \"Евро 2020\" до есента.  Утре България гостува на Косово. На 7 юни играем като гости на Чехия, а на 10 юни приемаме Косово. Още новини от родния футбол четете в ", "date": "2019.03.24", "title": "Ивайло Чочев е аут за поне 6 месеца - оперират го в Милано"}
{"url": "https://www.bgonair.bg/bulgaria/2019-03-24/proletta-ni-prikanva-da-se-nasladim-slanchev-den-ni-ochakva", "text": "Слънчев и топъл пролетен ден ни очаква днес, сочи прогнозата за времето на НИМХ. Ще духа слаб до умерен вятър от север-северозапад. Максималните температури ще са между 16° и 21°, като по-ниски ще останат в Източна България – между 12° и 15 градуса. По Черноморието ще е предимно слънчево. Ще духа слаб до умерен северен вятър, който до края на деня ще се ориентира от юг-югоизток. Максималните температури ще са между 12° и 15°, а температурата на морската вода се покачва и вече е 9-10 градуса. В планините също ще преобладава слънчево време. Ще е ветровито, с умерен до силен вятър от север-североизток. Максималната температура на височина 1200 метра ще е около 9°, на 2000 метра - около 2°. Харесайте ни във Facebook ", "date": "2019.03.24", "title": "Пролетта ни приканва да ѝ се насладим - слънчев ден ни очаква"}
