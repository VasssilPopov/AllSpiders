{"url": "https://www.bgonair.bg/science/2018-07-09/bmw-8-series-vliza-v-seriyno-proizvodstvo", "text": "Представители на BMW съобщиха, че възроденото купе 8-Series, което дебютира официално в средата на миналия месец, вече е пуснато в серийно производство в завода на компанията в Динголфинг, Долна Бавария. BMW 8-Series бе качено на конвейера в същия завод, в който се сглобяват новият флагмански седан 7-Series и 5-Series. Моделът стана първият автомобил на баварската марка, чийто покрив е изработен от армиран въглеводороден полимер. В бъдеще, освен купе компанията ще започне да произвежда модела във версии кабриолет и 4-врати Gran Coupe. В началото на продажбите BMW 8-Series, което ще излезе на пазара в Европа през ноември, ще бъде на разположение с нов битурбинен V8 двигател. При обем от 4,4 литра той развива мощност от 530 конски сили и 750 Нм въртящ момент. С него купето може да ускори от място до 100 км/ч само за 3,7 секунди. Освен това моделът ще получи дизелова модификация с 3-литров шестцилиндров редови двигател, който генерира 320 коня при 680 Нм. Тази версия ще ускорява от място до 100 км/ч за 4,9 секунди. Още новини за автомобили четете в  .", "date": "2018.07.09", "title": "BMW 8-Series влиза в серийно производство"}
{"url": "https://www.bgonair.bg/world/2018-07-09/rakovoditelyat-na-antikoruptsionnata-prokuratura-v-rumaniya-e-otstranen", "text": "Президентът на Румъния Клаус Йоханис уволни ръководителя на Антикорупционната прокуратура Лаура Кьовеши. До тази ситуация се стигна, след като през миналия месец Конституционният съд задължи Йоханис да отстрани прокурора. За същото нещо настояваха и от правителството. Името на Кьовеши беше забъркано в скандал за превишаване на правомощията й и \"увреждане на образа\" на Румъния.  ", "date": "2018.07.09", "title": "Ръководителят на Антикорупционната прокуратура в Румъния е отстранен"}
{"url": "https://www.bgonair.bg/world/2018-07-09/pravitelstvoto-na-rumaniya-obvinyava-rakovoditelya-na-natsionalnata-direktsiya-za-borba-s-koruptsiyata", "text": "Поглед към северната ни съседка - след месеци на политическо напрежение, президентът на Румъния уволни ръководителя на Националната дирекция за борба с корупцията Лаура Кьовеши.  Постът й временно поема прокурорът Анка Журма, която от години работи в структурата. Държавният глава Клаус Йоханис предприе мярката под натиска на управляващите социалдемократи.  Правителството обвинява Кьовеши, че неколкократно е превишила правомощията си. През последните години, под нейно ръководство, антикорупционната прокуратура повдигна обвинения срещу стотици държавни служители.  Депутати и министри дори влязоха в затвора. Първоначално президентът Клаус Йоханис отказваше да уволни Коьвеши, но се огъна, след като управляващите заговориха за импийчмънт срещу държавния глава.", "date": "2018.07.09", "title": "Правителството на Румъния обвинява ръководителя на Националната дирекция за борба с корупцията"}
{"url": "https://www.bgonair.bg/world/2018-07-09/navodneniyata-v-yaponiya-vzeha-94-zhertvi-50-dushi-se-izdirvat", "text": "\r\n Спасителните операции след тежките наводнения в Западна Япония продължават. 60 000 полицаи, пожарникари, доброволци и бреговата охрана издирват изчезнали хора.  Засега е потвърдена смъртта на 100 души. 50 са обявени за изчезнали. Близо 30 000 души остават в центрове за настаняване. Пороите в Япония започнаха в четвъртък и засегнаха 19 префектури, а обстановката се усложнява заради свлачища.", "date": "2018.07.09", "title": "Наводненията в Япония взеха стотици жертви, десетки се издирват"}
{"url": "https://www.bgonair.bg/world/2018-07-09/vlak-deraylira-v-turtsiya-10-dushi-zaginaha", "text": "Няма загинали или ранени български граждани при тежката влакова катастрофа в северозападна Турция. Това съобщават от Министерството на външните работи. Броят на жертвите стигна 24, а ранените са над 300. Влакът е пътувал от Одрин за Истанбул, когато е дерайлирал. Според властите причина за катастрофата е свличането на почвата под релсите след проливните дъждове в района. Подробности около трагедията не се съобщават, тъй като турското правителство наложи временна забрана на медиите в страната да публикуват нова информация за инцидента.", "date": "2018.07.09", "title": "Влак дерайлира в Турция - над 20 души загинаха"}
{"url": "https://www.bgonair.bg/world/2018-07-09/pochina-zhenata-otrovena-s-novichok-v-eymsbari", "text": "\r\n Жената, която беше отровена от нервно-паралитичното вещество \"Новичок\", е починала в болница, съобщи полицията в Лондон.  Органите на реда са започнали наказателно дело за разследване на убийство.  44-годишната Доун Стърджис беше хоспитализирана минала седмица, след като беше открита в безпомощно състояние в дома си в град Еймсбъри.  Приятелят ѝ, 45-годишният Чарли Роули, остава в критично състояние.  Предстои да бъде направена аутопсия на Доун Стърджис, която ще даде по-точна информация за пораженията от нервно-паралитичната отрова, съобщават от полициата.  По случая работят около 100 детектива от антитерористичния отдел на полицията.  Премиерът Тереза Мей заяви, че е \"ужасена и шокирана\" от смъртта на жената, която идва след отравянето на семейство Скрипал в съседния град Солсбъри.", "date": "2018.07.09", "title": "Почина жената, отровена с \"Новичок\" в Еймсбъри"}
{"url": "https://www.bgonair.bg/sutreshen-blok/2018-07-09/eva-maydel-pred-bulgaria-on-air-balgarskoto-evropredsedatelstvo-dade-mnogo-konkretni-rezultati", "text": "\r\n Западните Балкани няма да изпаднат от дневния ред на Европа, въпреки че австрийският външен министър ги определи като \"изкуствено понятие\". Тази позиция изрази пред   евродепутатът Ева Майдел и подчерта, че прогресът по тази тема, който е направен, е впечатляващ. Тя сподели още, че ще запомни първото българско председателство на Съвета на Европейския съюз с това, че не са допуснати грешки, а дори има и много конкретни резултати. \"Взехме 150 досиета от естонското председателство, по които работихме, завършихме 78 от тях. Това е невероятен успех\", категорично заяви Ева Майдел за  . Евродепутатът разтълкува цифрите и подчерта, че те показват, че сме направили единния пазар да работи по-добре и с по-лесен достъп до стоки за европейските потребители. Майдел заяви също, че България е успяла да обедини Европа по най-трудните теми за континента. Според нея, ако БСП бяха станали част от процеса на българското европредседателство по конструктивен начин, България е щяла да се представи много по-добре. Евродепутатът коментира и търговската война, която стартира. Според нея тя не води до нищо добро и няма как някой да излезе печеливш от нея. ", "date": "2018.07.09", "title": "Ева Майдел пред Bulgaria ON AIR: Българското европредседателство даде много конкретни резултати"}
{"url": "https://www.bgonair.bg/world/2018-07-09/kamani-i-yaytsa-po-brazilskite-natsionali-sled-provala-na-mondiala", "text": "\r\n Кошмарно завръщане у дома за бразилския национален отбор по футбол след отпадането му от Белгия на 1/4-финалите на Мондиала в Русия.  Селекционерът Тите и играчите му кацнаха в Рио де Жанейро, където се сблъскаха с недоволството на ядосаните си сънародници. Бесни от загубата запалянковци посрещнаха Неймар и съотборниците му с камъни и яйца, с които засипаха автобуса, който взе звездите от летището.  В терминала на аерогарата имаше солидна охрана и не се стигна до ексцесии, но щом футболистите се качиха на автобуса, върху тях се изсипа гневът на феновете.", "date": "2018.07.09", "title": "Камъни и яйца по бразилските национали след провала на Мондиала"}
{"url": "https://www.bgonair.bg/world/2018-07-09/ministarat-po-brexit-hvarli-ostavka-zaradi-tereza-mey", "text": "Оставка в кабинета на британския премиер Тереза Мей. Дейвид Дейвис – министърът, който отговаряще за Brexit, се оттегли от поста заради несъгласие с политиката на Мей.  Новината за оставката му идва ден, след като премиерът си осигури подкрепа за плана за излизане на Великобритания от ЕС, който бе определен от мнозина като твърде мек и неприемлив.  Привържениците на Brexit в британския парламент приветстваха оттеглянето на Дейвис като \"принципно и смело решение\". От своя страната британският премиер благодари на министъра за работата и приноса му по \"някои от най-важните закони от поколения насам\".", "date": "2018.07.09", "title": "Министърът по Brexit хвърли оставка заради Тереза Мей"}
{"url": "https://www.bgonair.bg/bulgaria/2018-07-09/vmro-iska-da-se-zakriyat-na-tsentrove-za-migranti-v-sofiya", "text": "ВМРО иска закриването на центрове за мигранти в София. Eвродепутатът Ангел Джамбазки и столичният общински съветник Карлос Контрера са внесли писмо до Министерския съвет.  В него посочват, че така ще се реши един от основните въпроси, свързани със сигурността в столицата. Джамбазки и Контрера смятат, че центрове у нас трябва да бъдат от затворен тип.  Според действащия закон \"чужденец, търсещ международна закрила, не може да бъде настанен в център от затворен тип само на основание, че е подал молба за международна закрила\".  Искането на ВМРО означава, че трябва да бъде променен законът за бежанците.", "date": "2018.07.09", "title": "ВМРО иска да се закрият на центрове за мигранти в София"}
{"url": "https://www.bgonair.bg/denqt-on-air/2018-07-09/sotsialnoto-ministerstvo-bilo-boksovata-krusha-na-vsyako-pravitelstvo", "text": "\r\n Има проблем и нужда от спешна промяна на правната рамка по посока на това нуждите на хората с увреждания да бъдат посрещани по един по-добър начин. Всичко се прави против правилата за реформи, които съществуват по света. Всеки опит за някаква промяна среща противници. Така проблемите няма как да бъдат решени. Това каза бившият социален министър Иван Нейков в студиото на \" \" по повод на незатихващия проблем с хората с увреждания и продължаващия протест на майките на деца с увреждания пред парламента. По думите му социалното министерство е боксовата круша на всяко едно правителство. \"Социалното министерство или пали пожари, или ги гаси. Там никога не трябва да чакаш благодарност. Каквото и да направиш, ще бъдеш упрекнат от дадена група. Вече има постоянно противопоставяне между всички в тази сфера\", уточни Нейков. Според него в министерството има много експерти, които са навлизали в проблемите и имат много опит, но и те вече минават в пасивна позиция, защото каквото и да се предложи, винаги става обект на протест. \"При всяко едно решение - дали положително, или отрицателно, се искат оставки. Ще бъде груба грешка, ако правителството уволни някой от ръководството в момента. Да смачкаш хората, които искат да правят реформи, е в минус на управляващите\", подчерта бившият социален министър пред  . Той е категоричен, че в социалната сфера не могат да се правят прибързани решения, защото натрупаните проблеми искат време и спокойствие. \"Докарахме дотам нещата, че не могат да се понасят самите организации за хората с увреждания. Най-вероятно няма да видим в следващите 2 години сериозна промяна по отношение на хората с увреждания и някаква подкрепа към тях. Очаквам есента да започнат следващите групи с проблеми да започнат да протестират\", допълни Иван Нейков.", "date": "2018.07.09", "title": "Социалното министерство било боксовата круша на всяко правителство"}
{"url": "https://www.bgonair.bg/sutreshen-blok/2018-07-09/sled-vizitata-na-li-katsyan-zashto-kitay-iska-da-investira-v-balgariya", "text": "\r\n Българската и Китайската банка за развитие  подписаха споразумение за кредитна линия от 1,5 млрд. евро за български фирми. Това стана по време на визитата на Ли Къцян у нас, която е и първата му в Европа в рамките на втория му премиерски мандат.  Средствата са от китайската банка и ще отидат за кредити с ниски лихви. Общо 10 споразумения бяха подписани след разговорите между Бойко Борисов и Ли Къцян в Министерския съвет. А китайският премиер заяви, че страната му иска да разшири инвестициите си в България. Защо обаче китайските компании избраха да изсипят милиарди в страната ни и доколко големи проекти като АЕЦ \"Белене\" и тунел под Шипка попаднаха в приоритетите на Пекин и София? \"Срещата беше важна за добрия имидж на България, тъй като за пръв път от 2000 година насам китайски премиер идва на посещение в страната ни. Надяваме се всичко оттук нататък да бъде успешно\", коментира в студиото на \"България сутрин\" д-р Иво Ганчев, който е преподавател по право в Пекинския университет. Според проф. Васил Проданов, преподавател по философия в УНСС всичко това обаче крие известни рискове. \"Тези инвестиции се случват на фона на една разгръщаща се геополитическа битка, в която единният до момента западен свят започва да се цепи. Налице са търговски и технологически войни, както и една тенденция на мултиполяризация.\", подчерта проф. Проданов. По думите му в момента Китай е притиснат от Съединените щати, а от това страда и Европейският съюз. \"При така стичащите се обстоятелства връзките на азиатската страна със Западна Европа стават все по-важни, а пътят към нея минава през Централна и Източна Европа, в които пък Китай вижда добри възможни партньори\", каза още Васил Проданов.", "date": "2018.07.09", "title": "След визитата на Ли Къцян: Защо Китай иска да инвестира в България"}
{"url": "https://www.bgonair.bg/world/2018-07-09/erdogan-poema-tsyalata-vlast-v-turtsiya", "text": "Реджеп Eрдоган встъпва официално в длъжност като президент на Република Турция в понеделник. Той ще положи клетва на първото заседание на новоизбрания парламент на страната. Българският държавен глава Румен Радев ще присъства на церемонията в Анкара. Ердоган спечели изборите преди две седмици, а след промяната на конституцията, цялата власт е в ръцете му. Реджеп Тайип Ердоган пое поста президент на Турция за втори пореден мандат. Днес следобед той положи клетва пред новоизбрания парламент, а тази вечер ще представи състава на новото правителство.  Кабинетът вече няма да бъде воден от премиер, тъй като длъжността е премахната, а броят на министрите е намален от 26 на 16.  Президентът може да управлява с укази и да назначава шестима от 13-те членове на Висшия съдебен съвет.  По неофициална информация до края на деня Ердоган може да обяви и края на извънредното положение, което е в сила от опита за преврат през лятото на 2016-а година.", "date": "2018.07.09", "title": "Ердоган поема цялата власт в Турция"}
{"url": "https://www.bgonair.bg/denqt-on-air/2018-07-09/okolo-sprenite-kantserogenni-lekarstva-se-zarazhdat-mnozhestvo-vaprosi-tvardi-doktor", "text": "\r\n Стотици хиляди български пациенти попадат в капана на потенциално опасни лекарства, съдържащи канцерогенен примес. Изпълнителната агенция по лекарствата блокира 62 продукта за лечение на хипертония, инфаркт и сърдечна недостатъчност заради рисковата съставка. \"Оказва се, че най-евтиният продукт, който може да замести забранените, е забранен. Сега трябва да се промени цената на всички останали заместващи продукти, защото е прекалено висока за пациентите\", уточни д-р Стойчо Кацаров - председател на Центъра за защита на правата в здравеопазването, в студиото на \" \". Според него често се случва да се блокират лекарства, но точно този случай е доста по-особен. \"Тук става дума за канцерогенен материал в лекарството. В същото време продуктът е спрян и чак сега Европейската агенция тепърва ще го изследва колко е вреден за хората. Странно е също това, че става дума за промяна на производството от 2012 година насам, а чак сега се разбира. Съответно всички партиди от тези 62 продукта досега са съдържали вредната съставка. Как не са били изследвани преди това\", попита докторът. По думите му възникват много въпроси около спирането на тези лекарства, на които европейските и родните власти са длъжни да отговорят. \"Какво ни гарантира, че в състава на останалите лекарства няма друг вреден примес? Добре е като граждани и потенциални потребители да може да получим разумни обяснения. Пациентите трябва да настояваме за регулация\", категоричен бе д-р Кацаров пред  .", "date": "2018.07.09", "title": "Около спрените канцерогенни лекарства се зараждат множество въпроси, твърди доктор"}
{"url": "https://www.bgonair.bg/denqt-on-air/2018-07-09/tsyalata-darzhavna-vlast-v-ratsete-na-erdogan-opasno-li-e-tova", "text": "\r\n Турският президент Реджеп Ердоган официално встъпи в длъжност, като положи клетва на първото заседание на новоизбрания парламент на страната.  Той положи началото на нова система на управление - цялата държавна власт в Турция сега е в ръцете на президента, премахвайки длъжността премиер и намалявайки броя на министрите.  \"Основният въпрос е дали и докога Западът ще си затваря очите при този турски тип демокрация\", заяви бившият генерален консул на България в Одрин Георги Димов. Той допълни, че в момента под една или друга форма има \"затваряне на очите\", като причината са частни икономически интереси. \"Турция осъзнава, че не може без Запада. Турската икономика е експортно ориентирана. Над една трета от външната търговия на Турция е със Запада. След изборите имаше известни сигнали от Европейския парламент: първо - преобладава мнението да се премахне безвизовото пътуване на турски граждани и второ - имаше изявление, в което се предложи да бъдат замразени преговорите с Турция за членство в ЕС, които започнаха 2005 г. Преди референдума миналата година имаше предложение направо да се прекратят преговорите\", каза още Георги Димов в \"Денят ON AIR\". Бившият генерален консул напомни, че Ердоган получи над 10% от националистите и подчерта, че опозицията \"се предаде, \"полегна\" пред Ердоган\". Според Димов, трудно ще се решат проблемите с кюрдите както в Турция, така и зад граница.  \"Кюрдският проблем съществува, но не съм любител на конспиративни теории. Въпреки това в тежката влакова катастрофа от вчера, може да има и друго обяснение\", предположи Георги Димов в студиото на Bulgaria ON AIR. Дипломатът подчерта, че въпреки шумните тържества покрай победата, за пръв път Ердоган е принуден да работи с националистите.  Според него, извънредното положение в съседната страна няма да бъде отменено, но и няма да бъде продължено.  \"Във Франция също имаше извънредно положение, но вие чували ли сте да са заглушавани медиите, или пък в САЩ някой от президентите да е бил шеф на демократите? Всичко отива в едни ръце и това е много опасно\", предупреди Димов. Бившият консул увери, че при това положение не можем да очакваме никаква промяна във външнополитическия курс на Турция, като допусна дори изостряне на диалога със Запада от турска страна.", "date": "2018.07.09", "title": "Цялата държавна власт в ръцете на Ердоган - опасно ли е това?"}
{"url": "https://www.bgonair.bg/economy/2018-07-09/balgari-pazaruvat-v-chuzhbina-za-nad-500-hil", "text": "От 2017 г. България е част от автоматичния обмен на данни с държавите от общото икономическо пространство на ЕС и още 30 държави. Така до българските институции са дошли сигнали, че през 2017 г. българи са пазарували в чужбина за 500 хил. евро и повече, пише  . Освен от банки, имотни агенции, застрахователни компании, пенсионни дружества, чрез автоматичния обмен се предоставя и проверява информация и от компании за продажба на автомобили, луксозни бутици, магазини за продажба на бижута и други скъпи стоки. Така във въпросния списък попадат любители на скъпи часовници, бутикови коли, скъпи златни бижута. Имало и имена на бизнесмени, които се интересували къде могат да открият сметки в криптовалута. В масовия случай подозрителните движения се засичали чрез плащания с банкови карти. За да бъде завършена проверката, следва дълга преписка и серия питания до съответните служби, обясняват за изданието експерти, работили по критериите за селекция. Случвало се е от нея да излязат нови данни за сметки, за подозрителни преводи, за придобити имоти, неплатени данъци и другаде, а не само в държавата, от която е тръгнал първоначалният сигнал. НАП, финансовото разузнаване и прокуратурата са селектирали и чужди граждани, чието поведение отговаря на рисковите профили. Поискана е информация за над 2000 души от различни държави. Във въпросния списък имало и имена, селектирани по “българска линия”, най-често хора, които често пътували зад граница. Според българските закони всеки български гражданин е длъжен да декларира притежавана от него недвижима собственост, като посочи държавата, адреса, вида и датата на придобиване на имота. Ако получава доходи от него, също е длъжен да ги обяви. Всеки облагаем доход от чужбина също трябва да бъде деклариран пред българските данъчни власти. Наскоро НАП официално съобщи, че проверява 300 българи, които са похарчили над 50 000 лева за м.г., но се осигуряват на минималната заплата или не са подали данъчни декларации, т.е. нямат и лев доход. Технологията на проверките се задейства веднага след като в приходната агенция няма декларирани доходи, които да позволяват подобен начин на живот. Над 80 са критериите, по които данъчните правят селекция на рискови данъкоплатци, разказват бивши инспектори. Първият легален източник на информация са работодатели. Ако получателят не е обявил доходи пред българските данъчни и не е вписал къде са платени данъците за тях, получава първата червена точка. Данъчните държат под око всеки, който няма легален източник на доход, но пътува често в чужбина, а при връщането си у нас декларира на митницата скъпи покупки. Сигнал за повишено внимание от инспекторите е и деклариране на големи заеми, особено от близки и приятели зад граница, защото много често тези пари служат като алиби за харчове, които превишават доходите. В черния списък попадат и членове на управителни и контролни съвети на компании или еднолични търговци, които държат скъпи офиси под наем или плащат лизингови вноски за автомобили, а компаниите им отчитат загуби пред данъчните. Имотните агенции и лизинговите къщи са задължени да докладват в приходната агенция за отдадени или купени скъпи имоти. Ако някой непрекъснато превежда или получава пари от и към чужбина без задоволително обяснение, банките или финансовите институции, през които минават тези преводи, също веднага трябва да подадат сигнал, а данъчните да проверят основанията за превода, както и източника на парите. Любителите на инвестиции в имоти трябва да знаят, че също ще бъдат предмет на особено внимание. Най-вече, ако влагат в имоти, не отчитат никакви доходи от наеми, а част от придобивките биват продавани периодично. Данни за чести сделки от един и същи човек е задължена да подаде Агенцията по вписванията. Застрахователните компании също подават информация, особено ако издават полици за голямо имущество, което принадлежи на един и същи човек или на свързани лица. Снимка: Pixabay", "date": "2018.07.09", "title": "Българи пазаруват в чужбина за над €500 хил.!"}
{"url": "https://www.bgonair.bg/world/2018-07-09/izvedoha-parvite-detsa-ot-peshterata-v-tayland-spasitelnata-operatsiya-prodalzhava", "text": "\r\n Очаква се днес спасителната операция по изваждането на децата от пещерата в Тайланд да продължи.  В неделния ден извадиха четири от 12-те деца. 8 от момчетата и техният треньор все още са под земята, запасите от кислород са изчерпани и сега спасителите очакват доставката на нови животоподдържащи бутилки, за да продължат опасната спасителна акция.  Момчетата и техният треньор по футбол са блокирани под земята от 23 юни. Операцията по изваждането им е особено сложна, тъй като тунелите в пещерата са наводнени, а на места има стеснения, през които може да премине само по един човек.  В момента условията са благоприятни, тъй като валежите в района са спрели и нивото на водата леко е намаляло. A компанията на американския милиардер Илон Мъск изпробва мини подводница за спасяването на децата, блокирани в наводнена пещера в Тайланд. Самият Мъск бликува в Twitter записи на тестовете на алуминиевата подводница, извършвани в плувен басейн в Калифорния.  Ако те преминат успешно, подводницата ще бъде изпратена в Тайланд със 17-часов полет.  Създателят на Tesla и SpaceX стигна до това решение след като изпрати няколко от своите инженери на място в Тайланд, за да помогнат в спасителната операция.", "date": "2018.07.09", "title": "Изведоха първите деца от пещерата в Тайланд, спасителната операция продължава"}
{"url": "https://www.bgonair.bg/bulgaria/2018-07-09/zapochna-obshtestvenata-porachka-za-remonta-na-aytoskiya-prohod", "text": "Започва процедура за рехабилитацията на Айтоския проход, съобщават от Агенцията \"Пътна инфраструктура\" (АПИ). Индикативната стойност на обществената поръчка е 18,7 млн. лева без ДДС, като част от средствата са от ОП \"Региони в растеж\". Айтоският проход е най-удобната и бърза връзка за шофьорите от Варненска област с АМ \"Тракия\", отбелязват от АПИ. След ремонта ще се подобри технико-експлоатационното състоянието на отсечката, ще се осигури оптимална скорост при пътуване и ще се повиши безопасността на движение. Проектът е разделен на два лота, които включват и ремонт на третокласен път между Провадия и Дъскотина. Общата дължина на трасето е малко над 33 километра. Срокът за изпълнение на строителството е 15 месецаЛ Крайният срок за подаване на документите за участие в търга е 10 септември, става ясно още от съобщението на АПИ.", "date": "2018.07.09", "title": "Започна обществената поръчка за ремонта на Айтоския проход"}
{"url": "https://www.bgonair.bg/bulgaria/2018-07-09/sinoptitsite-udalzhiha-ultimatuma-si-pari-ili-prognoza-za-vremeto-do-9-avgust", "text": "Синоптиците удължиха ултиматума си към държавата \"пари или прогноза за времето\" до 9 август. Новините за слънце и дъжд трябваше да спрат днес, но след протести и проява на внимание от властта, те дават още месец време за решаване на проблемите им. Те са финансови – синоптиците настояват бюджетът на НИМХ да бъде изваден от бюджета на БАН, за да могат да разчитат на средствата, нужни за осъществяване на работата им. Работещите в НИМХ искат и допълнителни 1 145 000 лв. до края на годината, за да могат да продължат дейността си. В края на юни просветният министър Красимир Вълчев се срещна с тях и им обеща финансова помощ. Според синоптиците обаче проблемите остават. \"Финансовите проблеми на Националния институт по метеорология и хидрология не са решени, но ултиматумът на синоптиците за спиране на прогнозите за времето е изместен от днес за 9 август\", каза днес Красимир Стоев от института пред БНР, цитиран от  Той обясни, че проблемът на протестиращите синоптици е бил частично решен. \"След срещата с министъра имаше обещания от страна на ръководството на БАН, които още не са изпълнени. Частично са отпуснати около 120 000 лева, които фактически покриват нуждите на института за още месец\", каза Стоев. Той потвърди, че датата на ултиматума \"пари или без прогноза за времето\" от 9 юли се променя на 9 август. \"Положението става доста сериозно и не знам как ще се реши, при условие че обещания има от всички страни, но не се изпълняват, дори обещания, поети от председателя на БАН пред министъра\", каза синоптикът. Стоев обясни, че колегите му ще търсят и преки контакти с правителството и премиера, за да се намери решение на искането на метеоролозите за по-справедливо заплащане на труда им. Снимка: Pixabay", "date": "2018.07.09", "title": "Синоптиците удължиха ултиматума си - \"Пари или прогноза за времето\" до 9 август"}
{"url": "https://www.bgonair.bg/bulgaria/2018-07-09/70-l-nafta-se-izlyaha-ot-zasednala-lodka-na-yuzhniya-plazh-v-kiten", "text": "\r\n Около 70 литра нафта се изляха на Южния плаж в Китен от заседнала моторна лодка. При инцидента няма пострадали.  Капитанът и негов помощник влезли в морето, за да направят пробен курс след ремонт на плавателния съд, но той се напълнил с вода и заседнал в плитчина.  На място незабавно е изпратен екип на Изпълнителната агенция \"Морска администрация\". Разливът е изолиран. Няма опасност за туристите, но те са били помолени да се преместят от района на разлива превантивно.", "date": "2018.07.09", "title": "70 л нафта се изляха от заседнала лодка на Южния плаж в Китен"}
{"url": "https://www.bgonair.bg/bulgaria/2018-07-09/vlak-ubi-vazrasten-mazh-kray-burgas", "text": "Мъж почина, след като е бил блъснат от влак между гара Долно Езерово и разпределителен пост Лозово, съобщават от Областната дирекция на МВР в Бургас.  На 8 юли, около 21.50 ч., във Второ Районно управление - Бургас е получено съобщение за инцидент, при който машинистите на бързия влак, пътуващ от София към Бургас, при навлизане в завой между гара Долно Езерово и разпределителен пост Лозово, забелязали човек, седнал на релсите.  Задействана е аварийната спирачка на влака, но въпреки това композицията не е спряла навреме, пише  .  При извършения оглед не е установена самоличността на загиналия мъж, който е на видима възраст около 60–65 години. Работата по случая продължава от служители на Второ Районно управление – Бургас.", "date": "2018.07.09", "title": "Влак уби възрастен мъж край Бургас"}
{"url": "https://www.bgonair.bg/bulgaria/2018-07-09/sled-obilnite-dazhdove-dva-yazovira-v-plevensko-prelyaha", "text": "Два язовира в Плевенско преляха заради обилните дъждове от последните дни. Наводнени са дворове и мазета на къщи в селата Садовец и Ракита.  Жителите им са в готовност за евакуация ако положението се влоши. В сила са предупреждения за жълт код, взети са необходимите мерки за овладяване на ситуацията, уверяват от отговорните институции.", "date": "2018.07.09", "title": "След обилните дъждове: Два язовира в Плевенско преляха"}
{"url": "https://www.bgonair.bg/bulgaria/2018-07-09/mazh-zagina-pri-pozhar-v-doma-si-v-shabla", "text": "Мъж на 42 години загина при пожар в дома си в Шабла, съобщи директорът на регионалната дирекция \"Пожарна безопасност и защита на населението\" Дарин Димитров. Oгънят е пламнал след късо съединение в електрическата инсталация в къщата. Загиналият е намерен задушен от дима, паднал на земята в съседно помещение, пише  .  При инцидента мъжът най-вероятно е спял. Нанесени са щети на къщата, но пожарникарите са предотвратили разрастването на огъня към две съседни сгради.", "date": "2018.07.09", "title": "Мъж загина при пожар в дома си в Шабла"}
{"url": "https://www.bgonair.bg/bulgaria/2018-07-09/vodolazi-otkriha-tyaloto-na-udavnika-v-r-tundzha", "text": "Водолази извадиха тялото на мъж, който се удави в отводнителен канал на река Тунджа край старозагорското село Розово.  37-годишният мъж отишъл за риба в неделя и не се прибрал. Роднини подали сигнал за изчезването му.  \r\nПолиция открила край брега изоставеното колело на мъжа и принадлежности за риболов.  След половин час претърсване, специален екип водолази откриха тялото на мъжа. Не е ясна причината за падането му във водата.", "date": "2018.07.09", "title": "Водолази откриха тялото на удавника в р. Тунджа"}
{"url": "https://www.bgonair.bg/bulgaria/2018-07-09/razsledvat-smartta-na-ohranitelya-padnal-v-shahta-v-bivshiya-partien-dom", "text": "Прокуратурата разследва смъртта на охранител, открит мъртъв в шахта на строеж в Партийния дом.  Образувано е досъдебно производство за смъртта на 25-годишния Даниел Тасев. Основната версия е че, мъжът по непредпазливост е паднал в шахтата.  Охранителят е открит, след като два дни е издирван от семейството си.  Работел е от две години във фирмата, която пази преустройването на бившия Партиен дом. Шахтата, в която е паднал, е извън обсега на камерите.", "date": "2018.07.09", "title": "Разследват смъртта на охранителя, паднал в шахта в бившия Партиен дом"}
{"url": "https://www.bgonair.bg/bulgaria/2018-07-09/prolivnite-dazhdove-navodniha-glavni-otsechki-okolo-veliko-tarnovo", "text": "\r\n Проливният дъжд създаде проблеми и в района на Велико Търново. Екипи на пожарната часове наред отводняваха пътна отсечка край село Джулюница, който граничи с главния път и ЖП линията София-Варна. Рано тази сутрин водата заля два от коловозите на гарата в селото. Наводнени са частни имоти и ниви.  Придошлите води на местната река създадоха проблеми в района на Павликени, където часове наред пътят между две от селата беше затворен за движение. Автомобилите се пренасочваха по обходен маршрут.", "date": "2018.07.09", "title": "Проливните дъждове наводниха главни отсечки около Велико Търново"}
{"url": "https://www.bgonair.bg/bulgaria/2018-07-09/radiatsiyata-vav-vromos-bila-50-pati-nad-normata", "text": "\r\n Жители на Черноморец на бунт. Тази сутрин те окупираха кметството в курортното градче след информацията, че в залива Вромос радиацията е 50 пъти над нормата.  Днес от Регионалната Здравна Инспекция в Бургас направиха ново замерване. Стойностите, които бяха отчетени са, че тук има радиация 2-3 пъти над тази, която се засича по другите плажове по Южното Черноморие.  Жителите на Черноморец обаче не вярват - те искат независима лаборатория, която да направи измерванията, защото според тях сезонът е пред провал и те са готови на бунт.  \"В залива Вромос няма радиационен фон 50 пъти над нормата, показа измерването. Той варира в много ниски стойности\", каза д-р Георги Паздеров- директор на РЗИ Бургас.  Жителите на Черноморец обаче не вярват на измерванията на здравната инспекция в Бургас и настояват за независима лаборатория. Като тази, която е направили замерване на гама фона в залива преди 8 години.  От здравната инспекция в Бургас правят уточнението, че има риск, ако се почива тук поне два - три месеца.", "date": "2018.07.09", "title": "Радиацията във Вромос била 50 пъти над нормата?"}
