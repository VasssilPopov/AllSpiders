{"url": "https://www.bgonair.bg/economy/2018-07-15/sasht-i-zapadnite-im-sayuznitsi-puskat-na-pazara-petrolnite-si-rezervi", "text": "САЩ и техни западни съюзници обмислят евентуално извънредно пускане на пазара на свои петролни резерви, ако новото производство не може да предотврати ново увеличение на цените, съобщават запознати източници на Wall Street Journal. Администрацията на американския президент Доналд Тръмп активно проучва дали да се обърне към своите резерви, като междувременно продължава да притиска други държави да увеличат производството си, посочват още източниците. Действията на САЩ са част от усилията за поддържането на стабилен петролен пазар на фона на редица проблеми по света с производството на „черно злато“ и нарасналото търсене. Подобно пускане на пазара на обеми от резерва се случва рядко и се възприема като краен вариант. Според източници от администрацията на Тръмп, отпускане на резерви от страна на САЩ ще зависи от рязко увеличаване на цените на петрола сегашните му цени с над 10%. Това също така ще стане и само след потвърждение, че Саудитска Арабия, Русия и другите големи производители не успеят да компенсират загубената продукция във Венецуела и Иран. Четете повече в ", "date": "2018.07.15", "title": "САЩ и западните им съюзници пускат на пазара петролните си резерви?"}
{"url": "https://www.bgonair.bg/bulgaria/2018-07-15/i-dnes-shte-se-radvame-na-slanchevo-i-toplo-vreme", "text": "Днес времето ще е предимно слънчево. Следобед ще се развие купеста облачност, но само на отделни места в планинските и североизточните райони краткотрайно ще превали. Ще продължи да духа слаб до умерен северозападен вятър. Максималните температури ще са между 28 и 33 градуса. Над Черноморието ще е предимно слънчево. Ще духа слаб северозападен вятър. Максимална температура на въздуха ще е 27-30 градуса. Вълнението на морето ще е 1-2 бала. Температурата на морската вода - 25-26 градуса. В планините ще е предимно слънчево, следобед с временни увеличения на облачността. Само на отделни места, главно в Западна Стара планина, краткотрайно ще превали. Ще духа умерен северозападен вятър.", "date": "2018.07.15", "title": "И днес ще се радваме на слънчево и топло време"}
{"url": "https://www.bgonair.bg/bulgaria/2018-07-15/shofyor-zagina-kray-kresna-sled-udar-s-tsisterna", "text": "И днешният неделен ден не се размина без инциденти на пътя. Един човек загина при тежка катастрофа в Кресненското дефиле. Фаталният удар е бил челен - между цистерна и лек автомобил.  На една от късите прави в дефилето колата е навлязла в насрещното движение и се е блъснала в идващия товарен автомобил. Шофьорът на автомобила е загинал на място.  Катастрофата предизвика 10-километрова колона от камиони и коли в посока Кулата. Много от шофьорите се отказаха да чакат и се върнаха към Симитли, откъдето се отправиха към другия граничен пункт \"Илинден-Ексохи\". В ранния следобед три часа след катастрофата движението беше възстановено, а трафикът по пътя за Гърция стана изключително натоварен. По-рано през деня мъж и 11-годишно момче бяха откарани в болница след тежка катастрофа на автомагистрала \"Хемус\"- при тунела Витиня в посока София.  По първоначални данни автомобил с румънска регистрация се е блъснал в мантинелата. Пострадали са шофьорът на колата и детето, което го придружавало.", "date": "2018.07.15", "title": "Шофьор загина край Кресна след удар с цистерна"}
{"url": "https://www.bgonair.bg/economy/2018-07-15/zhilishtata-v-sofiya-poskapvat-po-barzo-ot-tezi-v-san-frantsisko", "text": "\r\n София е сред 20-те града с най-бързо поскъпнали жилища в света. Това показва международен доклад на британска компания.  От няколко месеца купувачът Елена Янкова прекарва всеки свободен час в търсене на ново жилище. Търси тристаен апартамент в южните квартали на града. Готова е да отдели около 100 000 евро. Брокери пък обясняват, че често очакванията и реалността се разминават. Само за една година апартаментите и къщите в столицата ни са поскъпнали с над 11%. Така София се нарежда на 18-о място по ръст на цените на жилищата в света – преди Сан Франциско.  В момента за двустаен апартамент в столицата трябва да си отделим между 75 и 95 хил. евро в зависимост от квартала. За тристаен апартамент цените могат да надхвърлят 130 хил. евро.", "date": "2018.07.15", "title": "Жилищата в София поскъпват по-бързо от тези в Сан Франциско"}
{"url": "https://www.bgonair.bg/world/2018-07-15/avtobus-uvisna-zastrashitelno-ot-mosta-na-bulevard-v-madrid", "text": "\r\n Автобус увисна от моста на централен булевард в Мадрид, след като шофьорът загубил контрол и се ударил странично в мантинелата. Инцидентът е станал малко преди 6 часа сутринта местно време.  Шофьорът е леко ранен, но други пострадали няма, тъй като автобусът, нает за фестивала Мад Куул, тъкмо е оставил участниците в музикалното събитие на площад Кастия.  За изваждането на шофьора се е наложила намесата на пожарникари. Те обезопасили и електрическата система на автобуса, който се движи на газ.  Инцидентът сериозно е затруднил трафика в района. Води се разследване за причините.", "date": "2018.07.15", "title": "Автобус увисна застрашително от моста на булевард в Мадрид"}
{"url": "https://www.bgonair.bg/world/2018-07-15/20-godini-po-kasno-frantsiya-otnese-harvatiya-i-sedna-na-futbolniya-tron", "text": "\r\n Франция е новият световен шампион по футбол! В истинско зрелище \"петлите\" надиграха с 4:2 Хърватия на стадион \"Лужники\" в Москва и 20 години по-късно отново седнаха на футболния трон. През 1998 година Франция стана световен шампион за пръв път, надигравайки Бразилия с 3:0 на финала в Париж. Хърватите започнаха мача по-активно и имаха преимущество в първите минути, но стигнаха само до няколко разбърквания пред френската врата. Франция обаче първа нанесе своя удар в 18-ата минута. След спорно нарушение срещу Антоан Гризман се стигна до автогол. Героят за Хърватия срещу Англия Марио Манджукич прати с глава топката в собствената си врата. Отговорът на Хърватия не закъсня и само 10 минути по-късно Иван Перишич направи безпомощен вратаря Юго Лорис със силен удар с левия крак. В 38-ата минута дойде и най-спорната ситуация в мача, при която главният съдия отсъди дузпа за Франция след намесата на видео асистент рефера. Иван Перишич игра с ръка в наказателното поле на Хърватия, а Гризман не остави шансове на вратаря Субашич с елегантно изпълнение от бялата точка и отново изведе Франция напред - 2:1. Хърватия можеше да изравни само две минути след началото на втората част, но Лорис изби с върха на пръстите си силен удар на Анте Ребич. Почти веднага след това Субашич отрази с крак шут на младата звезда на Франция Килиан Мбапе. Последва нахлуване на фенове на терена, което спря срещата за 2-3 минути, но стюардите реагираха бързо и изведоха провинилите се привърженици от терена. Франция нанесе много тежък удар по хърватските амбиции с гол на Пол Погба в 59-ата минута. Мбапе изпрати хърватите в нокаут 6 минути по-късно със страхотен изстрел извън наказателното поле. Френският вратар обаче върна интригата в мача с изключително груба грешка, която позволи на Манджукич да намали на 4:2. Това се оказа и последният по-интересен момент във финала, тъй като до края на мача хърватите не успяха да застрашат по-сериозно френската врата. По този начин Франция заслужено спечели втора световна титла в своята история, а приказката за Хърватия приключи със сребърните медали, които са и най-големият успех във футболната история  на страната . А в Париж еуфория и много настроение след победата. Стотици хиляди фенове на френския национален отбор се събраха в центъра на града.", "date": "2018.07.15", "title": "20 години по-късно: Франция отнесе Хърватия и седна на световния футболен трон!"}
{"url": "https://www.bgonair.bg/reportazhi/2018-07-15/smyanata-na-vremeto-unishtozhi-rekoltata-ot-kaysii-v-silistrensko", "text": "\r\n Рязката смяна на времето и юнските градушки унищожиха голяма част от реколтата от кайсии в Силистренско. Земеделците се оплакват, че тазгодишната реколта е една пета от миналогодишната. Заради рязкото застудяване много от кайсиевите дръвчета не оцеляха. Температурите обаче не са най-голямото изпитание пред производителите на кайсии. Най-трудно остава намирането на работна ръка.  Срещаме се с Раим Салиев - един от малкото берачи. \"То от нашите повечето, от ромите, всички са в чужбина, но има и които са тук, но не им се работи. Там е цялата работа, че човек когато не му се работи, не може да изкара\", обясни той. А в последно време не българските, а румънските търговци купуват най-много от вкусните силистренски кайсии.", "date": "2018.07.15", "title": "Капризите на времето унищожиха реколтата от кайсии в Силистренско"}
{"url": "https://www.bgonair.bg/world/2018-07-15/pishtni-praznenstva-vav-frantsiya-za-denya-na-bastiliyata", "text": "\r\n Пищно светлинно шоу озари небето над Париж по повод националния празник на Франция. Красиви фойерверки бяха изстреляни от Айфеловата кула.  А по-рано вчера Денят на Бастилията беше отбелязан с пищен военен парад. На събитието присъстваха над 1 милион души.", "date": "2018.07.15", "title": "Пищни празненства във Франция за Деня на Бастилията"}
{"url": "https://www.bgonair.bg/bulgaria/2018-07-15/stopani-veterinari-polititsi-bitkata-s-chumata-i-chuvstvata-na-horata-ne-stihva", "text": "\r\n Продължава битката с чумата по животните в Ямболско. Тази нощ доброволчески групи пазиха стопанствата в село Шарково, където трябваше да продължи умъртвяването на животните.  Още от 6 часа сутринта трийсетина защитници на заплашените от евтаназия животни навлязоха в селски стопанства и ги освобождаваха, за да не бъдат ликвидирани. Последният в списъка двор е на баба Дора. Родолюбците влизат и в нейното стопанство, за да освободят овцете и козите ѝ. Старата жена се опитва да изкара от собствеността си жените с ризи на шевици и ги моли да я оставят на мира. Те от своя страна я приканват да не допуска ветеринарите в дома си и да пусне добитъка на свобода. Свещеник хвърля табела, на която пише, че църквата в селото е съградена с европейски пари, и върху нея започва да се играе хоро. Идват и политиците. Уверяват, че не искат да яхнат недоволството. ", "date": "2018.07.15", "title": "Стопани, ветеринари, политици... Битката с чумата и болката на хората не стихва"}
{"url": "https://www.bgonair.bg/world/2018-07-15/politsay-zastrelya-mazh-v-chikago-posledvaha-sblasatsi", "text": "Протест в Чикаго и сблъсъци с органите на реда, след като снощи полицай простреля мъж в квартала \"Саут сайд\". Четирима протестиращи са арестувани и няколко полицаи са леко ранени при сблъсъците, избухнали след инцидента, съобщи началникът на патрулите в Чикаго на пресконференция.  Той добави, че събралите се след инцидента са станали агресивни, хвърляйки бутилки и скачайки по полицейски автомобил. Няколко патрулни автомобила са повредени, уточни той, цитиран от световните агенции. Говорителят на чикагската полиция Антъни Гулиелми съобщи, че инцидентът се е случил, когато патрулиращи в квартала полицаи са опитали да разпитат мъж, който е изглеждал въоръжен. На мястото на стрелбата е открито оръжие, но не е ясно дали мъжът го е държал в ръка, когато е бил застрелян. По-късно на мястото на стрелбата се е стигнало до сблъсък между протестиращи и полицаи с палки.", "date": "2018.07.15", "title": "Полицай застреля мъж в Чикаго, последваха сблъсъци"}
{"url": "https://www.bgonair.bg/world/2018-07-15/shtastliviyat-putin-svetovnoto-razbi-antiruskite-mitove", "text": "Руският президент Владимир Путин заяви, че световният шампионат по футбол не само е бил успешен, но и е разбил антируските митове и предубеждения. \"С нетърпение чакаме мача, който ще определи лидера на световния футбол. Но същевременно сме и тъжни, че грандиозният спортен празник, който ни подари толкова много позитивни емоции, ярки впечатления и нови приятели, е към своя край. Русия отговорно се подготвяше за шампионата и ние искрено се радваме, че той беше успешен и обедини милиони хора около футбола\", заяви Путин. Путин каза още, че всички любители на футбола, които биха искали да останат в Русия по-дълго време, за да опознаят страната по-добре, ще получат на място удължаване на визите, съобщи БНР. От своя страна президентът на ФИФА Джани Инфантино благодари на руския президент за организацията.", "date": "2018.07.15", "title": "Щастливият Путин: Световното разби антируските митове "}
{"url": "https://www.bgonair.bg/world/2018-07-15/burni-praznenstva-v-makedoniya-sled-pokanata-ot-nato", "text": "Правителството в Македония организира масови празненства по повод поканата за присъединяване, която НАТО отправи по-рано тази седмица към страната.  Най-масови бяха празненствата в столицата Скопие, но празнуващи хора излязоха по улиците на още 15 македонски града.  Премиерът Зоран Заев се присъедини към тържествата в Битоля и заяви, че страната е заслужила да празнува и че поканата за членство на НАТО и датата за преговори с ЕС са бъдещето на страната.  Външният министър Никола Димитров празнува заедно с множеството в Скопие.", "date": "2018.07.15", "title": "Бурни празненства в Македония след поканата от НАТО"}
{"url": "https://www.bgonair.bg/bulgaria/2018-07-15/shefat-na-babh-s-ostavka-v-dzhoba-zaradi-skandala-s-zhivotnite", "text": "\r\n Изпълнителният директор на Българската агенция по безопасност на храните (БАБХ) д-р Дамян Илиев заяви, че ще си подаде оставката, ако тя му бъде поискана. Причината - скандалът с умъртвяването на животни заради чума в Ямболско. По въпроса с евтаназията на животните все още се търси окончателно решение. До този момент бяха умъртвени около 4 хил. домашни животни. А тази нощ доброволчески групи пазиха стопанствата в село Шерково, където трябваше да продължи умъртвяването на животните. \"Дошли хора да защитават фермерите да не им бъдат убити животните. Вярно е, че това са страшни икономически загуби, обаче зад нас стоят 1,3 млн. животни в цялата страна. Ако си позволим да не изпълняваме мерките така, че да гарантираме здравето на останалите животни и да се повлияем... Аз не мога да го направя\", заяви изп. директор на БАБХ на извънреден брифинг.", "date": "2018.07.15", "title": "Шефът на БАБХ с оставка в джоба заради скандала с животните"}
{"url": "https://www.bgonair.bg/world/2018-07-15/ogromen-aysberg-zastrashava-seltse-v-grenlandiya", "text": "Огромен айсберг приближава малко селце на западния бряг на Гренландия. Издадено е предупреждение към местните жители, тъй като леденият къс може да предизвика опасна приливна вълна, ако се разпадне. Полицията е в повишена готовност. В близост до населеното място със 170 жители е изпратен хеликоптер, който да помага при нужда, съобщи БНР. Плаващите айсберги са често срещана гледка на север, но местните споделят, че този е най-големият, който някога са виждали.", "date": "2018.07.15", "title": "Огромен айсберг застрашава селце в Гренландия"}
{"url": "https://www.bgonair.bg/world/2018-07-15/rusiya-frantsiya-i-harvatiya-golemite-pechelivshi-ot-mondiala", "text": "\r\n Броени часове остават до финала на най-гледаното спортно събитие – Световното първенство. Отборите на Франция и Хърватия се изправят един срещу друг в битка за трофея. В навечерието на финала руският президент Владимир Путин и президентът на ФИФА Джани Инфантино присъстваха на балет в Болшой театър в Москва.  А според експерти домакинът Русия също е победител, тъй като даде възможност на страната да покаже своята страст и приятелско отношение. Цял месец Червеният площад в Москва беше изпълнен с ентусиазирани футболни фенове от цял свят.  В Хърватия еуфорията е огромна. Без значение дали ще спечели или загуби, страната написа славна страница в спортната си история, достигайки до финала. Улиците в столицата Загреб се превърнаха в море от червено и бяло. Местните превърнаха успеха си в търговска марка, а туристите, които носят основна част от приходите на страната, се увеличиха многократно. ", "date": "2018.07.15", "title": "Русия, Франция и Хърватия - големите печеливши от Мондиала"}
{"url": "https://www.bgonair.bg/world/2018-07-15/reshitelen-sblasak-frantsiya-ili-harvatiya-koy-shte-sedne-na-futbolniya-tron", "text": "\r\n Последен ден от 21-вото Световно първенство по футбол. Днес от 18 часа на стадион \"Лужники\" в Москва Франция и Хърватия излизат един срещу друг в битка за световната титла. Точно 20 години след най-доброто си представяне на световни първенства Франция и Хърватия отново са на върха. Преди точно две десетилетия \"петлите\" вдигнаха световната купа на своя земя, а \"шахматистите\" записа четвърто място в дебютното си участие на Мондиал. Хърватите са сочени за аутсайдер в днешния финал, не само заради липсата на опит в подобни битки, а и заради умората от трите 120-минутни мача, които изиграха след груповата фаза на турнира. За Франция това е трето участие в решителния двубой от световно първенство. Френските медии не очакват промени в състава в сравнение с полуфиналния сблъсък срещу Белгия.", "date": "2018.07.15", "title": "Решителен сблъсък: Франция или Хърватия - кой ще седне на футболния трон"}
{"url": "https://www.bgonair.bg/world/2018-07-15/karvava-godishnina-2-godini-ot-opita-za-prevrat-v-turtsiya", "text": "Турция отбелязва две години от опита за преврат. В нощта на 15 юли 2016 година турски военни обявиха, че са взели властта в страната, за да запазят демокрацията.  Беше обявено военно положение. Часове по-късно метежът беше обявен за неуспешен. 250 души загинаха при опита за преврат, а над 2000 бяха ранени.  Последваха чистки и преследвания. Хиляди бяха обявени за съучастие в опита за преврат. След пуча в страната извънредното положение на няколко пъти беше удължавано.  Очаква се на 18 юли то да бъде отменено, като част от предизборните обещания на президента Реджеп Ердоган.", "date": "2018.07.15", "title": "Кървава годишнина: 2 години от опита за преврат в Турция"}
