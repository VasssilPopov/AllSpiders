{"url": "https://www.bgonair.bg/world/2018-10-05/nad-1500-sa-veche-zhertvite-na-moshtniya-trus-i-tsunamito-v-indoneyai-ot-minalata-sedmitsa", "text": "Жертвите на мощния трус и последвалото го цунами в Индонезия от миналата седмица достигнаха 1560 души. Очаква се броят на загиналите и ранените да нарасне, предупредиха властите на остров Сулавеси. Надеждите, че под останките на рухналите сгради ще бъдат открити живи хора намаляват с всеки изминал ден, въпреки, че спасителни екипи продължават търсенето. Международната общност изпрати средства, продукти от първа необходимост и екипи, които да помогнат при справянето с кризата. Около 20 000 оцелели се нуждаят от спешна помощ. Те са загубили домовете си и спят в палатки. По последни оценки най-малко 70 000 сгради са напълно разрушени.", "date": "2018.10.05", "title": "Над 1500 са вече жертвите на мощния трус и цунамито в Индонезия от миналата седмица"}
{"url": "https://www.bgonair.bg/bulgaria/2018-10-05/po-zapoved-na-porozhanov-veche-mogat-da-se-lovyat-divi-svine", "text": "Падат ограниченията за лов на диви свине. Заповедта е на министъра на земеделието, храните и горите Румен Порожанов.  Промяната се прави заради взетите над 1000 проби от диви прасета и отрицателните проби за африканска чума. В зоните в близост до границата с Румъния ще се допуска провеждането на така наречените тихи гонки без кучета, считано от този уикенд.  Във връзка с приключването на активния летен туристически сезон, отпадат и ограниченията около морските курорти.  В районите по река Дунав, срещу които няма установени огнища на чума в Румъния, ще се допуска провеждането на стандартни гонки на диви свине с кучета.", "date": "2018.10.05", "title": "По заповед на Порожанов: Вече могат да се ловят диви свине"}
{"url": "https://www.bgonair.bg/economy/2018-10-05/samo-za-6-godini-razhodite-na-noi-za-bolnichni-sa-skochili-dvoyno", "text": "От 2011 до 2017 г. разходите за изплащане на парични обезщетения за временна неработоспособност поради общо заболяване от Държавното обществено осигуряване (ДОО) са се увеличили двойно - от 256,4 млн. лв. на 508,9 млн. лв. Това сочи анализ, който се основава на данни от информационната система на Националния осигурителен институт (НОИ) за изплащаните парични обезщетения и помощи по Кодекса за социално осигуряване (КСО)*, а данните за размера на разходите за парични обезщетения са на база касовия отчет за изпълнението на Консолидирания бюджет на държавното обществено осигуряване. Разходите за парични обезщетения за временна неработоспособност поради общо заболяване през 2017 г. са 508,9 млн. лв., показват данните на база касов отчет за изпълнението на консолидирания бюджет на ДОО. В сравнение с 2011 г., когато са изплатени парични обезщетения за 256,4 млн. лв., нарастването е почти два пъти. През миналата година най-много пари са изплатени за обезщетения поради общо заболяване (421,4 млн. лв.), като покачването спрямо 2011 г. (210,3 млн. лв.) отново е с около 100%. Следващата по големина група разходи е за парични обезщетения поради нетрудови злополуки и карантина, при които също се отбелязва значителен ръст (91,6%). Върху нарастването на разходите съществено влияние оказва и ръстът на осигурителния доход, върху който се осигуряват лицата за риска „общо заболяване и майчинство“ и който служи за база при изчисляването на обезщетенията. Неговият размер се е увеличил с 40,7% (от 599,05 лв. през 2011 г. на 843,02 лв. през 2017 г.). Броят на начислените дни за временна неработоспособност поради общо заболяване отбелязва съществен ръст за периода 2011-2017 г. Нарастването на дните, които са за сметка на ДОО, е с цели 45,3%, като от 11 957,3 хиляди през 2011 г. те достигат 17 375,9 хиляди през 2017 г.. Броят на дните, които са за сметка на работодателите, също се увеличава - от 4041,8 хиляди през 2011 г. на 5397,5 хиляди шест години по-късно. Увеличението е от 33,5%. За разглеждания период средната продължителност на един болничен лист, по който има плащане на обезщетение от ДОО, е с динамични стойности, като общо за периода бележи ръст от 0,37 дни - от 8,18 дни през 2011 г. до 8,55 дни през 2017 г. Разходът, който се пада на едно лице с парично обезщетение за временна неработоспособност поради общо заболяване за цялата 2017 г., е 572,97 лв. Спрямо предходната година, когато той е 536,67 лв., размерът му е по-висок с 6,8%, а спрямо началото на разглеждания период нарастването е с 49,1%. Същевременно ръст от 32% отбелязва и среднодневният начислен размер на обезщетението – при 21,58 лв. през 2011 г. през миналата той достига 28,48 лв. За миналата година са начислени парични обезщетения за временна неработоспособност поради общо заболяване по 2 031 997 болнични листове. От тях 1 401 886 (69,0%) са първични болнични листове и 630 111 (31,0%) продължение на болничен лист. В сравнение с 2016 г. общият брой на болничните листове, по които са начислени обезщетения, е нараснал с 3,2%. Общо начислените дни за временна неработоспособност поради общо заболяване за сметка на ДОО през 2017 г. са 17 375,9 хиляди, като увеличението им спрямо 2016 г. е 3,3%. За сметка на осигурителите, които изплащат първите три работни дни от временната неработоспособност поради общо заболяване, начислените дни са 5397,5 хиляди, като техният брой е с 0,6% повече спрямо предходната година. Броят на лицата, на които през 2017 г. е начислено поне едно парично обезщетение, е приблизително 863,8 хил. лица*. Техният брой е нараснал с 2,5% спрямо предходната година.  Средномесечно са начислявани обезщетения за около 167 хил. лица, от които 41,0% са мъже и 59,0% – жени. Разпределението по възрастови групи и пол показва, че в групата на жените с най-висок дял (25,7%) са тези на възраст от 35 до 44 г., следвани от групата на 45-54-годишните (24,1%). При мъжете сред получателите на парични обезщетения преобладават 45-54-годишните и 55-64-годишните – съответно 24,7% и 24,5% от общия брой на мъжете. През 2017 г. са начислени общо 17 375,9 хиляди дни за временна неработоспособност поради общо заболяване за сметка на държавното обществено осигуряване. От тях 57,9% са на жени и 42,1% – на мъже. Групирането по пол и възраст показва, че от общия брой дни за временна неработоспособност на жени с най-голям дял (24,9%) са лицата във възрастовата група 25-34 г., което основно се дължи на ползваните дни за временна неработоспособност поради гледане на болен член на семейството. При мъжете 29,4% от всички дни във временна неработоспособност са при лица във възрастовата група 55-64 г. Най-много лица са с начислено обезщетение за временна неработоспособност поради общо заболяване през януари, отчита месечната динамика при броя на лицата с парично обезщетение през 2017 г. През първия месец на годината броят им е 211 973, което е с 26,6% повече от средномесечните резултати за годината. Най-нисък е броят на лицата през месеците май (146 804) и декември (147 126). Данните показват, че броят на лицата на месечна база варира, като в месеците с повишена сезонна заболеваемост – януари, февруари, март, октомври и ноември, стойността му надвишава средномесечните резултати за годината. *Данните са към 30.04.2018 г. **Делът на обезщетенията при временно намалена работоспособност (трудоустрояване) е много малък.", "date": "2018.10.05", "title": "Само за 6 години: Разходите на НОИ за болнични са скочили двойно"}
{"url": "https://www.bgonair.bg/economy/2018-10-05/sasht-i-kanada-se-sporazumyaha-za-osavremenyavaneto-na-nafta", "text": "След трудни и дълги преговори САЩ и Канада се споразумяха за осъвременяване на Северноамериканското споразумение за свободна търговия (НАФТА) и запазването му като тристранен пакт с Мексико, който може да бъде подписан през ноември, съобщиха от  Така в бъдеще ще има тристранно споразумение с Мексико. Съединените щати и Мексико вече постигнаха в края на август предварителна договорка за ново споразумение за търговия и обявиха, че в случай на провал на останалите преговори ще запазят двустранното споразумение в сила. Американският президент Доналд Тръмп постави споразумението под въпрос и започна да го предоговаря, защото се оплака от дискриминация срещу Съединените щати. Преговорите за нов вариант на споразумението стартираха преди повече от година и през последните месеци многократно изпадаха в задънена улица, а спорове имаше преди всичко между Съединените щати и Канада. Сред проблемите е и фактът, че Отава предпазва своите млекопроизводители с високи защитни мита.  Сделката ще включва допълнителни споразумения за квоти за Мексико и Канада, които ще защитят текущия им износ на автомобили, както и бъдещото производство от митата, които Тръмп заплашва да наложи, заяви един от служителите на Белия дом, но отказа да коментира спецификата. Митата върху стоманата и алуминия, които Тръмп наложи върху двете страни по-рано тази година, остават в сила и ще бъдат преразгледани отделно, твърдят официални лица. Засега обаче няма времеви график за евентуалното премахване на тези мита. Американският търговски представител Робърт Лайтхайзър и канадският външен министър Кристия Фриланд заявиха в съвместно съобщение, че новото споразумение гарантира по-свободни пазари, по-справедлива търговия и силен икономически растеж в региона. ", "date": "2018.10.05", "title": "САЩ и Канада се споразумяха за осъвременяването на НАФТА"}
{"url": "https://www.bgonair.bg/world/2018-10-05/nobelovata-nagrada-za-mir-otide-pri-denis-mukvege-i-nadya-murad", "text": "\r\n Лекарят от Конго Денис Муквеге и избягалата от Ислямска държава сексробиня - сега обществена застъпничка - Надя Мурад са тазгодишните носители на Нобеловата награда за мир. Те са отличени за борбата им против сексуалното насилие като оръжие във военните конфликти. Сред претендентите за престижното отличие бяха още папа Франциск, американският президент Доналд Тръмп, лидерите на Северна и Южна Корея – за дипломатическите им усилия за решаване на конфликта на Корейския полуостров. Другите номинирани за престижното отличие бяха още германският канцлер Ангела Меркел, съпругата на актьора Джордж Клуни – Амал, радетелят за свободата на словото в Турция - журналистът Джан Дюндар.", "date": "2018.10.05", "title": "Нобеловата награда за мир отиде при Денис Муквеге и Надя Мурад"}
{"url": "https://www.bgonair.bg/world/2018-10-05/tezhki-navodneniya-v-italiya-zaradi-prolivni-dazhdove", "text": "Тежки наводнения в Италия заради проливните дъждове, които се изливат над южната част на страната през последните дни.  Най-сериозна е ситуацията в град Катания, където улиците се превърнаха в реки. Десетки автомобили са под вода. Училищата и офисите в града ще останат затворени до нормализирането на обстановката.  Синоптиците предупредиха, че валежите постепенно ще се преместват от Южна към Северна Италия и ще отслабнат. ", "date": "2018.10.05", "title": "Тежки наводнения в Италия заради проливни дъждове"}
{"url": "https://www.bgonair.bg/world/2018-10-05/kola-pomete-peshehodtsi-v-berlin-na-shofyora-mu-stanalo-losho", "text": "Кола се вряза в група хора в централния берлински квартал \"Шарлотенбург\", след което се удари в сграда, съобщава \"Берлинер цайтунг\". По данни на изданието при инцидента са пострадали най-малко шестима души.  Причината за катастрофата вероятно са здравословни проблеми на водача, няма основания да се говори за терористична дейност, заявиха от полицията. Уточнява се, че превозното средство е ударило хора, които са били в заведение. Най-малко двама души са пострадали сериозно и са настанени в болница, пише \"Фокус\".", "date": "2018.10.05", "title": "Кола помете пешеходци в Берлин, на шофьора му станало лошо"}
{"url": "https://www.bgonair.bg/world/2018-10-05/302-dushi-byaha-arestuvani-v-sasht-zaradi-nezakonen-protest", "text": "Полицията във Вашингтон арестува 302 души заради незаконен протест пред Капитолия срещу номинацията на Брет Кавано за върховен съдия. Митинг се проведе и пред небостъргача Тръмп Тауър в Ню Йорк. Повод за новите демонстрации срещу 53-годишния Кавано, който бе предложен за поста от президента Доналд Тръмп, стана докладът на ФБР относно обвиненията в изнасилване на няколко жени срещу съдията. Самият Кавано отрече обвиненията и ги обясни като акция срещу самия Тръмп. Сенатска комисия изслуша съдията и жените, които повдигнаха обвинения срещу него. \r\nСпоред заключенията на ФБР обаче няма доказателства съдията да е виновен и Сенатът насрочи гласуването на кандидатурата му за днес.", "date": "2018.10.05", "title": "302 души бяха арестувани в САЩ заради незаконен протест"}
{"url": "https://www.bgonair.bg/world/2018-10-05/cherna-gora-vavezhda-globa-do-20-000-evro-za-tezi-koito-ne-stavat-na-himna", "text": "Тези, които не стават на крака при изпълнението на черногорския химн, ще плащат глоба от 300 до 2000 евро, предвижда проект за изменения в закона за държавните символи и Деня на държавността, който бе одобрен от черногорското правителство, предаде Танюг.  Министърът на културата Александър Богданович съобщи след заседание на правителството вчера, че с измененията се въвежда задължително поставяне на държавния флаг на сградите на местните органи на властта и държавните учреждения. Законопроектът предвижда и задължително ставане на крака при изпълнение на химна, пише  . За нарушение на новите разпоредби са предвидени глоби от 300 до 20 000 евро за юридически лица и от 300 до 2000 евро за физически лица.", "date": "2018.10.05", "title": "Черна гора въвежда глоба до 20 000 евро за тези, които не стават на химна"}
{"url": "https://www.bgonair.bg/sutreshen-blok/2018-10-05/gaz-politika-i-energiyni-proekti-vazmozhna-li-e-emantsipatsiya-na-balgariya-ot-moskva", "text": "\r\n Владимир Путин отправи остри думи към България заради спирането на \"Южен поток\". \"Европа не трябва да проявява слабост и да пренебрегва енергийните си интереси\", заяви руският президент в Санкт Петербург след срещата си с австрийския премиер Себастиан Курц. Двамата бивши енергийни министри на България Делян Добрев и Драгомир Стойнев влязоха в спор защо е спрян \"Южен поток\". И двамата обаче, отричат външен натиск. Енергийният експерт проф. Боян Чуков коментира в студиото на  , че е нормално да отричат, но според него и двамата имат вина за спирането на енергийните проекти в страната. \"Приказките за лоялност, за цивилизационен избор на България, за лоялен член и т.н. всичко това важи, но аз питам какво правим 2019-2020 година, когато балканското направление на украинския транзит приключи, а ние нямаме в момента договорено нищо\", подчерта той. Проф. Чуков настоя още, че руският газ няма алтернатива поне в следващите 8 години. Бившият ни посланик в САЩ Елена Поптодорова пък беше категорична, че забележките на Путин са ясно доказателство за тактиката на Москва да разделя Европа. Според нея целта на Владимир Путин е да има по-голямо влияние на Балканите, а според нея има разлика между това как у нас се отстояват национални интереси и как други страни са го направили. Поптодорова е категорична, че нито едно българско правителство не е отстоявало този български интерес по отношение на Русия от много години.  \"България няма нужда да води антируска политика, Русия е много важен партньор, България трябва да се еманципира. Това до ден днешен не се е случило\", настоя бившият ни посланик в САЩ пред  . Елена Поптодорова разкритикува управляващите, че не са реагирали на думите на Владимир Путин.", "date": "2018.10.05", "title": "Газ, политика и енергийни проекти: Възможна ли е еманципация на България от Москва?"}
{"url": "https://www.bgonair.bg/bulgaria/2018-10-05/deloto-sreshtu-direktora-na-bnt-zapochna-makar-i-toy-na-otsastvashe", "text": "Делото срещу генералния директор на БНТ Константин Каменаров тръгна, макар и в негово отсъствие.  Той е подсъдим за шофиране в нетрезво състояние. През юни 2016 г. Каменаров е спрян за проверка, а пробата му с дрегер отчела 1,6 промила.  Миналата година Софийският районен съд му наложи условна присъда от 1 година и 3 месеца затвор. По закон членовете на управата на националната телевизия не могат да бъдат осъждани.  Ако втората инстанция потвърди присъдата, Каменаров ще трябва да напусне поста си. Днес съдът изиска справка от болница заради разминаване между датата, на която е взета кръвната проба и тази, която е отразена в протокола. Делото продължава през ноември.", "date": "2018.10.05", "title": "Делото срещу директора на БНТ започна, макар и той да отсъстваше"}
{"url": "https://www.bgonair.bg/denqt-on-air/2018-10-05/maksimalniyat-osiguritelen-prag-skacha-kak-shte-se-otrazi-na-pensiite", "text": "\r\n Какъв ще е ефектът от увеличения максимален осигурителен доход? Промяната ще доведе до по-висок таван на пенсиите. Властта предвижда минималната пенсия догодина да скочи с 4,6% по швейцарското правило. Сега тя е 207 лева, а аритметиката показва, че тя ще се увеличи до 216 лв. и 52 стотинки. \"Говорим максималният осигурителен праг да бъде покачен на 3000 лв. от 2600 лева. Проведени са разговори, но нека не избързваме. От догодина разчетите показват, че фонд \"Работна заплата\" може да се повиши. Но няма да е 10% на калпак увеличението. Миналата година приоритетно заложихме на учителите и отбраната. Доходите на заетите в частния сектор се вдигат всяка година\", отбеляза депутатът от ГЕРБ Александър Иванов. Народният представител уточни в студиото на \"Денят ON AIR\", че увеличението на учителите ще бъде с 20%. \"Надяваме се така да няма липса на кадри повече в сектора. Догодина началната заплата за млад учител ще бъде над 1000 лева\", заяви гостът.  \"Таванът на пенсиите ще се вдигне до 1200 лева. Вдигайки тавана, от тези 60 000 души, които не получават пълния размер на пенсиите си – 40 хил. от тях ще могат да взимат пълната си пенсия. Парите, които се генерират в момента за пенсиите не достигат всички да взимат тавана. Тези, които не са допринесли толкова много за осигуряването, няма как да получат максимална пенсия. Средствата трябва да бъдат разпределени честно\", подчерта Иванов пред Bulgaria ON AIR.   Депутатът коментира и протестите на майките на деца с увреждания. Според него никой не е лъгал майките. \"Има обещания. Не всички проблеми се решават с пари. Законопроектите за хората с увреждания ще бъдат приети максимално бързо\", поясни той.   За финал на разговора Александър Иванов зави, че партията му не се притеснява от третия вот на недоверие, който БСП готвят да внесат сами. \"Това е работата на опозицията. Тя трябва да цели да се покажат слабостите на управлението. Това не успяхме да го видим в предните дебати. Управлението ни с \"Обединени патриоти\" е стабилно\", категоричен бе политикът.", "date": "2018.10.05", "title": "Максималният осигурителен праг скача: Как ще се отрази на пенсиите?"}
{"url": "https://www.bgonair.bg/bulgaria/2018-10-05/veche-i-podgotovkata-za-krazhba-na-koli-stava-prestaplenie", "text": "\r\n Три години затвор за подготовка за кражба на кола, предвиждат промени в Наказателния кодекс. Измененията бяха одобрени от правителството.  Досега в Наказателния кодекс нямаше текстове за подготовка на кражба на автомобили. Според промените обаче - намерението за кражба на кола вече ще е престъпление. Адвокатът Людмил Рангелов разказва, че промените могат да доведат до присъди в случаите, в които автокрадците се възползват от вратички в закона и излизат от ареста заради липса на достатъчно доказателства. Всяко събиране и притежание на специализирана техника за кражба на автомобили става подсъдно. При съвременните автомобили отключването изисква доста специална техника.  Подготовката, търсенето и намирането на такава техника вече може да бъде квалифицирано като приготовление и да бъде санкционирано. Очаква се в най-скоро време измененията да влязат за обсъждане в парламента.", "date": "2018.10.05", "title": "Вече и подготовката за кражба на коли става престъпление!"}
{"url": "https://www.bgonair.bg/denqt-on-air/2018-10-05/prof-stoyan-denchev-krasimir-vlahov-e-chovek-s-praktika-profesionalist-e", "text": "\r\n Красимир Влахов е новото попълнение в Kонституционния съд. Всички, без БСП, днес подкрепиха кандидатурата, издигната от ГЕРБ и \"Обединени патриоти\". За него гласуваха още ДПС и \"Воля\". Красимир Влахов беше председател на Софийския районен съд, през 2012 година стана заместник-председател на Върховния касациоенен съд, но по-късно подаде оставка и остана обикновен магистрат. \"Още когато беше издигната кандидатурата му за конституционен съдия останах доста приятно изненадан. Казах си, че най-сетне партизанщината е загърбена, тъй като той е човек, който има доста практика, изключителен професионалист е и не на последно място - той е честен\", коментира в студиото на  ректорът на УНИБИТ проф. Стоян Денчев. Той допълни още, че се надява подобен избор на качествени кадри, да стане практика в България.  \"Тогава, когато за ключови позиции се избират професионалисти, нещата изглеждат по съвсем различен начин\", допълни още проф. Денчев. А въпреки широката подкрепа от депутатите за Красимир Влахов и признаването на авторитета му, днес в Народното събрание отново имаше скандали и обвинения между ГЕРБ и БСП. Причината за тях стана решението на социалистите да не излъчат свой кандидат и да не подкрепят Влахов. Първоначално от БСП имаха намерение да номинират Янаки Стоилов, но по-късно, той се отказа.", "date": "2018.10.05", "title": "Проф. Стоян Денчев: Красимир Влахов е човек с практика, професионалист е!"}
{"url": "https://www.bgonair.bg/denqt-on-air/2018-10-05/znaem-li-kak-da-pluvame-predi-da-se-hvarlim-v-burnite-vodi-na-ipotechnite-krediti", "text": "\r\n За какво трябва да бъдем нащрек, преди да изтеглим ипотечен кредит? Възпитава ли българинът потребителска култура в себе си и докъде разчита на защита от институциите? \"За радост, преди само 2 години у нас бе приет закон за ипотечните кредити. Той систематизира разпръснатата дотогава уредба за този тип кредити. Той гарантира, че има ясни задължения към финансовите институции, които предлагат такива услуги. Там се въвеждат и механизмите за контрол. Там е регламентирано предсрочното изплащане на кредита, което трябва да стане без допълнителни усложнения\", обясни председателят на Комисията за защита на потребителите Димитър Маргаритов.   Гостът напомни в студиото на \"Денят ON AIR\", че кредиторите са длъжни да дадат обща информация за кредитите. Стандартният европейски формуляр описва кратко и ясно какви са задълженията на потребителя, допълни той.   \"Законът дава период от 14 дни след представяне на обвързващата оферта на кредитора, в който потребителят трябва да вземе решение. Така подписът може да се положи след информиран избор. Този период дава възможност и за сравнение на офертите от други финансови институции\", уточни Маргаритов пред Bulgaria ON AIR.  Според председателя на КЗП потребителската култура на българина се покачва постепенно. \"Нека да използваме благоприятната ситуация, че имаме нов закон, който дава гаранция на потребителите. Винаги казваме, че коректността е най-прекият път към джобовете и сърцата на клиентите\", изтъкна той.", "date": "2018.10.05", "title": "Знаем ли как да плуваме преди да се хвърлим в бурните води на ипотечните кредити?"}
{"url": "https://www.bgonair.bg/bulgaria/2018-10-05/blizo-53-hil-uchiteli-shte-obogatyavat-znaniyata-si-za-digitalnite-tehnologii", "text": "\r\n Близо 53 хиляди учители ще бъдат обучени по специален проект на министерството на образованието.  В рамките на следващите три години педагозите ще бъдат включени в курсове за повишаване на квалификацията си.  Част от тях ще бъдат обучени как да прилагат съвременни методи за оценяване. Избраните по програмата учители, ще научат повече за работата с дигиталните технологии.  Междувременно стана ясно, че от другата година за матурите след седми клас ще бъдат използвани дигитални платформи.", "date": "2018.10.05", "title": "Близо 53 хил. учители ще обогатяват знанията си за дигиталните технологии"}
{"url": "https://www.bgonair.bg/bulgaria/2018-10-05/19-godishen-vandal-potroshi-staklata-na-uchilishte-i-chitalishte", "text": "19-годишен вандал от Бойчиновци потроши прозорци на училище и читалище в монтанско село, съобщават от МВР. Хулиганът започнал да буйства в сряда привечер и счупил 40 стъкла на прозорци на училището и читалището в село Мърчево. Сградите се намирали една до друга, а по време на вандалската проява вътре имало хора. За щастие няма пострадали. Разгневеният тийнейджър изтръгнал плочи от земната настилка и замерял с тях прозорците на ОУ \"Христо Ботев\" и двора на НЧ \"Просвета 1934 г.\". След това започнал да хвърля ябълки от близкото дърво. Разбити са 4 дървени черчевета, дървена греда на детска люлка, както и 4 счупени дъски от оградата на детска пързалка. Унищожена е и метална входна врата към двора на читалището, пише \"24 часа\". Полицейските служители задържали 19-годишния вандал малко по-късно. За извършеното деяние нямало мотив, по думите на хулигана. По случая е образувано досъдебно производство.", "date": "2018.10.05", "title": "19-годишен вандал потроши стъклата на училище и читалище "}
{"url": "https://www.bgonair.bg/bulgaria/2018-10-05/zhertvite-ot-tragediyata-kray-svoge-stanaha-19", "text": "Жертвите от тежката автобусна катастрофа край Своге станаха 19. Въпреки усилията на лекарите, 57-годишен мъж със счупвания на ребрата и пробит бял дроб не е бил спасен.  Съпругата му, която също е пътувала в злополучния автобус, все още е на лечение в болницата \"Св. Анна\". ", "date": "2018.10.05", "title": "Жертвите от трагедията край Своге станаха 19"}
{"url": "https://www.bgonair.bg/bulgaria/2018-10-05/za-edni-1200-za-drugi-220-biser-petkov-podkrepya-ideyata-za-po-visokiya-tavan-na-pensiite", "text": "Социалният министър Бисер Петков не е бил поканен на срещата при премиера Бойко Борисов за ръста на максималния осигурителен доход в четвъртък.  Той обаче подкрепя обсъдения от правителството и синдикатите скок на доходите, за които се дължат осигуровки.  Промяната ще доведе и до по-висок таван на пенсиите. Според шефа на социалната парламентарна комисия Хасан Адемов решението на управляващите да не пада таванът на пенсиите е от притеснение да не се получи \"огромна ножица между минималната пенсия и максималния размер на пенсиите\". Вчера синдикатите и правителството на среща при премиера Бойко Борисов се договориха таванът за новоотпуснатите пенсии да не отпада от началото на следващата година, както се предвиждаше. Вместо това максималният размер, който в момента е 910 лв., ще се увеличи на 1200 лв. от 1 юли. Властта пък предвижда минималната пенсия догодина да скочи с 4,6% по швейцарското правило. Сега тя е 207 лева, а аритметиката показва, че тя ще се увеличи до 216 лв. и 52 стотинки. \"В година, в която предстоят два избора, управляващите трудно взимат непопулярни мерки. Този път това е страхлив и предпазлив ход, отколкото уместен\", коментира Адемов. По думите му обаче това не е най-важният дебат, а дали ще има някакви мерки, с които са се подпомогнат пенсионерите. Затова и от движението обсъждат идеята преизчисляването на пенсиите да бъде от 1 април догодина, а не от 1 юли. \"Промяната в енергийното подпомагане ще реши някакви проблеми, но не всички заради очаквания ценови шок от увеличаването на цените на енергоносителите. От ДПС обсъждаме идеята преизчисляването на пенсиите да бъде от 1 април, а не от 1 юли, за да може всички пенсионери да получат едно преизчисляване, което да покрие увеличаването на цените от тази година\", обясни Адемов. Той коментира и въпроса за увеличаването на максималния осигурителен доход, но изтъкна че има аргументи и в едната, и в другата посока. Адемов запита и защо не се повдига въпросът изобщо да няма максимален осигурителен доход. Адемов бе категоричен и че не е сериозно една такава дискусия да се провежда без работодатели и социалния министър. \"Нямам нищо против споразуменията, стига да са коректни и осъществени по съответните процедури. А процедурите в България не предполагат такива срещи, които макар и да са в кабинета на премиера, да не участва основният играч - министъра на труда и социалната политика\", заключи депутатът от ДПС.    ", "date": "2018.10.05", "title": "За едни 1200, за други... 220! Бисер Петков подкрепя идеята за таванa на пенсиите"}
{"url": "https://www.bgonair.bg/bulgaria/2018-10-05/deputatite-izbraha-krasimir-vlahov-za-chlen-na-konstitutsionniya-sad", "text": "\r\n Красимир Влахов е новото попълнение в Kонституционния съд. Всички, без БСП, подкрепиха кандидатурата, издигната от ГЕРБ и \"Обединени патриоти\". За него гласуваха още ДПС и \"Воля\".  Красимир Влахов беше председател на Софийския районен съд, през 2012 година стана заместник-председател на Върховния касациоенен съд, но по-късно подаде оставка и остана обикновен магистрат. След гласуването днес в Народното събрание, за Влахов остава да се закълне в Конституционния съд, за да стане съдия там официално. Той ще има и двама нови колеги. Те все още не са ясни, защото се очакват номинациите на върховните съдилища и президента Румен Радев. Въпреки широката подкрепа от депутатите за Красимир Влахов и признаването на авторитета му, днес в Народното събрание отново имаше скандали и обвинения между ГЕРБ и БСП. Причината за тях стана решението на социалистите да не излъчат свой кандидат и да не подкрепят Влахов. Първоначално от БСП имаха намерение да номинират Янаки Стоилов, но по-късно, той се отказа. ", "date": "2018.10.05", "title": "Депутатите избраха Красимир Влахов за член на Конституционния съд"}
{"url": "https://www.bgonair.bg/bulgaria/2018-10-05/vietnamets-izbyaga-ot-letishte-sofiya-nakazaha-dvama-sluzhiteli", "text": "\r\n Двама служители на Аерогара \"София\" са наказани, след като виетнамец успя да избяга от летището преди дни.  На 21 септември с полет от Дубай пристигнали двама виетнамски граждани с еднократни визи и 8 дни разрешен престой. При граничната проверка те не могли да обосноват пребиваването си у нас.  Паспортите им били задържани. А два дни по-късно транспортирани до \"Терминал 2\" за обратен полет. Единият от тях избягал през незаключен служебен вход.  По-късно е задържан, а дни след това мъжете са изведени от страната с полет за Дубай. Наказаните са командирът на отделението, оставил без надзор виетнамеца, както и началникът на смяната.", "date": "2018.10.05", "title": "Виетнамец избяга от Летище \"София\": Наказаха двама служители"}
{"url": "https://www.bgonair.bg/sutreshen-blok/2018-10-05/10-populyarni-zheni-shte-uchastvat-v-avtomobilnoto-sastezanie-ovatsiya-2018", "text": "\r\n 10 популярни жени ще участват в автомобилно състезание \"Овация 2018\", за да насочат вниманието към пътните инциденти с участието на млади водачи. Събитието е част от кампанията  \"Отговорни млади шофьори\". Тамара Георгиева - Мис България 2017 г. и певицата Ева, които ще участват в събитието, разказват повече в студиото на \" \". \"Само шофьорският курс не е достатъчен. В момента, в който излезеш на пътя, нещата са доста по-различни\" коментира пред \"Bulgaria ON AIR\" Тамара Георгиева. Организатор на събитието е Миглена Ангелова,  а правилата за провеждане на състезанието ще бъдат изненада не само за зрителите, но и за участниците. То ще бъде излъчвано на живо в Youtube и Facebook. \"Ние сме популярни лица не само в интернет. Важно е да се обърне внимание на тийнейджърите, които бързат да пораснат и да станат шофьори, че трябва те да са отговорни както на пътя, така и в живота. Даваме личен пример\" обясни певицата Ева в \"България сутрин\". Мис България 2017 г. сподели, че се старае да бъде модел за подражание на младите - да им показва как да общуват - без агресия, да бъдат спокойни и да бъдат толерантни. Кампанията е предвидена за три години. Състезания ще се проведат не само в София, но и в другите големи градове на България. Повече информация може да бъде намерена в социалните мрежи. Певицата Ева сподели, че на събитието ще присъстват не само жени. Водещи ще са Борислав Борисов и актьорът Алпер Чочев. Две момчета ще се включат и като певци. \r\nСъстезанието ще се проведе на 7 октомври от 11 ч. сутринта на паркинга на стадион \"Васил Левски\". Входът е свободен. Освен участничките на него ще присъстват и много други популярни личности, за да подкрепят кампанията.", "date": "2018.10.05", "title": "10 популярни жени ще участват в автомобилното състезание \"Овация 2018\""}
{"url": "https://www.bgonair.bg/bulgaria/2018-10-05/8-dushi-sa-zadarzhani-za-zloupotreba-s-lekarstva-za-onkobolni", "text": "\r\n Задържан е управителят на столичната онкоболница \"Св. Йоан\". Освен него в ареста са още седем души, задържани за злоупотреба с лекарства за онкоболни. Акцията на ГДБОБ и спецпрокуратурата е от снощи и обхваща болници в София, Благоевград и Пловдив.  От болницата \"Св. Йоан\" в столицата са иззети документи за прием и лечение на болни, поръчки, съхранение и изписване на животоподдържащи и животоспяващи медикаменти.  По първоначална информация от лечебното заведение са отчитали пациенти, които никога не са били хоспитализирани.  Има съмнения, че скъпоструващи лекарства са били поръчвани като нужни за терапията, а след това препродавани на черния пазар. Изписвани са и по-голямо количество лекарства.  От \"Св. Йоан\" отказват всякакъв коментар.  От другата проверявана болница - \"Св. Мина\" в Благоевград отричат да има злоупотреба с лекарства.  ", "date": "2018.10.05", "title": "8 души са задържани за злоупотреба с лекарства за онкоболни"}
{"url": "https://www.bgonair.bg/sutreshen-blok/2018-10-05/burgaski-rom-tormozi-pevitsata-preya-s-rasistki-komentari", "text": "\r\n Наскоро сякаш хората у нас са станали все по-толерантни, но не всички. За поредния случай на расизъм у нас съобщи певицата Прея, която се оплака от расистки коментари и заплахи в социалната мрежа. \"Историята е по-забавна, отколкото звучи. В същото време в дълбочината си съдържа притеснителен проблем. Станах обект на расистки коментари от човек, който също съм сигурна, че е ставал обект на расистки нападки всеки ден от живота си. Той също е представител на малцинство - всъщност човекът е циганин\", обясни в \"България сутрин\" певицата. По думите ѝ човекът ѝ е писал в продължение на два месеца, но вече е прекратил дейността си. \"Цветът на кожата ми беше замесен. Получих заплахи, че ако се озова в неговия район - в Бургас, ще ми се случат неприятни неща, защото съм черна. Реално случката е лишена от всякаква логика\", допълни още Прея. Тя си призна, че в последните няколко години е нямала подобни проблеми на расистка основа.", "date": "2018.10.05", "title": "Бургаски ром тормози певицата Прея с расистки коментари"}
{"url": "https://www.bgonair.bg/bulgaria/2018-10-05/boyko-borisov-e-na-poseshtienie-v-ukrayna", "text": "Премиерът Бойко Борисов пристигна на посещение в Украйна снощи. За днес в Одеса е планиран разговор на Борисов с президента Петро Порошенко.  По късно двамата ще се включат в тържественото отбелязване на 160-ата годишнина от основаването на Болградската гимназия \"Георги С. Раковски\" в Болград. С отпуснати от правителството 150 хил. лева сградата на училището, в което се преподава на български език, е ремонтирана. Украинският президент Порошенко също е възпитаник на гимназията.", "date": "2018.10.05", "title": "Бойко Борисов е на посещиение в Украйна"}
{"url": "https://www.bgonair.bg/bulgaria/2018-10-05/stotitsi-na-protest-pred-so-zaradi-remontite-v-stolitsata-stigna-se-do-sblasatsi", "text": "\r\n Ескалация на напрежението и един арестуван на протест срещу ремонтите в центъра на София.  Над 100 души се събраха пред общината, недоволни от ремонтите на ул. \"Граф Игнатиев\" и градинката пред църквата \"Св. Седмочисленици\".  С викове \"Оставка\" част от протестиращите се опитаха да влязат в сградата на общината.  \r\nПри опита да нахлуят вътре един от протестиращите беше задържан от полицията.  Хората поискаха оставките и на кмета на София Йорданка Фандъкова, и на нейния заместник Евгени Крусев. Срещу ремонтите в центъра на София се обяви и кметът на район \"Средец\" Мария Ачкова. В изявлението си, тя заявява:  ", "date": "2018.10.05", "title": "Стотици на протест пред СО заради ремонтите в столицата! Стигна се до сблъсъци"}
