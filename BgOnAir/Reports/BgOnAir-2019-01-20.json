{"url": "https://www.bgonair.bg/world/2019-01-20/donald-tramp-i-kim-chen-un-shte-se-sreshtnat-otnovo-prez-fevruari", "text": "Американският президент Доналд Тръмп предвижда да проведе втора среща със севернокорейския лидер Ким Чен Ун към края на февруари, за да се опита да убеди Пхенян да се откаже от ядрената си програма. Това съобщи Белият дом след среща на Тръмп със севернокорейския пратеник Ким Йон Чхол, предаде  . Говорителката на Белия дом Сара Сандърс съобщи, че Тръмп е имал 90-минутна среща с Ким Йон Чхол. Двамата са обсъдили отказа от ядрено оръжие и провеждането на втора среща между американския президент и севернокорейския лидер. Сандърс допълни, че Тръмп с нетърпение очаква да се срещне с Ким Чен Ун на място, което се предвижда да бъде обявено по-нататък. По думите й срещата в Овалния кабинет е била продуктивна и уточни, че на нея са присъствали също държавният секретар Майк Помпейо и още няколко души от президентския екип. „Продължаваме да се стремим към напредък и да водим преговори. САЩ възнамеряват да продължат да оказват натиск и да запазят санкциите срещу Северна Корея“, подчерта тя.  За още новини харесайте и страницата ни във Facebook  .", "date": "2019.01.20", "title": "Доналд Тръмп и Ким Чен Ун ще се срещнат отново през февруари"}
{"url": "https://www.bgonair.bg/world/2019-01-20/mashtaben-protest-dnes-v-atina-protiv-sporazumenieto-ot-prespa", "text": "Блокада в Атина в очакване на мащабен протест срещу споразумението със Скопие за името на Македония. Демонстрацията ще се състои следобед на централния площад \"Синтагма“. Според местни медии там вероятно ще се стекат над 100 хиляди души. Десетки автобуси с протестиращи от цялата страна потеглиха рано тази сутрин към столицата. В много случаи те са наети от местните администрации или от църкви и манастири. Снощи гръцката полиция проведе извънредна среща в подготовка за днешния ден. Демонстрациите са свикани дни преди гласуването на споразумението от Преспа в гръцкия парламент. Чрез вота и гръцката страна трябва да ратифицира промяната на името на Македония. Според протестиращите обаче това е \"национално предателство“. За още новини харесайте и страницата ни във Facebook  .", "date": "2019.01.20", "title": "Мащабен протест днес в Атина против споразумението от Преспа"}
{"url": "https://www.bgonair.bg/world/2019-01-20/dvama-dushi-zaginaha-pri-golyam-pozhar-vav-frenskiya-ski-kurort-kurshevel", "text": "Двама души загинаха при голям пожар във френския ски-курорт Куршевел. 22-а души са пострадали, четирима от които са в тежко състояние. Те са откарани в близките болници с хеликоптери. Огънят е пламнал около 4:30 часа тази сутрин на последния етаж на сграда, в която се настаняват сезонни работници. В момента на трагедията там е имало около 60 души, сред които и чужди граждани. Засега самоличността на жертвите не се съобщава. Не е ясна и причината за избухването на пожара. 70 огнеборци се борят със стихията, докато успяват да я потушат повече от 3 часа по-късно. Според свидетелски разказ повечето работници в сградата са млади хора, а поне двама от тях са скочили от прозорците, за да се спасят. За още новини харесайте и страницата ни във Facebook  .", "date": "2019.01.20", "title": "Двама души загинаха при голям пожар във френския ски курорт Куршевел"}
{"url": "https://www.bgonair.bg/world/2019-01-20/73-sa-veche-zhertvite-na-eksploziyata-na-neftoprovod-v-meksiko", "text": "Расте броят на жертвите на експлозията на нефтопровод в Мексико. Загиналите са вече 73, други 74 бяха ранени. Експлозията избухна вчера, след като местни пробили тръбата, за да крадат гориво - честа практика в страната, въпреки предприетите от властите мерки. След трагедията населението в района беше евакуирано. За още новини харесайте и страницата ни във Facebook  .", "date": "2019.01.20", "title": "73 са вече жертвите на експлозията на нефтопровод в Мексико"}
{"url": "https://www.bgonair.bg/world/2019-01-20/sled-vizitata-si-v-sarbiya-putin-veche-si-ima-selo-vosachna-figura-kafeneta-i-tsarkva-na-negovo-ime", "text": "\r\n Руската православна църква отбелязва Богоявление. Хиляди вярващи спазиха традицията и се потопиха в ледените води за здраве. Ритуалът спази и президентът Владимир Путин.  А докато в Русия празнуват големия християнски празник, в съседна Сърбия посещението на руския държавния глава ще се помни дълго. От уважение към него, местните издигат църква на негово име. Въпреки мразовитото време, хиляди взеха участие в ритуала по потапяне в ледените води. На места температурите паднаха до минус 40 градуса и смелчаците трябваше да пробиват дупки в леда.  Кремъл съобщи, че традицията е спазил и президентът Владимир Путин. Както направи и миналата година  В съседна Сърбия пък визитата на руския президент дълго ще остане в съзнанието на населението. Хиляди се събраха в Белград, за да го видят отблизо.  Според мнозина идването на Путин е знак за вековните братски отношения. Той вече си има село, восъчна фигура, кафенета, а сега строят и църква, която местните смятат да кръстят на негово име в знак на уважение. Тя е със златно-зелени куполи, издържана в типично руски стил.  Тениски с лика на Путин надничат от витрините на магазините. Модната линия с подчертан респект към руския президент се радва на голям интерес.  На видеозапис от тържествения обяд, даден в Белград, в чест на посещението на руския президент е запечатан момент, в който сръбският външен министър Ивица Дачич пее руската песен \"Калинка“, докато президентите Вучич и Путин му ръкопляскат в ритъма на песента. За още новини харесайте и страницата ни във Facebook  .", "date": "2019.01.20", "title": "След визитата си в Сърбия: Путин вече си има село, восъчна фигура, кафенета.... и църква на негово име"}
{"url": "https://www.bgonair.bg/world/2019-01-20/mladokat-tiafo-izhvarli-grigor-dimitvor-ot-australian-open", "text": "Американският младок Франсис Тиафо изхвърли Григор Димитров на 1/8-финалната фаза на Откритото първенство на Австралия след 7:5, 7:6(6), 6:7(1), 7:5 за близо четири часа игра. Българинът показа стара своя слабост и отново бе непостоянен. В този случай той може да съжалява много за загубата в този двубой, тъй като имаше комфортен аванс в тайбрека на втория сет, а освен това имаше и точки за пробив в четвъртия сет. Това е първо поражение на българина от този противник. Двамата са изиграли общо два мача помежду си. Ключовият момент от мача бе в единадесетия гейм на четвъртия сет в който Григор след изключително слаб сервис гейм сдаде подаването си и след това Тиафо с лекота си взе гейма, за да затвори мача. Така Димитров ще загуби още точки за световната ранглиста, тъй като имаше да защитава класиране на 1/4-финалите на този турнир. Самият Тиафо пък вероятно ще срещне Рафаел Надал в следващия кръг, който има комфортен аванс срещу чешкия тенисист Томаш Бердих. За още новини харесайте и страницата ни във Facebook  .", "date": "2019.01.20", "title": "Младокът Тиафо изхвърли Григор Димитров от Australian Open"}
{"url": "https://www.bgonair.bg/world/2019-01-20/zemetresenie-ot-67-po-rihter-udari-chili", "text": "Силно земетресение от 6,7 по Рихтер удари бреговете на град Кокимбо. По последна информация има най-малко две жертви. Първоначално е било издадено предупреждение за цунами, но бързо е отменено. Епицентърът е на около 15 км югозападно от Кокимбо. На няколко места е докладвано за щети. Повече от 200 хил. души са без електричество заради паднали електрически стълбове. За още новини харесайте и страницата ни във Facebook  .", "date": "2019.01.20", "title": "Земетресение от 6,7 по Рихтер удари Чили"}
{"url": "https://www.bgonair.bg/world/2019-01-20/poredna-sabota-na-protesti-vav-frantsiya-27-000-zhalti-zhiletki-izlyazoha-na-ulitsite", "text": "Десета поредна събота на протести на \"жълтите жилетки\" във Франция. 27 000 се събраха в цялата страна. Хиляди имаше и в центъра на френската столица. Те скандираха \"Макрон, подай оставка\". Първоначално започнала мирно, демонстрацията прерасна в сблъсъци с полицията в някои квартали. Демонстрантите хвърляха пиратки, бутилки и камъни, а полицаите отговориха с водни оръдия и сълзотворен газ. Напрежение имаше и в Нант. Полицията е арестувала десетки за подозрителни предмети. Въпреки обещаните отстъпки от страна на правителството, напрежението не стихва. Недоволството е провокирано от социалната и данъчната политика на президента Еманюел Макрон.", "date": "2019.01.20", "title": "Поредна събота на протести във Франция. 27 000 \"жълти жилетки\" излязоха на улиците"}
{"url": "https://www.bgonair.bg/bulgaria/2019-01-20/vremeto-dnes-oblatsi-slab-dazhd-a-na-mesta-snyag", "text": "Днес времето ще се задържи предимно облачно и на отделни места ще превали слаб дъжд, в северозападните райони - дъжд и сняг. В Източна България и по долината на Струма ще духа слаб юг-югоизточен вятър. Максималните температури ще са предимно между 3° и 8°, съобщават от Националния институт по метеорология и хидрология.  Атмосферното налягане е близко до средното за януари - слабо ще се понижи, пише  . Над Черноморието ще бъде предимно облачно, почти без валеж. Ще духа слаб юг-югоизточен вятър. Максималните температури ще бъдат между 8° и 10°. Температурата на морската вода е 6°. Вълнението на морето ще бъде 2-3 бала. Над планините ще бъде предимно облачно, на отделни места със слаби превалявания от сняг. Ще духа умерен до силен югозападен вятър. Максимална температура на височина 1200 метра около 3°, на 2000 метра – около минус 2°. За още новини харесайте и страницата ни във Facebook  . Снимка: Pixabay", "date": "2019.01.20", "title": "Времето днес: Облаци, слаб дъжд, а на места - сняг"}
{"url": "https://www.bgonair.bg/bulgaria/2019-01-20/novo-previshavane-na-normite-za-fini-prahovi-chastitsi-v-9-grada-v-stranata", "text": "И днес дишаме мръсен въздух в 9 града на страната. Най-значителни превишения на нормите са отчетени в София, Благоевград и Смолян. В Благоевград замърсяването е 3 пъти над нормата, а в София и Смолян - 2 пъти. На този фон от КАТ и Столичния инспекторат започват извънредни проверки заради мръсния въздух. От Столичната община призовават да оставим личните автомобили вкъщи и да използваме градския транспорт. Замърсен въздух дишат и в Перник, Русе, Горна Оряховица, Пловдив, Кърджали и Бургас. За още новини харесайте и страницата ни във Facebook  .", "date": "2019.01.20", "title": "Ново превишаване на нормите за фини прахови частици в 9 града в страната"}
{"url": "https://www.bgonair.bg/world/2019-01-20/nyakolko-hilyadi-dushi-protestiraha-sreshtu-t-nar-robski-zakon-v-budapeshta", "text": "Вчера Будапеща отново беше сцена на антиправителствени протести. Няколко хиляди души се събраха по улиците на унгарската столица с национални и европейски знамена. Искрата на недоволството пламна миналия месец, когато парламентът одобри реформа в Кодекса на труда, определена от мнозина като \"робски закон“. Той ще позволи на работодателите да искат от служителите си по 400 часа извънреден труд годишно, които ще могат да им изплащат чак след 3 години. Според социолозите въпреки че оттогава рейтингът на управляващата партия на Виктор Орбан е спаднал леко, тя остава с далеч по-висока подкрепа от останалите формации. За още новини харесайте и страницата ни във Facebook  .", "date": "2019.01.20", "title": "Няколко хиляди души протестираха срещу т. нар. \"робски закон\" в Будапеща"}
{"url": "https://www.bgonair.bg/bulgaria/2019-01-20/sadat-razglezhda-myarkata-na-petimata-zadarzhani-v-spetsaktsiya-v-petak", "text": "\r\n Днес ще бъде поискана най-тежката мярка за неотклонение - \"задържане под стража\", за петимата души, обвинени в две престъпления против републиката. Те бяха арестувани в петък при акция за разбиване на група за международен тероризъм. Издирва се още един човек. Става дума за българка и за петима сирийци, които са пребивавали легално у нас. Обвиненията към всеки от престъпната група са две - за небанкови парични операции по метода \"хавала\", при който парите се оставят при посредник в една държава и се взимат от втори човек в чужбина, както и за подготовка на терористични атаки в чужди държави.", "date": "2019.01.20", "title": "Съдът разглежда мярката на петимата, задържани в спецакция в петък"}
{"url": "https://www.bgonair.bg/bulgaria/2019-01-20/kloshari-ezhednevno-oskvernyavat-pametnata-plocha-na-stefan-karadzha-v-ruse", "text": "\r\n За пореден път клошари оскверниха паметната плоча на Стефан Караджа в Русе. Гледката на торби и кашони, разхвърляни по гробните места на героите, вече няколко дни тревожи русенци. Въпреки че общината чисти при всеки сигнал, на следващия ден картината отново се повтаря. Тъй като в Парка на възрожденците няма видеонаблюдение, вечер се събират клошари и наркомани. Хората настояват за спешни мерки, за да се сложи край на посегателството върху паметта на видните българи. От общината в момента подготвят проект за облагородяване на пространството и поставяне на камери, които да засилят контрола в района. За още новини харесайте и страницата ни във Facebook  .", "date": "2019.01.20", "title": "Клошари ежедневно оскверняват паметната плоча на Стефан Караджа в Русе"}
{"url": "https://www.bgonair.bg/bulgaria/2019-01-20/palno-lunno-zatamnenie-mozhe-da-bade-nablyudavano-rano-sutrinta-v-ponedelnik", "text": "\r\n Пълно лунно затъмнение може да бъде наблюдавано рано сутринта в понеделник. Явлението може да се види и от България при ясно време. Следващото пълно лунно затъмнение ще е чак през 2022 година.  През пълното лунно затъмнение Луната ще стане кърваво червена в момента, когато Слънцето, Земята и Луната се изравнят в една линия. По време на затъмнението, на Луната ще бъде китайският луноход приземил се в началото на годината. Лунното затъмнение ще се наблюдава в България ниско над западния хоризонт в 5 часа и 34 минути.", "date": "2019.01.20", "title": "Пълно лунно затъмнение може да бъде наблюдавано рано сутринта в понеделник"}
{"url": "https://www.bgonair.bg/bulgaria/2019-01-20/avariya-ostavi-bez-parno-i-topla-voda-chast-ot-yuzhnite-kvartali-v-stolitsata", "text": "Заради авария без парно и топла вода осъмнаха хората в столичния квартал \"Хладилника\", както и живеещите в част от \"Лозенец\". По първоначална информация спряно е топлоподаването и в Университетска болница \"Лозенец\" и Факултета по математика и информатика към СУ. От \"Топлофикация\" заявиха, че аварията не е сериозна и  топлоподаването  ще бъде възстановено до края на дена. 380 абонатни станции са засегнати. От Болница Лозенец обявиха, че проблем засега няма, защото за отопление са пуснати климатиците и пациентите дори не са усетили аварията. За още новини харесайте и страницата ни във Facebook  .", "date": "2019.01.20", "title": "Авария остави без парно и топла вода част от южните квартали в столицата"}
{"url": "https://www.bgonair.bg/bulgaria/2019-01-20/gerb-se-sabra-na-natsionalna-predizborna-sreshta-v-ndk", "text": "\r\n Националната предизборна среща свика ГЕРБ в зала 3 на НДК. В срещата участват около 2000 души, сред които народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ. \n По време на националната предизборна среща ще бъде представена пълната хронограма на всички събития на партията до края на 2019 година. Ще бъде представена и инициативата за провеждане на граждански диалози в цялата страна под мотото \"Европа в нашия дом\". Националният предизборен щаб на ГЕРБ вече прие и утвърди указанията за сформиране и структуриране на областни и общински предизборни щабове за предстоящите европейски и местни избори. Започват и общински събрания в цялата страна, на които ще бъдат номинирани кандидати за членове на Европейския парламент от ГЕРБ, а изборът ще стане съгласно приетите от ръководния орган на партията критерии. Всички събрания за номинации трябва да приключат до 20 февруари 2019 г. За още новини харесайте и страницата ни във Facebook  .", "date": "2019.01.20", "title": "Борисов пред 2000 съпартийци: Ако не ви светне червена лампичка, ще ви светна синя"}
{"url": "https://www.bgonair.bg/bulgaria/2019-01-20/spetsprokuraturata-povdigna-obvineniya-na-shestima-za-finansirane-na-terorizam", "text": "Специализираната прокуратура повдигна обвинения на шестимата, задържани при мащабната полицейска операция, която бе проведена в петък. Обвиненията са за финансиране на тероризъм и за участие в организирана престъпна група. Сред задържаните има и българка. При акцията в различни градове на страната са били арестувани 43 души, повечето чужди граждани. Начело на групата е сириец, законно пребиваващ у нас.", "date": "2019.01.20", "title": "Спецпрокуратурата повдигна обвинения на шестима за финансиране на тероризъм"}
