{"url": "https://www.bgonair.bg/world/2019-02-03/evakuirat-kralskoto-semeystvo-pri-razmiritsi-poradi-brexit-bez-sdelka", "text": "Властите във Великобритания ще евакуират кралското семейство, ако се стигне до размирици в Лондон поради Brexit без сделка. Това съобщи престижното британско издание \"Таймс\", като се позовава на анонимен източник от правителството.  Евакуационните планове фигурират още от времето на Студената война. А опасенията са, че ако Кралството напусне Европейския съюз без сделка, в столицата Лондон ще се стигне до масово гражданско неподчинение.  Консерваторът и отявлен привърженик на Brexit Джейкъб Рийс-Мог заяви, че това ще предизвика ненужна паника, тъй като кралското семейство не е било евакуирано дори когато Лондон е бил бомбардиран по време на Втората световна война.  Окончателната дата за Brexit е 29 март, като Островът и ЕС още не са постигнали съгласие по въпроса. Харесайте страницата ни във Facebook ", "date": "2019.02.03", "title": "Евакуират кралското семейство при размирици поради Brexit без сделка"}
{"url": "https://www.bgonair.bg/world/2019-02-03/istoricheska-vizita-na-papa-frantsisk-v-oae", "text": "Папа Франциск на историческа визита в Обединените арабски емирства. Главата на Римокатолическата църква ще участва в междурелигиозна конференция в Абу Даби.  Това е първото посещение на лидер на Римокатолическата църква на Арабския полуостров - родното място на исляма. Във вторник папата ще изнесе тържествена меса, която се очаква да бъде посетена от 120 хиляди души.  Посещението му ще бъде следено отблизо заради военния конфликт в Йемен. Светият отец неведнъж е осъждал кръвопролитната война, в която са замесени и Обединените арабски емирства, част от водената от Саудитска Арабия коалиция.  В ОАЕ живеят около 1 милион католици. А папа Франциск много пъти е давал Абу Даби за пример за религиозна толерантност. Харесайте страницата ни във Facebook ", "date": "2019.02.03", "title": "Историческа визита на папа Франциск в ОАЕ"}
{"url": "https://www.bgonair.bg/world/2019-02-03/avtobus-s-detsa-se-preobarna-v-rusiya-7-dushi-zaginaha", "text": "Седем души загинаха, след като пътнически автобус в Русия се преобърна. Четири от жертвите са деца. Инцидентът е станал днес по обед в района на Калуга, на 200 километра южно от Москва. От Министерството на вътрешните работи на Русия съобщиха, че автобусът превозвал 48 души, 33 от които били деца.  Те отивали на музикален конкурс. Повечето пасажери са с наранявания и натъртвания. Причина за инцидента е хлъзгавият път и несъобразената скорост. Харесайте страницата ни във Facebook ", "date": "2019.02.03", "title": "Автобус с деца се преобърна в Русия, 7 души загинаха"}
{"url": "https://www.bgonair.bg/world/2019-02-03/pozharnikari-spasiha-stotitsi-v-italiya-blokrani-ot-obilen-snegovalezh", "text": "Пожарникари спасиха 200 души, блокирани в автомобилите си заради лошо време на магистрала в Италия. Заради обилния снеговалеж колоната на пътя, свързващ североизточна Австрия с Италия, е достигнала 16 километра.  Причината за огромното задръстване е, че част от колите не са били подготвени за зимни условия. Пострадали няма, но блокираните за часове в автомобилите си са били спасявани от екипите на пожарните и гражданска защита.  В същото време в друг участък на същата магистралата е паднала лавина, но за щастие в този момент не е имало преминаващи автомобили. Харесайте страницата ни във Facebook ", "date": "2019.02.03", "title": "Пожарникари спасиха стотици в Италия, блокрани от обилен снеговалеж"}
{"url": "https://www.bgonair.bg/world/2019-02-03/lavina-vav-frantsiya-ubi-chovek-i-rani-dvama", "text": "Един човек е загинал, а двама други са пострадали при падане на лавина в Югоизточна Франция. Инцидентът става в департамен Савоа.  Снежната маса е затрупала 12 скиори. Спасителни екипи са започнали издирвателна операция.  За няколко района на Франция има обявен \"оранжев\" код за опасно време. Сериозно е положението в Алпите заради обилен снеговалеж и опасност от лавини.  Много желаещи да стигнат до пистите в Савоа останаха блокирани и се наложи да пренощуват в спортни зали и училища. Харесайте страницата ни във Facebook ", "date": "2019.02.03", "title": "Лавина във Франция уби човек и рани други двама"}
{"url": "https://www.bgonair.bg/world/2019-02-03/hilyadi-v-madrid-protestiraha-sreshtu-niskite-pensii", "text": "Хиляди пенсионери излязоха по улиците на испанската столица Мадрид с настояване за по-високи пенсии. Те заявиха, че протестират не само за собствените си пари за старост, но и за средствата, които ще бъдат отпускани на бъдещите поколения.  Към демонстрацията се присъединиха и таксиметрови шофьори. Правителството представи предложението си за бюджета, което включва 6% увеличение на пенсиите, но протестиращите го отхвърлиха.  Испанската социална система беше опустошена от 5-годишната рецесия след разрушаването на балона на недвижимите имоти през 2008 година. Застаряващото население на страната в момента разчита на средства от държавния бюджет, като разходите за пенсии са по-високи, отколкото приходите. Харесайте страницата ни във Facebook ", "date": "2019.02.03", "title": "Хиляди в Мадрид протестираха срещу ниските пенсии"}
{"url": "https://www.bgonair.bg/world/2019-02-03/rodzhar-uotars-spasi-s-chastniya-si-samolet-bratcheta-ot-uzhasa-na-voynata-v-siriya", "text": "\r\n Фронтменът на \"Пинк Флойд\" – легендарният Роджър Уотърс, използва частния си самолет, за да спаси две деца, които през последните 4 години са живеели в контролирани от \"Ислямска държава\" райони на Сирия.  В раздираната от война, бомби, експлозии и разруха Сирия, 11-годишният Махмуд и 7-годишният Айуб Ферейра живеят в така наречения халифат на \"Ислямска държава\". Двете братчета от Тринидад и Тобаго са отведени там от баща им – боец в терористичната групировка.  Двете момчета обаче се оказват изоставени на улицата. Те са настанени в лагер за семейства на убити или осъдени бойци на терористичната групировка. От преживения ужас децата са забравили дори името на майка си и пазят жив спомена за нея само чрез снимка.  Правозащитна оргазнизация се заема със случая, но той се оказва доста сложен. Адвокат, който се заема с казуса и приятел на легендарния Роджър Уотърс, търси помощ от него. И той откликва веднага. Харесайте страницата ни във Facebook ", "date": "2019.02.03", "title": "Смелост и човечност: Роджър Уотърс спаси братчета от ужаса на войната в Сирия"}
{"url": "https://www.bgonair.bg/world/2019-02-03/gruevski-izbyagal-prez-albaniya-dade-parvo-intervyu", "text": "\r\n Бившият македонски премиер Никола Груевски с първо интервю след бягството му от страната.  Пред местната телевизия \"Сител\" той отказа да разкаже как е стигнал от Македония до Албания, но разкри как е протекло пътуването му до Унгария. Груевски е в унгарската столица от няколко месеца. \"От Македония заминах в Албания. Там отидох в унгарското посолство в Тирана, където потърсих политическо убежище. След това отпътувах за Унгария\", заяви Груевски. Харесайте страницата ни във Facebook ", "date": "2019.02.03", "title": "Груевски избягал през Албания, даде първо интервю"}
{"url": "https://www.bgonair.bg/bulgaria/2019-02-03/agresiven-na-patya-shofyor-pomlya-dve-koli-na-bul-balgariya-v-sofiya", "text": "Лек автомобил се обърна на трамвайните релси на булевард \"България\" в София. \"Ауди\" с пловдивска регистрация се движи от центъра в посока квартал \"Бояна\" с изключително висока скорост. По пътя си удря друг автомобил, който се удря в мантинелата на трамвайното трасе и се преобръща по таван. Шофьорът на \"Ауди\"-то продължава да кара и удря още една кола. За щастие няма жертви и ранени при инцидента. Алкохолната проба на провинилия се шофьор е отрицателна. Той не можел да даде логично обяснение какво се е случило. Заедно с него в колата е имало три момичета, които отказаха коментар. За известно време движението по трамвайната линия бе затруднено, но към момента е възстановено. Харесайте страницата ни във Facebook ", "date": "2019.02.03", "title": "Агресивен на пътя шофьор помля две коли на бул. \"България\" в София"}
{"url": "https://www.bgonair.bg/economy/2019-02-03/seriozen-spad-v-tarseneto-na-dizelovi-avtomobili", "text": "Търсенето на дизелови двигатели през 2018 г. е продължило своя спад.  Скандалът с Volkswagen от 2015 г. явно още не е отшумял и това личи от резултатите при продажбите, пише  . Делът на новите дизели през миналата година е 36%, което е с 8% по-малко спрямо 2017 г. Бензиновите коли отбелязват увеличение в продажбите със 7% до 57%. Отчита се и увеличение на хибридите и електромобилите, които вече заемат над 6% от пазара. В някои държави, като Норвегия например, техният дял е над 32%. Най-популярният електромобил в Европа е Nissan Leaf (38 700), следван от Renault ZOE (381 000), електрическият Volkswagen Golf (21 100), BMW i3 (18 100) и Testa Model S (16 400). При хибридите, които се зареждат от електропреносната мрежа, лидер е Mitsubishi Outlander (23 100), а сред обичайните хибриди - Toyota Yaris (129 000). Германската марка Volkswagen е убедителен лидер по продажби в Европа, като през 2018 г. е реализирал на пазара 1,75 млн. автомобила. Въпреки проблемите с дизеловите мотори, компанията е записала увеличение с 3%. На второ място е Renault с малко под 1,1 млн., а на трето Ford – 1,01 млн. Двете марки обаче записват спад спрямо 2017 г. – съответно с 4% и 3%. Харесайте страницата ни във Facebook ", "date": "2019.02.03", "title": "Сериозен спад в търсенето на дизелови автомобили"}
{"url": "https://www.bgonair.bg/bulgaria/2019-02-03/dete-e-v-tezhko-sastoyanie-sled-nelep-intsident-v-bolnitsa-vav-varna", "text": "\r\n Дете на две години е в изключително тежко състояние след падане от междустълбищна площадка на болница във Варна.  То е с черепно-мозъчна травма, настанено е в Детската реанимация на болница \"Света Анна\".  Инцидентът е станал в старата сграда на болницата, където се намира родилното отделение.  От болницата отричат да е имало небрежност от тяхна страна. Районната прокуратура във Варна разследва причините за инцидента, а лекарите продължават да се борят за живота на детето. Харесайте страницата ни във Facebook ", "date": "2019.02.03", "title": "Дете е в тежко състояние, след като падна от стълбище в болница във Варна"}
{"url": "https://www.bgonair.bg/bulgaria/2019-02-03/ekstremnite-klimatichni-yavleniya-shte-zachestyavat", "text": "\r\n След рекордните жеги и суши през 2018 година, човечеството трябва да свикне, че екстремни климатични явления ще има все по-често.  Предупреждението е на световноизвестния френски климатолог Ерве льо Трьот, който застана пред камерата на Bulgaria ON AIR. \"Има два ключови елемента. Първият е да не допринасяме за парниковия ефект - да намалим въглеродните емисии. Вторият е да се защитим. Това, което ще се случи през следващите 20 години, е вече предупределено\", обясни Ерве Льо Трьот. \r\nЦялото интервю на Цветана Балабанова с френския климатолог гледайте утре в \"България сутрин\". Харесайте страницата ни във Facebook ", "date": "2019.02.03", "title": "Екстремните климатични явления ще зачестяват"}
{"url": "https://www.bgonair.bg/bulgaria/2019-02-03/slancheva-nedelya-s-maksimalni-temperaturi-ot-12-do-17-gradusa", "text": "И днес ще преобладава слънчево време с разкъсана средна и висока облачност. Максималните температури през деня ще са предимно между 12 и 17 градуса, по-ниски ще са на места в Северозападна България. В сутрешните часове в низините и котловините видимостта ще бъде намалена. Над Черноморието ще преобладава слънчево време. Над планините също ще е предимно слънчево, с разкъсана средна и висока облачност, но ще бъде доста ветровито. Максималната температура на височина 1200 метра ще е около 9 градуса, на 2000 метра - около 3 градуса. Харесайте страницата ни във Facebook ", "date": "2019.02.03", "title": "Слънчева неделя с максимални температури от 12 до 17 градуса"}
{"url": "https://www.bgonair.bg/bulgaria/2019-02-03/400-000-balgari-sa-napusnali-stranata-v-poslednite-7-godini", "text": "Според данни на МВнР българските емигранти по света са се увеличили с 400 хиляди за 7 години. Най-много са българските граждани в Германия - 416 хиляди. Това показват данните на Министерството на външните работи на България, идващи в отговор на запитване от сайта eurochicago.com За Турция са посочени 350 хиляди нашенци, за САЩ и Гърция - 300 хиляди, Испания - 250 хиляди, Великобритания - 200 хиляди, Италия - 120 хиляди, Канада - 70 хиляди, Австрия - 35 хиляди, Молдова - 31 хиляди, Кипър - 25 хиляди, за Чехия също 25 хиляди, Южна Африка - 20 хиляди, Швейцария - 12 хиляди, Норвегия - 7 хиляди, ОАЕ - също 7 хиляди, Малта - 6 хиляди, за Полша - 4 хиляди. За Франция числото е 60-80 хиляди, за Австралия - 10-15 хиляди, а за Нова Зеландия - 3-5 хиляди. Общият брой на българските граждани по света, според данните за 2011 г., изпратени ни в началото на 2012 г. от МВнР, е бил 2 018 792. Ако съберем грубо приблизителните данни, изпратени ни сега по Закона за достъп до обществена информация (ЗДОИ), ще получим над 2 млн. и 417 хиляди български граждани извън България за 2018 г., твърди чикагският уебсайт.  Харесайте страницата ни във Facebook ", "date": "2019.02.03", "title": "400 000 българи са напуснали страната в последните 7 години"}
{"url": "https://www.bgonair.bg/bulgaria/2019-02-03/borisov-s-priziv-vsichki-polititsi-da-si-meryat-poveche-dumite", "text": "\r\n Премиерът Бойко Борисов с първи коментар след скандала \"Ало, Банов съм\". В Стара Загора, където откри ремонтиран надлез, той призова конфронтацията да спре, а политиците да мерят повече думите си.  Рекоснтруираният мост над жп линията в града свързва центъра с индустриалната зона и улеснява достъпа на автомобили към Стара Загора и от нея в посока магистрала \"Тракия\".  След откриването му премиерът заяви,че няма да коментира скандала с министъра на културата Боил Банов. \"Моят призив към политиците е всички да си мерят повече думите. Ако тази конфронтация не се спре, ще пречи на всеки един, който победи на изборите. Не се вкарвам изобщо в тази тема\", заяви Борисов. Задочен коментар по казуса и от министър Боил Банов.  \"За БСП не е важна истината, а това сглобената фалшива новина да се повтаря\", написа в профила си във Facebook министърът на културата.  \"Жалкото е, че истината остава все по-сама и затова вина носят всички. Фалшивите новини, \"алтернативните факти\" вече ни давят. Не съм професионален политик и може и да сгреша, но няма да коментирам всяко включване на БСП\", казва още Банов.  Харесайте страницата ни във Facebook ", "date": "2019.02.03", "title": "Борисов с призив: Всички политици да си мерят повече думите"}
{"url": "https://www.bgonair.bg/bulgaria/2019-02-03/utre-otvaryat-oferite-za-stroitelstvoto-na-patya-mezdra-botevgrad", "text": "На 4 февруари (понеделник) ще бъдат отворени офертите на участниците в обществената поръчка за определяне на изпълнител за допълнително проектиране и строителство на 13,4 км от път I-1 (E-79) Мездра - Ботевград, лот 2 от км 161+367 до км 174+800, съобщиха от АПИ. На 12 октомври м. г. Агенция \"Пътна инфраструктура\" стартира обществените поръчки за избор на изпълнител при изграждането на 33 км от път I-1 между Мездра и Ботевград, обособени в два участъка - лот 1 и лот 2. Програмата предвижда строителството на направлението Видин - Ботевград да започне от една от най-сложните отсечки предвид терена, през който преминава. Поради това участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока, с габарит 20 м, т. е. двойно по-широко от настоящото, тъй като в момента има по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо.  Общата индикативна стойност на участъка между Мездра и Ботевград /лот 1 и лот 2/ е близо 302 млн. лв. без ДДС. За лот 1 е 123 000 000 лв. без ДДС и не е пределна, а за лот 2 е 178 800 000 лв. без ДДС и не е пределна. Проектът ще се финансира със средства от републиканския бюджет. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите \"Хемус\", \"Тракия\" и \"Струма\".  С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик. Харесайте страницата ни във Facebook ", "date": "2019.02.03", "title": "Утре отварят оферите за строителството на пътя Мездра - Ботевград"}
{"url": "https://www.bgonair.bg/bulgaria/2019-02-03/avariya-ostavi-bez-toplo-hladilnika-i-chasti-ot-lozenets", "text": "Авария остави два квартала в центъра на София без парно. За пореден път в \"Хладилника\" и части от \"Лозенец\" останаха без парно и топла вода. Според сайта на топлофикационното дружество това се е случило малко след полунощ. За Bulgaria ON AIR от \"Топлофикация\" обясниха, че причината е авария в мрежата, която вече е отстранена. Очаква се топлоподаването да бъде възстановено в късния следобед. Утре пък временно ще бъде прекъснато водоснабдяването в столичните квартали \"Студентски\" и \"Витоша\". Спирането на водата е планирано, съобщиха от \"Софийска вода\". Харесайте страницата ни във Facebook ", "date": "2019.02.03", "title": "Авария остави без топло \"Хладилника\" и части от \"Лозенец\""}
{"url": "https://www.bgonair.bg/bulgaria/2019-02-03/dzhoshua-shte-pochaka-kobrata-shte-bie-s-finlandski-gigant", "text": "Боксовата медийна институция Вохгес обяви на страницата си в интернет двубоя между Кубрат Пулев и Роберт Хелениус. Кобрата ще излезе срещу финландския гигант Хелениус (28 победи, от които 17 с нокаут и 2 загуби) на 23 март в зала \"Форум\" в Ингълууд, Калифорния, пише  . Все още обаче не всичко е на 100% сигурно. Преди 15 дни промоутърът на Кобрата - Боб Аръм, каза пред ESPN, че срещата Пулев-Хелениус е била предвидена за 20 април като част от програмата на двубоя между Терънс Крауфорд и Амир Кан.  В края на януари мениджърът на Хелениус Маркус Сундман потвърди, че екипите на двамата боксьори водят преговори, но те все още не бяха постигнали споразумение. Сега обаче нещата май са към финализиране. Пулев обяви официално, че следващият му мач ще е на 23 март в Калифорния, но не каза име на съперника. По всичко изглежда, че това ще бъде Роберт Хелениус. Харесайте страницата ни във Facebook ", "date": "2019.02.03", "title": "Джошуа ще почака, Кобрата ще бие с финландски гигант"}
{"url": "https://www.bgonair.bg/bulgaria/2019-02-03/chastichno-bedstveno-polozhenie-v-momina-klisura-zaradi-opasen-most", "text": "\r\n Частично бедствено положение в село Момина клисура. Опасен мост над река Марица заплашва да остави Дунева махала откъсната от централната част на селото.  Мостът се руши, забранено е преминаването на автомобили по него, за да се избегнат трагични инциденти.  Жители на Момина клисура заявиха пред екип на Bulgaria ON AIR, че мостът е в лошо състояние от много години и никой не обръща внимание. По думите им дори се е стигнало до падане на основите на съоръжението.  Хората се притесняват, че е правен ремонт само на горната част на моста, който според тях може да рухне всеки момент. На мнение са, че проектът е бил добър, а мостът - много здрав, но са изключително притеснени за основите на съоръжението. \"Много отдавна ходим по мъките. Почти бяхме обявили гражданско неподчинение, щяхме да спираме влакове\", сподели един от жителите на Момина клисура. Утре ще се реши докога ще продължи бедственото положение в селото. Харесайте страницата ни във Facebook", "date": "2019.02.03", "title": "Частично бедствено положение в Момина клисура заради опасен мост"}
{"url": "https://www.bgonair.bg/reportazhi/2019-02-03/burgas-ostava-bez-kardiohirurgichna-bolnitsa-zaradi-neposilen-naem", "text": "\r\n Бургас може да остане без кардиохирургична болница заради непосилен наем. Вече 10 години специализираното лечебно заведение се помещава в сградата на държавната болница в морския град.  През февруари обаче договорът изтича. Проведени са два оспорвани търга, като цената за едномесечен наем достига до 200 хиляди лева.  Болницата обслужва население от над 1 милион души. Това е единствената кардиохирургия в Бургас и в региона, но подобни разходи за наем са неизпълними, казват от лечебното заведение.  От кардиохирургията се надяват Министерството на здравеопазването, като мажоритарен акционер на държавната болница в града, да намери възможност лечебното заведение да продължи да работи Над 130 души висококвалифициран медицински персонал – водещи лекари, медицински сестри, лаборанти, санитари и администрация може да изгубят работата си. Те излизат на палатков лагер следващата седмица и ще разчитат на подкрепата на бургазлии, за да запазят болницата. Харесайте страницата ни във Facebook ", "date": "2019.02.03", "title": "Бургас остава без кардиохирургична болница заради непосилен наем?"}
{"url": "https://www.bgonair.bg/bulgaria/2019-02-03/ludost-dzhigit-leti-s-280-kmch-po-okolovrastnoto-v-sofiya", "text": "\r\n Клип на шофьор, който с 280 километра в час изпробва новия си автомобил по Околовръстното в София, предизвика вълна от възмущение и негативни коментари в социалните мрежи.  Допустимата скорост там е 80 километра в час, а видеото а заснето от приятел на шофьора. От него става ясно, че автомобилът е тунингован и крие под капака си 900 конски сили.  Шофьорът дори не се съобразява с червения сигнал на светофара и профучава през него. Харесайте страницата ни във Facebook ", "date": "2019.02.03", "title": "Лудост: Джигит лети с 280 км/ч по Околовръстното в София"}
