{"url": "https://www.bgonair.bg/world/2018-11-07/mladozhentsi-zaginaha-samo-chas-sled-kato-sklyuchiha-brak", "text": "Младоженци загинаха само час след като сключиха брак. Трагедията се разигра в щата Тексас.  Уил Байлър и Бейли Акерман се прибирали с хеликоптер след сватбената церемония, когато машината паднала край градчето Увалде, на 135 км западно от Сан Антонио.  Жертвите са студенти последна година в университета \"Сам Хюстън\".  За нелепата им смърт съобщи студентският вестник.  Сред жертвите е и пилотът на хеликоптера, а причините за катастрофата се изясняват.", "date": "2018.11.07", "title": "Младоженци загинаха само час след като сключиха брак"}
{"url": "https://www.bgonair.bg/world/2018-11-07/frantsiya-6-dushi-sa-arestuvani-zaradi-podozreniya-za-terorizam", "text": "Полицията задържа шестима души по подозрение, че подготвят нападение срещу президента Еманюел Макрон. Петимата мъже и една жена са били арестувани в Бретан, след като са били следени в продължение на няколко седмици. Срещу тях ще бъдат повдигнати обвинения в тероризъм. Миналата година 23-годишен мъж беше обвинен в заговор за убийството на Макрон по време на Деня на Бастилията.", "date": "2018.11.07", "title": "Франция: 6 души са арестувани заради подозрения за тероризъм"}
{"url": "https://www.bgonair.bg/world/2018-11-07/osporvan-vot-v-sasht-demokratite-vodyat-v-bitkata-za-dolnata-kamara", "text": "Оспорван вот в САЩ. Демократите водят изборите за Камарата на представителите, показват предварителните данни от екзит пол проучванията.  След 8 години опонентите на американския президент Доналд Тръмп имат шанса да си върнат контрола над долната камара на Конгреса.  В същото време републиканците имат шансове да запазят контрола над Сената.  За пръв път в историята на Конгреса влизат две жени мюсюлманки. Илхан Омар, която е бежанка от Сомалия и Рашида Тлаиб, чиито родители са палестински имигранти. Изборът на двете жени бе определен като истроческа победа в момент, в който в страната доминира анти-мюсюлманска и анти-имигрантска риторика.  Междинните избори са смятани за ключови не само за популярността на републиканците, но и за политиката на президента Доналд Тръмп.  Въпреки проблемите в някои щати, предизвикани от лошото време и технически сривове в системата, рекорден брой американци се наредиха на дълги опашки, за да дадат своя глас.", "date": "2018.11.07", "title": "Оспорван вот в САЩ: Демократите водят в битката за долната камара"}
{"url": "https://www.bgonair.bg/world/2018-11-07/rusiya-presazdade-na-cherveniya-ploshtad-parada-ot-1941-godina", "text": "С пищен парад на \"Червения площад\" Русия отбеляза годишнината от битката за Москва по време на Втората световна война. 5000 военнослужещи и възпитаници на военни училища, облечени в исторически униформи, направиха възстановка на парада от 7 ноември 1941 година. Заедно с танкове, те преминаха по \"Червения площад\". На днешната дата, преди 77 години, войниците тръгват към фронта, където много от тях загиват в битката за Москва.", "date": "2018.11.07", "title": "Русия пресъздаде на \"Червения площад\" парада от 1941 година"}
{"url": "https://www.bgonair.bg/world/2018-11-07/evakuiraha-zhp-garite-v-barselona-i-madrid-zaradi-katarama-na-kolan", "text": "Фалшива бомбена заплаха евакуира жп гарите в Барселона и Мадрид. При сканирането на багажа в каталунската столица охраната видяла в куфар колан с катарама, наподобяваща граната.  Багажът принадлежал на жена, която пътувала от Барселона до Мадрид. При пристигането на влака в Мадрид полицията установила, че става въпрос за обикновена катарама. В ход е разследване защо полицията в Барселона е позволила на пътник да се качи на влака, след като се е усъмнила в багажа му.  През 2004 година на същата гара - Аточа в Мадрид - беше извършена една най-кървавите терористични атаки в Европа. Тогава 191 души бяха убити при експлозии в пътнически влакове.", "date": "2018.11.07", "title": "Евакуираха жп гарите в Барселона и Мадрид заради катарама на колан"}
{"url": "https://www.bgonair.bg/world/2018-11-07/zabaveni-i-prenasocheni-poleti-zaradi-tehnicheski-problemi-na-hiytrou", "text": "Технически проблеми нарушиха работата на летище \"Хийтроу\", което е едно от най-натоварените в света. Полетите се забавиха заради неработещо осветление на пистите, а пътниците бяха призовани да се свържат с авиокомпаниите си за повече информация. Проблемът бе разрешен след няколко часа, но това сериозно наруши графика на летището. Наложи се няколко от пристигащите полети да бъдат пренасочени, а пътниците се оплакаха от причиненото им неудобство.", "date": "2018.11.07", "title": "Забавени и пренасочени полети заради технически проблеми на \"Хийтроу\""}
{"url": "https://www.bgonair.bg/economy/2018-11-07/chez-oproverga-elena-yoncheva-za-ginka-varbakova", "text": "\r\n ЧЕЗ изпълнява задълженията си съгласно действащия договор за продажба на дяловете с \"Инерком\", обявиха от дружеството.  Повод за съобщението на компанията е коментар на депутата от БСП Елена Йончева, че Гинка Върбакова влиза в управлението на ЧЕЗ.  От дружеството посочват, че финализирането на сделката може да стане след изплащане на договорената сума и разрешение от КЗК и КЕВР.  Министърът на енергетиката също взе отношение по темата. \"Никой от нас няма отношение към решенията, които взима едно частно дружество, в което България не притежава никакво участие\", заяви Теменужка Петкова.", "date": "2018.11.07", "title": "ЧЕЗ опроверга Елена Йончева за Гинка Върбакова"}
{"url": "https://www.bgonair.bg/sutreshen-blok/2018-11-07/prof-tadarakov-byudzhet-2019-predizboren-byudzhet-na-straha-i-bez-reformi", "text": "\r\n Държавният бюджет и промените в данъчните закони ще бъдат гласувани в Народното събрание. На второ четене депутатите ще обсъдят новия начин за изчисляване на данъка върху автомобилите, в който е включен и екологичен компонент. След това ще бъде и първото гласуване на държавния бюджет, в който се залага дефицит от 600 млн. лева. Именно в този документ е заложено и 20% увеличение на заплатите на учителите и 10% ръст на възнагражденията на заетите в бюджетната сфера. На извънредното заседание на парламента вчера депутатите приеха на първо четене бюджетите на здравната каса и на Държавното обществено осигуряване. Проф. Димитър Тадаръков, който е преподавател в УНСС, коментира разпределението на държавните пари за следващата година в студиото на   и каза, че бюджетът за 2019 - та е без реформи и дава на всекиго по нещо с оглед на предстоящите избори. , категоричен беше той. Проф. Тадаръков обясни, че философията за страха се обосновава на това, че депозитите на българите - общо 50 милиарда лева - са в банките и това е половината държавен бюджет. По думите му заради ситуацията у нас, гражданите държат парите си на депозити, на много ниска лихва, парите им се губят от инфлацията, но хората така и не инвестират. Преподавателят разкритикува начините на управление и това, че у нас не се работи с визия за десетки години напред и посочи, че най-добрият научен труд в тази посока е докладът на БАН и подчерта, че дори БСП правят визия само за 10 години, в която има доста пропуски. , настоя проф. Димитър Тадаръков пред   и прикани да си представим какво ще е икономическото и научно ниво на бъдещите народни представители. Той коментира и бъдещето на правителството и одобри действията на премиера във външнополитически план, но каза, че това, което може да коства управлението на тази коалиция, са многото скандали и най-открояващите се сред тях са тези при \"Обединени патриоти\", където по думите му има вътрешна битка и те са далеч от обединението, което демонстрираха преди изборите.", "date": "2018.11.07", "title": "Проф. Тадаръков: Бюджет 2019 - предизборен, бюджет на страха и без реформи"}
{"url": "https://www.bgonair.bg/world/2018-11-07/obviniha-v-iznasilvane-sin-na-vitseprezident-na-giganta-lukoyl", "text": "Синът на вицепрезидент на енергийния гигант \"Лукойл\" е  замесен в секс скандал. Руслан Шамсуа ров е обвинен в изнасилване на  23-годишна жена от Ростов на Дон. Шамсуаров признава, че е имал интимни отношения с дамата, но отрича да я е насилвал.  Освен това твърди, че въпросната жена е проститутка. Руски медии припомнят, че това не е първият случай, при който Шамсуаров има неприятности със закона. През 2016 година той е участвал в автомобилна гонка и е преминал с автомобила си през центъра на Москва със скорост от 250 километра в час.", "date": "2018.11.07", "title": "Обвиниха в изнасилване син на вицепрезидент на гиганта \"Лукойл\""}
{"url": "https://www.bgonair.bg/economy/2018-11-07/pravitelstvoto-odobri-protsedurata-za-izbor-na-investitor-za-aets-belene", "text": "Около една година се очаква да продължи процедурата по избор на стратегически инвеститор за реализация на проекта АЕЦ \"Белене\". Енергийният министър Теменужка Петкова представи по време на днешното заседание на Министерския съвет (МС) процедурата за избор на стратегически инвеститор за изграждането на АЕЦ „Белене“, съобщи пресслужбата на кабинета. В документа се посочва, че изграждането на атомната електроцентрала следва да се осъществи на пазарен принцип, без сключване на договори за задължително изкупуване на енергия от страната, без предоставяне от България на преференциални цени за изкупуване на електрическата енергия, без сключването на договори за разлика от българската държава, без предоставяне на корпоративни гаранции и/или други непазарни механизми за гарантиране на инвестицията и без предоставяне на държавна гаранция. Изграждането на АЕЦ „Белене“ трябва да се реализира с наличното оборудване и активи, на лицензираната за целта площадка, подчерта Теменужка Петкова, цитирана от  Процедурата за избор на стратегически инвеститор за изграждането на проекта съдържа и възможност за включването с миноритарно участие на големи индустриални и други консуматори на електрическа енергия в реализацията на проекта посредством участие в капитала на проектната компания и/или чрез договори за изкупуване на електрическа енергия. Предвидено е процедурата да премине през 9 етапа, като първият представлява покана на потенциални инвеститори, която ще бъде публикувана в официалния вестник на Европейския съюз (ЕС) и в два български ежедневника. Според енергийния министър тази стратегия би дала на проекта необходимата икономическа обособеност и финансова стабилност. Петкова добави, че според направените анализи, най-правилният вариант за структура към момента е участие в отделна проектна компания с всички активи, които се отнасят към проекта. В момента Националната електрическа компания (НЕК) извършва оценка на въпросните активи, като предстои министър Петкова да предостави пред парламента процедурата, одобрена днес от министрите. Сред поканените потенциални инвеститори ще бъдат трите компании, които вече официално потвърдиха интереса си за строеж на АЕЦ „Белене“ - китайската енергийна компания CNNC, френската Framatome и корейската държавна компания Korea Hydro and Nuclear Power Co. Министър Петкова коментира евентуално участие на собственичката на \"Инерком\" Гинка Върбакова в надзора на ЧЕЗ с думите, че държавата няма отношение към решенията в частното дружество.", "date": "2018.11.07", "title": "Правителството одобри процедурата за избор на инвеститор за АЕЦ \"Белене\""}
{"url": "https://www.bgonair.bg/world/2018-11-07/ryanair-uvolni-shestima-styuardi-zaradi-falshiva-spyashta-snimka", "text": "Ryanair уволни шестима стюарди от Португалия заради фалшива снимка, на която се вижда, че спят на пода. Служителите са освободени от работа заради грубо нарушение на правилата за поведение.  От авиокомпанията уточниха, че снимката е била подготвена, за да подкрепи неверни твърдения, отразени в медиите, че са били принудени да спят на пода на стаята за персонала на летището в Малага. Португалският синдикат заяви по-рано, че снимката е знак на протест срещу условията, които са били принудени да търпят, след като са попаднали на буря в Испания.  Служителите не получили хотелски стаи, били оставени без достъп до храна и напитки и имало места за сядане само за 1/3 от тях.", "date": "2018.11.07", "title": "Ryanair уволни шестима стюарди заради фалшива \"спяща\" снимка"}
{"url": "https://www.bgonair.bg/bulgaria/2018-11-07/prieha-byudzhet-2019-na-parvo-chetene-zadelyat-14-mlrd-leva-za-sotsialna-politika", "text": "\r\n Трудно, с процедурни хватки и при извънредно дълго заседание, но депутатите все пак гласуваха и приеха на първо четене бюджета за следващата година. \"За\" гласуваха 115 от депутатите, част от управляващата коалиция, а 85 народни представители от опозицията от БСП и ДПС бяха против. Единствено от \"Воля\" не бяха в пленарната зала. Според заложените параметри ръстът на икономиката ще бъде 3,7%, инфлацията - 3%, а дефицитът - 0,5%. За социалната политика са отделени над 14 млрд. лева. Предвижда се увеличение на минималната работна заплата на 560 лева. С 10% се увеличават заплатите в държавната администрация, а с 20% на учителите. В Бюджет 2019 има заложени над 40 млн. лева пари за отопление, които ще бъдат раздадени като помощи, както и 150 млн. лева повече за хората с увреждания. А 7 млн. лева са заделени за деца без право на наследствена пенсия.   ", "date": "2018.11.07", "title": "Приеха Бюджет 2019 на първо четене, заделят 14 млрд. лева за социална политика"}
{"url": "https://www.bgonair.bg/bulgaria/2018-11-07/ekshan-kato-na-kino-spetspolitsai-pokazaha-umeniya-pred-burgaski-uchenitsi", "text": "\r\n Екшън като на кино се разигра днес в двора на бургаско училище. Униформени с качулки атакуваха автомобил, в който по информация на полицията е укрит наркотик.  Сцената беше част от демонстрациите на спецполицаите в навечерието на професионалния им празник. Децата посрещнаха с възторг полицейските служители и аплодираха обучените кучета, с които беше заловен престъпникът и открит наркотика.  Учениците не пропуснаха да си направят селфита със спецполицаите и да разгледат новите служебни автомобили, както и моторите на специализираното звено \"Сигма“.", "date": "2018.11.07", "title": "Екшън като на кино: Спецполицаи показаха умения пред бургаски ученици"}
{"url": "https://www.bgonair.bg/denqt-on-air/2018-11-07/sotsialni-mrezhi-i-falshivi-novini-koshmarna-kombinatsiya-kak-da-se-spravim", "text": "\r\n \"Фалшивите новини не са ново явление. Въпросът сега е, че социалните мрежи създадоха възможност за много по-бързото им разпространяване и с ефекта на домино да преследват всякакви нечисти идеи по улеснен начин. Разпространяват се 6 пъти по-бързо от истинските\", заяви бившият министър по европейските въпроси Гергана Паси. На 9 ноември в НДК ще се проведе международна конференция на тема манипулиране на информацията, последици и средства за борба срещу новите предизвикателства. А депутати от ВМРО предложиха създаването на държавен домейн, с който да се ограничат фалшивите новини. Според тях интернет сайтовете трябва да бъдат регулирани както радиата и телевизиите.  Пред Bulgaria ON AIR Гергана Паси определи социалните платформи като \"новите министерства на истината\". По думите ѝ в днешно време се вменява на медии като Facebook, Google, YouTube и Twitter да бъдат форма на съд и цензурираща институция.  Гергана Паси посочи още, че в резултат на вътрешни регулации има спад с близо 65% на фалшивите новини във Facebook. Но по нейно мнение дългосрочното решение на проблема е образоване на потребителите. \"Разговорът за социалните медии не изключва разговора за традиционните медии\", подчерта тя в предаването \"Денят ON AIR\" и поясни, че журналистите са натоварени с още по-голяма отговорност в тази среда, в която хората са объркани. Бившият министър по европейските въпроси коментира и провелите се междинни избори в САЩ: \"Не си спомням да е имало други междинни избори, в които залогът да е толкова висок. Разбира се, личността на Тръмп сама по себе си провокира внимание. И двата опонента обявиха изборите за успех. С тези избори се слага край на едноличното републиканско управление. Допускам, че това ще се усети и в Европа\".", "date": "2018.11.07", "title": "Социални мрежи и фалшиви новини - кошмарна комбинация. Как да се справим?"}
{"url": "https://www.bgonair.bg/bulgaria/2018-11-07/narushitelite-na-patya-s-do-4-pati-po-visoka-grazhdanska-otgovornost", "text": "\r\n Шофьорите с повече нарушения ще плащат по-висока застраховка \"Гражданска отговорност\". Това предвижда проект, който Комисията за финансов надзор публикува за обществено обсъждане. Според проекта за системата \"Бонус-малус\", \"Гражданската отговорност\" ще е по-скъпа за шофьорите с нарушения, а увеличението може да достигне 4 пъти от стойността на задължителната застраховка. За шофьорите без провинения, намалението след първата година е 10%, след втората - 20%, като максималната отстъпка е 25 % за 8 години без нарушения. От Българската асоциация на пострадали при катастрофи са на мнение, че системата ще дисциплинира шофьорите на пътя и ще намали броя на произшествията. Според тях обаче има и спорни моменти - като например собственик без провинения да плаща висока застраховка, защото е закупил автомобил, който преди това е участвал в катастрофа. На сайта на Гаранционния фонд всеки ще може да прави справки за миналото на автомобила, преди да го купи.", "date": "2018.11.07", "title": "Нарушителите на пътя - с до 4 пъти по-висока \"Гражданска отговорност\""}
{"url": "https://www.bgonair.bg/reportazhi/2018-11-07/maychin-dom-s-inovativna-sistema-za-diagnostika-na-rak-na-gardata", "text": "\r\n \n Близо 4000 хиляди жени годишно се разболяват от рак на гърдата у нас. За съжаление, над 1400 от тях не успяват да преборят тежката диагнозата. Ракът на гърдата е най-честото онкологично заболяване при жените. През последните години броят на диагностицираните с болестта се увеличава.  Заболяването обаче е напълно лечимо, ако бъде открито навреме. За целите на ранната диагностика в \"Майчин дом\" заработи нова технология, чрез която жените ще могат да се изследват бързо и безболезнено. Технологията за ранна диагностика е контактна термография, а апаратът работи с течни кристали. Изследването с новата апаратура може да бъде правено всеки месец, то е абсолютно безвредно, а цената на прегледа е 60 лева. ", "date": "2018.11.07", "title": "\"Майчин дом\" с иновативна система за диагностика на рак на гърдата"}
{"url": "https://www.bgonair.bg/direktno/2018-11-07/sveryavayte-tsenite-i-ne-vyarvayte-na-vsyako-namalenie", "text": "\r\n При всяко намаление е добре да сверяваме цените дали същият продукт не може да се купи на същата цена от друг търговец. Освен това, при намаленията част от продавачите лъжат, че дадена стока е изчерпана. А целта е да накарат потребителите да си купят нещо друго, каза Богомил Николов от Асоциация \"Активни потребители\". Той посъветва да не се чака до последния момент за подаръците по Коледа, защото все още има търговци, които завишават цените.  Трябва да бъдем внимателни с преетикетираните продукти, посъветва той. Маргарита Габровска от семеен център \"Малки чудеса\" посочи, че всяка година около 6000 деца са недоносени. Това означава едно на всеки десет деца. Районите около Враца и Пловдив са местатa, където има най-много такива случаи. Понякога тези хора нямат адекватен достъп до задрaвеопазване, посочи още Габровска. Тя отбеляза, че у нас няма регистър и никой точно не може да каже колко са недоносените деца.", "date": "2018.11.07", "title": "Сверявайте цените и не вярвайте на всяко намаление"}
{"url": "https://www.bgonair.bg/bulgaria/2018-11-07/vmro-shte-boryat-falshivite-novini-v-saytovete-s-darzhaven-domeyn", "text": "\r\n Създаването на държавен домейн, с който да се ограничат фалшивите новини. Това предлагат депутати от ВМРО.  Те смятат, че интернет сайтовете трябва да бъдат регулирани, също както радиата и телевизиите.  За да има от кого да се търси отговорност, те настояват под всичко публикувано да е написан и авторът на статията. ", "date": "2018.11.07", "title": "ВМРО ще борят фалшивите новини в сайтовете с държавен домейн"}
{"url": "https://www.bgonair.bg/science/2018-11-07/volkswagen-predstavi-5-metrov-pikap", "text": "Компанията Volkswagen представи на автосалона в Сао Пауло (Бразилия) концептуална версия на пикапа си Tarok. Серийният вариант на модела ще се появи на местния пазар през 2020 г., а след това ще започне да се продава и в други държави. Засега е известно само, че Tarok е построен на платформата MQB, която е в основата на VW Tiguan. За пикапа е използвана удължената версия на шасито, на която е изградена версията Tiguan Allspace.  Прототипът е оборудван с 1,4-литров бензинов турбомотор с мощност 150 к.с., който може да работи на етанол. Скоростната кутия е 6-степенна автоматична – същата като на VW T-Cross за Южна Америка. Серийният модел ще получи и 2,0-литров дизел със 150 к.с. Една от особеностите на дългия 5 метра автомобил е сваляща се задна част на кабината, благодарение на което може да се увеличи пространството в товарната част. Товароподемността на пикапа е 1 тон, а в оборудването на машината влиза и изцяло цифров приборен панел с мултимедийна система с тъч скрийн. От компанията обещават на по-късен етап да дадат още подробности за VW Tarok, като тогава ще станат ясни и цените на автомобила. Повече новини четете на  .", "date": "2018.11.07", "title": "Volkswagen представи 5-метров пикап"}
{"url": "https://www.bgonair.bg/denqt-on-air/2018-11-07/tramp-i-borisov-se-sreshtat-dogodina-a-bezvizovo-patuvane-do-sasht-koga", "text": "\r\n Уговарят среща на премиера Бойко Борисов с президента на САЩ Доналд Тръмп догодина. Това стана ясно след разговора на външния ни министър Екатерина Захариева с американския държавен секретар Майк Помпео. Захариева уточни, че от няколко месеца се работи върху посещението на Борисов в Белия дом. Това евентуално би се случило в началото на следващата година. Според заместник-министъра на външните работи Георг Георгиев България винаги е работила за осъществяването и подобряването на контактите на най-високо политическо ниво. \"С нетърпение очакваме тази среща. Имаме доста близки отношения със САЩ в момента. Тръмп и Борисов имат да обсъждат доста неща. Имаме доста тесни връзки и взаимоотношения - търговия, отбрана, енергетика и други. Наистина това, което България направи през своето европредседателство, много се цени отвъд Океана\", категоричен е Георгиев в \"Денят ON AIR\". По думите му безвизовото пътуване на българи в САЩ е една от основните приоритетни теми, които трябва да бъдат решени между двете държави. Все пак зам.-министърът отбеляза, че страната ни изпълнява почти всички изисквания за падане на визите, с изключение на една - отказите по заявления за визи са около 13%, а според изискванията на САЩ трябва да стигнат 3%. \"Няма как да се определи точна дата, след която може да има безвизово пътуване към САЩ, това е предмет на законодателство. През декември отпаднаха визите за Канада, очакваме следващите да са САЩ\", сигурен е политикът. Той заяви, че българите в чужбина все повече започват да се връщат в България и започват да развиват бизнес, защото икономическата обстановка се подобрява с всяка изминала година и това може да се види с просто око.", "date": "2018.11.07", "title": "Тръмп и Борисов се срещат догодина, а безвизово пътуване до САЩ кога?"}
{"url": "https://www.bgonair.bg/denqt-on-air/2018-11-07/podobrenieto-na-zhivota-sas-sigurnost-se-useshta-zayavi-deputat", "text": "\r\n Депутатите приеха на първо четене Бюджет 2019. Предвиждат се 4,5 милиарда лева повече приходи.  \"Този бюджет е резултат от доброто икономическо развитие на България. Ние стоим много добре като макроикономически показатели. Имаме нисък дълг, с тенденция да намалява. Ако през 2007 г. БВП бе 50 млрд. лв., то през 2019 г. предвиждаме да стигне 160 млрд. лв. Не мога да се съглася с това, че хората не усещат подобряването на живота. Най-малкото се вдигат възнагражденията в държавния сектор с 10%, а в образованието с 20%. Увеличават се парите за стипендии за дуалната форма на образование. Във висшето образование се дават средства за студенти, чиито специалности са подбрани от бизнеса. Техните такси ще бъдат нулеви. Ще има увеличение на пенсиите след средата на следващата година. Заложени са политики, които хората няма как да не усетят\", обясни депутатът от ГЕРБ Мария Илиева.  Според нея е необходимо опозицията да бъде активна, но популистките изказвания, които казват на черното – бяло, трябвало да спрат.  \"Демографската криза не може да се бори само с лозунги – трябват политики. Образователното министерство предвижда изграждането на облак с дигитални уроци. Трябва не само да мотивираме младите хора, а да ги срещнем с работодателите. Това, което се прави в системата на здравеопазването, е в правилната посока, макар и бавно. Доброто здравеопазване няма да стане с магическа пръчка. Трябва политическа воля и консенсус\", отбеляза тя в \"Денят ON AIR\".  Акцентът в разговора се прехвърли и към поскъпването на данъка за старите автомобили.  \"Искаме ли чиста околна среда? Променя се моделът. Автомобилите, които замърсяват повече, ще трябва да платят повече. Тези, които са по-щадящи, ще имат облекчение в данъка. За един стар автомобил данъкът ще скочи с 15 лева – не е чак толкова много\", изтъкна народният представител пред Bulgaria ON AIR. ", "date": "2018.11.07", "title": "Подобрението на живота със сигурност се усеща, заяви депутат"}
{"url": "https://www.bgonair.bg/bulgaria/2018-11-07/iz-vechnite-remonti-na-fandakova-grafa-ne-napredva-a-zashto", "text": "Шест месеца изминаха от началото на ремонта на столичната улица \"Граф Игнатиев\" и от \"Спаси София\" попитаха кога емблематичната улица ще бъде готова. От организацията припомнят думи на столичния кмет Йорданка Фандъкова, че всички ремонтни дейности по улицата и прилежащите площади ще приключат най-късно в средата на октомври, а вероятно и по-рано. \"Тези обещания се потвърждават и от одобрения от Столичната община план-график на ремонта, предвиждащ всички ремонтни дейности да бъдат завършени до 3-ти октомври\", казва Борис Бонев. От организацията обаче посочват, че ремонтът продължава вече седми месец, което създава неудобства за жителите и гостите на София, които са принудени да лавират из загражденията. Проточилият се ремонт създава и допълнителна трудност, защото заради него трамваите, които минават по улицата, са спрени или с променени маршрути. Не един и два магазина пък фалираха, заради проточилия се ремонт. \"В Европа централните улици се ремонтират при пълна мобилизация на фирмите, докато тук сме свидетели на безкрайно разтегляне на сроковете и никой в Общината не иска да поеме отговорност за това\", заявява Бонев. От организацията не приемат и обясненията на Общината, че паветата щели да се пренареждат толкова пъти, колкото е нужно, до получаването на \"приемлив резултат\" и припомнят на кмета, че договорът подписан от Столичната община предвижда санкции от 240 000 лв. за всеки ден забавяне\", посочват от \"Спаси София\". Сега обаче се оказва, че довършителните работи на ремонта ще се проточат до март догодина. \"Подобни закъснения са неприемливи, тъй като създават огромни затруднения за гражданите и бизнеса\", допълва Гергин Борисов от Спаси София. Заради това от \"Спаси София\" питат каква е причината за забавянето на ремонта, както и дали фирмата изпълнител - \"Джи Пи Груп\" ще бъде глобена и с колко. За финал от \"Спаси София\" припомнят, че през октомври поискаха оставката на зам.-кмета по транспорт Евгени Крусев, посочвайки, че според тях той няма капацитет за заеманата длъжност.", "date": "2018.11.07", "title": "Из вечните ремонти на Фандъкова: \"Графа\" не напредва… а защо?"}
{"url": "https://www.bgonair.bg/bulgaria/2018-11-07/shumentsi-shte-mogat-da-zarezhdat-telefonite-si-na-avtobusni-spirki-zahranvani-ot-slantseto", "text": "\r\n Зареждането на телефон на автобусна спирка, захранвана от слънцето. Това е най-новата възможност за всички, ползващи градския транспорт в Шумен. Две от модерните съоръжения вече са поставени. Aвтобусните спирки със слънчеви панели и USB изход за зареждане на телефон са част от модерната визия за Шумен. \"Зала Арена е проектирана в духа на енергийната ефективност и модерните технологии.Така че и спирките още в самия проект са заложени да бъдат такъв тип\", обясни зам.-кметът на община Шумен. В квартала обаче оценките за новите спирки за разнопосочни. Някои смятат, че са модерни, но нефункционални, други смятат, че идеята е добра. Спирка, на която може да се зареди телефон, ще бъде поставена и в центъра на града. Скоро ще бъде пуснат и безплатен безжичен интернет, за да може всеки, чакащ рейса, да сърфира в мрежата.", "date": "2018.11.07", "title": "Модерни спирки в Шумен ще позволяват да си заредим телефона, чакайки автобуса"}
{"url": "https://www.bgonair.bg/bulgaria/2018-11-07/parlamentat-prie-po-visoki-danatsi-za-starite-avtomobili-ot-2019-g", "text": "Ще плащаме по-високи данъци за старите автомобили от следващата година, решиха окончателно депутатите. Промените, приети на второ четене, предвиждат новите, по-високи налози, да влязат в сила от 1 януари догодина.  Повишението на данъка обаче не може да бъде изчислено с точност, защото конкретният размер на ставката ще се определя от общините. Той обаче не може да е по-висок с повече от 30%. Вече няма да има данъчно облекчение за автомобили с допълнително монтирана газова уредба, отпадат и отстъпките за катализатори. Новите мерки важат за коли след 2005 година.", "date": "2018.11.07", "title": "Парламентът прие по-високи данъци за старите автомобили от 2019 г."}
{"url": "https://www.bgonair.bg/world/2018-11-07/rusiya-kamion-se-vryaza-v-supermarket", "text": "\r\n Камион се вряза в супермаркет в руския град Иркутск. На кадри, заснети от охранителни камери, се вижда моментът на катастрофата. По чудо загинали при инцидента няма. Има леко пострадала жена, която е настанена в болница с леки травми. От полицията заявиха, че причина за катастрофата са отказалите спирачки на камиона.", "date": "2018.11.07", "title": "Русия: Камион се вряза в супермаркет"}
{"url": "https://www.bgonair.bg/bulgaria/2018-11-07/mazh-e-s-opasnost-za-zhivota-sled-kato-padna-v-kanala-na-vladayskata-reka", "text": "\r\n Тежък инцидент в София - 77-годишен мъж е в болница с опасност за живота, след като падна в канала на Владайската река близо до пазара \"Димитър Петков\". Снимки от инцидента бяха качени в социалните мрежи.  Линейката пристига 9 минути след подадения сигнал. Мъжът е откаран във Военномедицинската академия с фрактура на бедрото и травма на главата.  \r\nОчевидци разказват, че възрастният мъж попитал къде е пазарът, пресякъл улицата и се озовал до реката, където няма тротоар и тогава паднал.  На помощ се притекли майстори от съседен обект, които донесли стълба, за да може по-бързо да се стигне до пострадалия.", "date": "2018.11.07", "title": "Мъж е с опасност за живота, след като падна в канала на Владайската река"}
{"url": "https://www.bgonair.bg/bulgaria/2018-11-07/spanak-s-tatul-e-otkrit-sled-proverka-na-babh-v-targovishte-i-kostinbrod", "text": "\r\n Опасен спанак, примесен с листа от отровното растение татул, е открила Агенцията по храните в магазини в Търговище и хипермаркет в Костинброд. 1775 килограма от произведения в Пловдивско спанак е изтеглен от пазара и спрян от разпространение. До спешните проверки се е стигнало след два сигнала от граждани в двата града, които са консумирали от конкретния спанак. Получили неразположение и са диагностицирани с признаци на атропиново отравяне. От Агенцията призовават всички, които са си купили пакетирани листа от спанак от по 500 гр., сорт \"Горила\", произведен в област Пловдив, да не го консумират и да го върнат в търговския обект, откъдето са го купили. Проверката не показала, че този спанак се разпространява и в други големи магазини в страната, на тях вече им е издадено разпореждане да ги спрат от продажба. От БАБХ вече са изготвили акт заради административно нарушение, защото спанакът не се е пакетирал в помещения за тази дейност. ", "date": "2018.11.07", "title": "Спанак с татул е открит след проверка на БАБХ в Търговище и Костинброд"}
{"url": "https://www.bgonair.bg/bulgaria/2018-11-07/desetki-izdirvani-interpol-sa-poluchili-balgarsko-grazhdanstvo", "text": "\r\n Върховната административна прокуратура съобщи, че 114 издирвани от Интерпол души са получили българско гражданство. От обвинението са се самосезирали за тези случаи след медийни публикации още през февруари и са уведомили правосъдното министерство.  Няколко часа по-късно от ведомството на Цецка Цачева отрекоха твърденията на прокуратурата. Твърдят, че е извършена проверка и не са открити нарушения в съгласувателните процедури с МВР и ДАНС. А за последните четири години са установили и още нарушения в работата на Държавната агенция за българите в чужбина (ДАБЧ). Чиновниците са нарушавали правилата както по отношение на издаването на удостоверенията за български произход, така и в случаите на отказ.  Констатирано е, че се издават документи на хора, чиито имена не отговарят на българската именна система. В същото време се отказвало на кандидати, които представяли документи от обществена организация на наши сънародници зад граница. Мотивът бил, че тя не е оторизирана да издава такъв тип документи.  Държавната агенция обаче признавала документи от организации на българи, живеещи извън страната, които не са регистрирани. Премиерът Бойко Борисов да закрие ДАБЧ. За това пък настоява в отворено писмо временният обществен съвет на българите в чужбина. Предложението е да се създадат Обществени съвети към дипломатическите и консулските представителства.", "date": "2018.11.07", "title": "Десетки издирвани от Интерпол са получили българско гражданство?"}
{"url": "https://www.bgonair.bg/bulgaria/2018-11-07/udar-na-avtomobil-v-darvo-otne-zhivota-na-30-godishna-zhena", "text": "30-годишна жена загина в тежка катастрофа тази сутрин край видинското село Медовница.  Шофьорът на леката кола със софийска регистрация губи контрол над управлението, излиза от пътя и се блъска в крайпътно дърво.  В колата пътували четирима души. Загиналата жена е седяла зад шофьора. Шофьорът и останалите пътници са без наранявания. Предполага се, че причина за катастрофата е висока скорост и мокър асфалт.", "date": "2018.11.07", "title": "Удар на автомобил в дърво отне живота на 30-годишна жена"}
{"url": "https://www.bgonair.bg/bulgaria/2018-11-07/s-maski-na-litsa-rusentsi-protestirat-sreshtu-mrasniya-vazduh", "text": "\r\n Русенци отново протестират заради мръсния въздух. Този път недоволството е заради пожара на сметището в града, заради който от няколко дни се носи миризма на изгоряло.  Пред най-голямото училище в града тази сутрин трябваше да се съберат деца и родители с маски на лицата, за да изразят недоволството си от екологичната обстановка.  Въпреки масовото възмущение срещу замърсяването в социалните мрежи, единици бяха хората, които се включиха в акцията.", "date": "2018.11.07", "title": "С маски на лица русенци протестират срещу мръсния въздух"}
{"url": "https://www.bgonair.bg/bulgaria/2018-11-07/deputatite-razmestiha-dnevniya-red-oshte-obsazhdat-byudzheta", "text": "\r\n След кворум на ръба и процедурни хватки, депутатите започнаха обсъждането на бюджета за следващата година. Разпределението на държавните средства трябваше да бъде първа точка в днешния дневен ред. Опозицията обаче възрази, защото през парламента все още не са преминали данъчните закони. Така бюджетът мина назад дневния ред. Народните представители започнаха разглеждането на държавните приходи и разходи за следващата година около обяд.  Заседанието на Народното събрание за пореден път беше белязано от трудно събиране на кворум и процедурни хватки от страна на управляващи и опозиция. Точно 121 души се регистрираха в началото на заседанието, след като БСП и ДПС не го направиха.  Управляващите пискаха поименна проверка, за да не позволят на опозицията да бойкотира заседанието на по-късен етап.  \n След събирането на необходимия брой народни представители в зала, депутатите се заеха с данъчните закони, в които се прокарва вдигане на таксите на старите коли с около 30%, на което опозицията възрази и се стигна до нови нападки.  БСП и ДПС напуснаха, а останалите гласуваха времето за работа на парламента да се удължи до приемането на бюджета. ", "date": "2018.11.07", "title": "Депутатите разместиха дневния ред: Още обсъждат бюджета"}
{"url": "https://www.bgonair.bg/sutreshen-blok/2018-11-07/kogato-uspehat-u-nas-ne-se-vaznagrazhdava-otkazaha-stipendiya-na-mlada-shahmatna-nadezhda", "text": "\r\n От деца ни учат да мечтаем и да се борим за по-високи успехи. За огромно съжаление обаче трудът и усилията не винаги гарантират възвръщаемост. Държавата отказа полагаща се стипендия на най-младия майстор в историята на България - шахматната надежда Габриела Антова. Всяко българско дете, класирано на първо, второ или трето място във финал на международно или държавно състезание, има право на стипендия. Или поне така казва законът. Уверена, че успехите ѝ са достатъчни, за да получи финансиране от Столичната община, Габриела подава документи. Преди няколко дни обаче в учтиво писмо е уведомена, че няма право на парично поощрение, тъй като Българската федерация по шахмат не е включена в държавната наредба, определяща кой има и кой не право на стипендия. С надежда, че има изход от патовата ситуацията, Габриела и нейните близки потърсиха помощ.  Екип на   се свърза със Столичната община. Оттам обясниха, че нямат правно основание да дадат стипендия на Габриела, но все пак ще го направят с друга награда, която лично столичният кмет Йорданка Фандъкова ще ѝ връчи на Световния ден на спорта 17 май 2019 година.", "date": "2018.11.07", "title": "Когато успехът у нас не се възнаграждава: Отказаха стипендия на млада шахматна надежда"}
