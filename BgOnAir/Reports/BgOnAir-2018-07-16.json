{"url": "https://www.bgonair.bg/world/2018-07-16/chasove-do-istoricheskata-sreshta-tramp-putin", "text": "Броени часове остават до историческата среща между президента на САЩ Доналд Тръмп и руския му колега Владимир Путин в Хелзинки.  Малко преди да отпътува за финландската столица американският държавен глава написа в Twitter, че е подготвен за критиките, които ще последват след разговорите, независимо как ще премине срещата и какво ще бъде постигнато на нея.  Очаква се двамата лидери да засегнат широк кръг от теми, сред които ядрените оръжия, руската намеса в американските избори и конфликтът в Сирия.", "date": "2018.07.16", "title": "Часове до историческата среща Тръмп - Путин"}
{"url": "https://www.bgonair.bg/denqt-on-air/2018-07-16/shte-se-promeni-li-svetat-sled-istoricheskata-sreshta-tramp-putin", "text": "\r\n Ще има ли промяна в диалога между Вашингтон и Москва след срещата между Доналд Тръмп и Владимир Путин в Хелзинки? Отговорът на този въпрос потърсихме в разговор със Светлана Шаренкова от Форум \"България-Русия\" и журналиста и преводач Огнян Дъскарев. Според Светлана Шаренкова никой не е очаквал да бъдат постигнати конкретни договорености и най-важното е, че срещата се е случила. \"Неслучайно журналистите наричат тази среща \"историческа\". Настъпва нова архитектура на света - тя се изразява в един многополюсен свят, който не е американоцентричен\", каза тя в предаването \"Денят ON AIR\". Шаренкова изрази съжаление, че вътрешната политика на САЩ оказва много сериозно влияние върху външната. Тя е на мнение, че с обвиненията към 12 руски агенти за намеса в президентските избори в САЩ е направен опит срещата да не се състои.  \"И двамата излязоха удовлетворени от тази среща. Между тях има диалог\", отбеляза тя и добави, че диалогът между САЩ и Русия е започнал много съдържателно и на високо ниво. Шаренкова посочи още, че Тръмп ясно е заявил, че няма намерение да коментира темата Крим. А по отношение на Украйна и газопровода, който минава оттам, Путин е поел ангажимент Русия да поднови договора. \"Важно е това, че срещата се случи изобщо. Човек се разбира много по-трудно с приятелите си, отколкото със своите изявени противници, каквато е Русия на САЩ\", каза от своя страна Огнян Дъскарев. Според госта на Bulgaria ON AIR основното от срещата е, че е бил поставен въпросът за ядрените оръжия и по думите му е страшно важно САЩ и Русия да се разбират по темата. \"Крим е кауза пердута, въпреки че Западът заявява гръмогласно, че никога няма да се примири\", коментира още журналистът и подчерта, че няма значение дали лидерите се харесват.", "date": "2018.07.16", "title": "Ще се промени ли светът след историческата среща Тръмп - Путин?"}
{"url": "https://www.bgonair.bg/reportazhi/2018-07-16/novak-dzhokovich-e-noviyat-shampion-na-uimbaldan", "text": "\r\n Новак Джокович е новият шампион на \"Уимбълдън\"! 31-годишният сърбин спечели четвъртата си титла в Лондон и общо 13-а от \"Големия шлем\". Сърбинът спечели за четвърти път турнира на Ол Ингланд Клъб, след като се наложи над Кевин Андерсън с 3:0 сета – (6-2, 6-2, 7:6(3)) за два часа и двадесет минути на Централния корт в Уимбълдън.", "date": "2018.07.16", "title": "Новак Джокович е новият шампион на \"Уимбълдън\"!"}
{"url": "https://www.bgonair.bg/world/2018-07-16/v-parizh-sblasatsi-mezhdu-politsiya-i-fenove-po-vreme-na-praznenstvata-za-spechelenata-kupa", "text": "Сблъсъци между полиция и фенове в Париж по време на празненствата, след като Франция спечели световното първенство по футбол.  Хиляди хора излязоха на емблематичния булевард Шанз Елизе, за да отпразнуват победата на петлите. На фона на празненствата група фенове замеряха охраняващите полицаи с бомбички.  За да разпръснат тълпата органите на реда използваха сълзотворен газ. Не се съобщава за ранени и арестувани.  Празненствата във френската столица след победата на френския тим над Хърватия с 4 на 2 продължиха до късно през нощта без повече инциденти.", "date": "2018.07.16", "title": "В Париж: Сблъсъци между полиция и фенове по време на празненствата за спечелената купа"}
{"url": "https://www.bgonair.bg/sutreshen-blok/2018-07-16/svetovnoto-po-futbol-krasivo-ili-iznenadvashto-be-to", "text": "\r\n Хърватия надскочи себе си, но силите очевидно не стигнаха по време на финалния мач с Франция, след който \"петлите\" грабнаха световната купа. За изненадите, възторга и разочарованията от Мондиала двамата спортни журналисти и коментатори Петър Хераков и Йордан Грозданов коментираха в студиото на Bulgaria ON AIR. \"По отношение на играта това не бе най-красивото първенство, но за това пък - изненадващо\", каза спортният журналист и коментатор Петър Хераков в \"България сутрин\". Друга любопитна закономерност отбеляза колегата му - Йордан Грозданов, че отборът, който по-дълго \"държи\" топката, не печели обезателно. Въпреки статистиките, които сочат, че хърватите имат по-добра техника, според Петър Хераков на финала е останало впечатлението, че французите могат много повече. \"Трудно е да преминеш през толкова игрови минути допълнително след редовното време, но хърватите демонстрираха силен дух и характер. Треньорът на Франция подходи хитро, като успя тактически да надиграе своите съперници\", коментира Йордан Грозданов. Според журналистът, успехът на хърватите се дължи на това, че те са спортна нация, като по думите му те \"спортуват регулярно по парковете и улиците\".  Неговият колега Петър Хераков добави, че хърватите са минали през огромен хаос за да стигнат до Световното първенство и футболистите от отбора не са забравили това. Йордан Грозданов допълни, че лидерите на хърватския футбол са повярвали на треньора си и сме станали свидетели на добра симбиоза между тях. Той добави, че се е очаквало повече от африканските отбори и достиженията на шведския отбор също са били изненада. \"Гледайки статистиките, за целия отбор на Хърватия, Лука Модрич е човекът с най- много ключови подавания - той доказа че неслучайно е високоценен футболист\", бе категоричен Петър Хераков.    ", "date": "2018.07.16", "title": "Световното по футбол - красиво или изненадващо бе то?"}
{"url": "https://www.bgonair.bg/world/2018-07-16/300-arestuvani-i-dvama-zaginali-pri-intsidenti-po-vreme-na-praznenstvata-vav-frantsiya", "text": "Празненствата по случай световната титла на футболния отбор на Франция бяха помрачени от сблъсъци между полиция и фенове в различни градове на страната. В Париж десетки хиляди танцуваха и пееха на емблематичния булевард \"Шанз-Елизе\". На този фон група анархисти чупиха витрини на магазини и замеряха полицаите с бомбички. Двама души са загинали при инциденти в други градове. Общо 45 служители на реда са пострадали, а арестуваните в цялата страна са близо 300.", "date": "2018.07.16", "title": "300 арестувани и двама загинали при инциденти по време на празненствата във Франция"}
{"url": "https://www.bgonair.bg/world/2018-07-16/erdogan-radikalno-reformira-turskata-armiya", "text": "Ердоган с радикална реформа на турската армия: с декрет, издаден навръх втората годишнина от опита за преврат от 15 юли, турският президент постави началника на Генералния щаб на армията на пряко подчинение на Министерството на отбраната.  Решение, което е важна стъпка към поставянето на турската армия под граждански контрол – нещо, което се обсъждана още от влизането на Турция в НАТО.  Ердоган назначи за министър на отбраната ген. Хулуси Акар, който е бивш началник на Генералния щаб.  Акар бе отвлечен от разбунтували се военни през юли 2016 г. и изигра важна роля в последвалите дни, като участва в отстраняването от армията на членове на нелегалната мрежа на живеещия в САЩ ислямски проповедник Фетхуллах Гюлен.", "date": "2018.07.16", "title": "Ердоган радикално реформира турската армия"}
{"url": "https://www.bgonair.bg/world/2018-07-16/obama-pristigna-v-keniya-rodnata-strana-na-bashta-mu", "text": "Барак Обама пристигна в Кения – родната страна на неговия баща. Това е първото посещение на Обама в страната, след края на мандата му като президент на Съединените щати.  Иначе Обама е в Найроби за пети пореден път като частно лице. В кенийската столица той ще участва в откриването на спортен и образователн център, основан от благотворителната фондация на неговата полусестра Аума.  След посещението си в Найроби Обама ще отпътува за Южна Африка. В Йоханесбург се очаква да изнесе лекция в памет на Нелсън Мандела.", "date": "2018.07.16", "title": "Обама пристигна в Кения – родната страна на баща му"}
{"url": "https://www.bgonair.bg/reportazhi/2018-07-16/v-pomosht-na-vazrastnite-sabirat-produkti-za-nuzhdaeshtite-se", "text": "\r\n Жители на няколко български града се обединяват около каузата да помогнат на възрастни хора в нужда. Те организират кампания, чрез която се събират продукти от първа необходимост.  Голяма част от възрастните хора, особено в по-малките градове и по селата, имат нужда от подобен тип дарения, тъй като пенсиите им не достигат за плащането на личните им сметки.  От години наред Кремена търси начин да помага на възрасните хора у нас. В крайна сметка решава да даде старт на кампания чрез социалните мрежи. Организаторите на инициативата се надяват тя да се превърне в традиция. 07:40 Всеки дарил продукти може да се срещне лично с възрастните хора, за които са предназначени. ", "date": "2018.07.16", "title": "В помощ на възрастните: Събират продукти за нуждаещите се"}
{"url": "https://www.bgonair.bg/world/2018-07-16/parlamentat-korigira-brexit-plana-na-tereza-mey", "text": "\r\n Нови главоболия за британския премиер Тереза Мей. По-късно днес се очаква парламентът да внесе поправки върху представения от нея план за Brexit.  Поддръжниците на излизането на Великобритания от Европейския съюз ще се опитат да принудят премиера да промени стратегията си и да втвърди тона към Брюксел. Късно снощи беше хвърлена и девета оставка във връзка с плана на Лондон за \"мек Brexit\".  Бившият министър на образованието призова за нов референдум на Острова. Според Джюстин Грийнинг настоящите предложения няма да се харесат нито на тези, които искат край на взаимоотношенията с Европейския съюз, нито на онези, които от самото начало са против Brexit. Тереза Мей веднага отхвърли възможността за нов референдум.", "date": "2018.07.16", "title": "Парламентът коригира Brexit плана на Тереза Мей"}
{"url": "https://www.bgonair.bg/bulgaria/2018-07-16/stolichniyat-mladost-zashtitava-gradinka-ot-zastroyavane-s-protest", "text": "\r\n Столичният район \"Младост\" отново излезе на протест. Хората недоволстват срещу строеж на 3 сгради.  Застрашеният от застрояване парцел се намира в градинката в \"Младост\" 4, където деца и възрастни обичат да прекарват свободното си време.  Това е един от малкото паркове в квартала. Хората твърдят, че теренът е общински, но през 2014 г. част от него била продадена. Вече дори се извършват строителни дейности.  Част от демонстрантите подчертаха, че ако хванатата с подкуп и уличена в корупция Десислава Иванчева беше все още кметица на \"Младост\", подобен строеж нямало да бъде започнат. ", "date": "2018.07.16", "title": "Столичният \"Младост\" защитава градинка от застрояване с протест"}
{"url": "https://www.bgonair.bg/bulgaria/2018-07-16/pernichani-skochiha-sreshtu-insinerator-za-izgaryane-na-zhivotinski-trupove", "text": "\r\n Недоволство в пернишкия квартал \"Бела вода\". Жителите излязоха на протест, а недоволството им е предизвикано от появата на бял дим. Според тях той идва от разположения в местния рудник мобилен инсинератор, в който се изгарят трупове на животни и негодна за употреба храна.  Според областния управител на Перник инсинераторът е поставен законно и отговаря на всички изисквания, това са показали и проверките на място.  \"Настояваме това нещо да бъде премахнато. Миризмата, която се носи по време на горене на животните е нещо нетърпимо и пречи на здравето на хората. Страшно много ни пречи незаконното заравяне на остатъците от тези неща в земята. Не е честно ние да сме потърпевши от това\", коментира протестираща пред камерата на Bulgaria ON AIR. Жителите на \"Бела вода\" са готови на ежедневни протести, докато проблемът им не бъде решен. Вчера се стигна до ескалация на напрежението, когато хората решиха да блокират пътя, който свързва Радомир с Перник и София.", "date": "2018.07.16", "title": "Перничани скочиха срещу инсинератор за изгаряне на животински трупове"}
{"url": "https://www.bgonair.bg/world/2018-07-16/tramp-i-putin-na-4-ochi-parva-ofitsialna-sreshta", "text": "\r\n Историческа среща между американския президент Доналд Тръмп и руския му колега Владимир Путин в Хелзинки. Двамата обявиха нов етап в отношенията си.  По традиция Путин закъсня за срещата. Резултатът от разговорите обаче е ползотворен и на финала руският президент подари на Тръмп топка от Световното първенство. Това е първата официална среща между двамата лидери извън неформалните в кулоарите на форуми.  Малко преди да отпътува за финландската столица американският държавен глава написа в Twitter, че е подготвен за критиките, които ще последват след разговорите, независимо как ще премине срещата и какво ще бъде постигнато на нея. ", "date": "2018.07.16", "title": "Тръмп и Путин на 4 очи - първа официална среща!"}
{"url": "https://www.bgonair.bg/reportazhi/2018-07-16/boy-pistolet-i-pitbul-kavga-mezhdu-politsai-i-grazhdani-v-plovdiv", "text": "\r\n Млад мъж от Пловдив твърди, че е станал жертва на полицейско насилие. Цивилен служител на МВР заплашил да простреля Димитър, неговата приятелка и домашния им любимец. Инцидентът е станал в петък в района на квартал \"Тракия\". Димитър Донев и приятелката му решили да изведат на разходка домашния си любимец – 5-месечен питбул. На улицата ги пресреща мъж, който агресивно се разкрещял на двойката, че кучето е без намордник и че нямат право на тези своеволия. След това извадил пистолет и го насочил към главата на кучето. Представилият се за полицай Владимир Панайотов от Пазарджик започнал да обижда и да заплашва двойката, разказва Димитър. След като се легитимирал със служебната си карта е започнал да го удря с глава по лицето. Приятелката на Димитър се обадила на телефон 112. За около 3 минути полицаи от Шесто районно дошли на мястото. Димитър твърди, че при пристигането им поведението на цивилните им колеги коренно се променило. След разговор между младите пловдивчани и органите на реда, Димитър поискал имената на господата, за да заведе жалба срещу тях за насилие. Според Димитър пазителите на реда го заплашили, че ако подаде жалба - \"Пловдив ще му се стори тесен\".  Въпреки заплахите младият мъж е подал жалба срещу полицаите от Пазарджик в прокуратурата и Шесто районно. А той самият е санкциониран за това, че питбулът му е бил без повод и намордник.", "date": "2018.07.16", "title": "Бой, пистолет и питбул: Кавга между полицаи и граждани в Пловдив"}
{"url": "https://www.bgonair.bg/denqt-on-air/2018-07-16/krizata-v-strandzha-umartvyavane-bez-komunikatsiya", "text": "\r\n Станахме свидетели на масова евтаназия на животни в Странджа. Как чумата стигна до България и успяха ли институциите да реагират адекватно? \"Поредица от грешки доведе до този фарс. Събитията са съмнителни. Има кризисни щабове 20 дни след избухването на заразата. Тепърва ще ограничават движението. Турция отдавна светна – оттам идват болестите. Трябваше да се вземат предварителни мерки. Не може просто да отидеш и да изтребваш животни. БАБХ не са си свършили работата\", подчерта бившият зам.-министър на земеделието и храните Явор Гечев.  В \"Денят ON AIR\" той отбеляза, че обезщетението за убития добитък ще дойде много след като собствениците на животни са тотално вън от бранша.  \"Когато институциите не дават нужна информация, хората стават жертва на теории на конспирацията. Едно от първите задължения на институциите е да дават навременна и точна информация. Някой трябваше да обясни на тези хора какво се случва. Липсва разбиране, че това са хора. Администрацията е наш подчинен. Ние не сме феодални селяни. Институциите и властта трябва да комуникират с нас\", обясни PR експертът Любомир Аламанов.  Бившият зам.-министър Гечев добави пред Bulgaria ON AIR, че унищожаването на животните е най-лесният, най-бързият и най-евтиният вариант за управляващите.  ", "date": "2018.07.16", "title": "Кризата в Странджа: Умъртвяване без комуникация!"}
{"url": "https://www.bgonair.bg/bulgaria/2018-07-16/kakvo-predstavlyava-chumata-po-zhivotnite-i-zashto-e-tolkova-opasna", "text": "Умъртвяването на животни в Ямболско предизвика вълна от негативни реакции. Какво всъщност представлява чумата по дребните преживни животни и защо болестта е толкова опасна? Това е вирусно заболяване, а симптомите са треска и депресия, изтичане на секрети от очите, носа и устата, афти в устната кухина, муцуната и ноздрите са сухи и напукани, животните имат диария и кашлица, трудно се хранят. Заболяването е смъртоносно. От Българския ветеринарен съюз дадоха следния пример. Ако в район, където този вирус върлува има стадо от 100 кози, то със сигурност 90 от тях ще се разболеят, а 80 от тях ще умрат. А продуктивността на оцелелите намалява. Казано на прост език, тези кози ще спрат да дават мляко и ще останат ялови. Дори и да оцелеят те няма да са от полза за земеделските стопани.  Предаването на болестта става чрез директен контакт между болни и здрави животни. Затова ветеринарите съветват да се избягват контакти с други стада, да не се посещават чужди животновъдни обекти, да не се разменят стока, инвентар и превозни средства. Стадото, в което е открита чума трябва да се умъртви. На останалите животни в радиус от 3 километра около огнището ежедневно се вземат кръвни проби.  Инкубационният период на вируса е 21 дни. Ако в рамките този срок няма новозаболели, това означава, че ситуацията е овладяна. Освен този периметър има още един в радиус от 10 километра от центъра на огнището. В тази 7-километрова зона животните се преглеждат ежедневно. Движението и търговията с тях се забранява.  В случай, че чумата не се ограничи и започне да се разпространява и в други общини и области, тогава българското правителство може да поиска разрешение да започне ваксинация на животните в страната. В следващите две години на българските фермери ще им бъде забранено да изнасят месо, мляко и млечни продукти на пазарите извън страната. И накрая – на територията на Европейския съюз чумата за първи път се появява сега и то в България.", "date": "2018.07.16", "title": "Какво представлява чумата по животните и защо е толкова опасна?"}
{"url": "https://www.bgonair.bg/bulgaria/2018-07-16/78-godishen-se-izgubi-kray-vrah-perelik-otkriha-go-sled-chasove-izdirvane", "text": "78-годишен мъж от Смолян се загуби в гората в района на връх Перелик. След часове издирване от планинските спасители, Тодор Дерекьовски е открит жив и здрав и вече си е вкъщи, съобщиха от Планинската спасителна служба.  Сигналът е подаден вчера следобед и деветима планински спасители започнали издирването в района на връх Перелик. Акцията е подновена тази сутрин с шестима спасители и обучено куче.  Мъжът е открит невредим сутринта, след като е изкарал цялата нощ сам в планината. Операцията струва на Планинскита спасителна служба 724 лева.  Оттам съветват туристите да тръгват добре подготвени и екипирани и да се движат само по маркираните пътеки.", "date": "2018.07.16", "title": "78-годишен се изгуби край връх Перелик, откриха го жив и здрав"}
{"url": "https://www.bgonair.bg/bulgaria/2018-07-16/okrazhnoto-sledstvie-v-shumen-s-izneseno-zasedanie-po-deloto-hitrino", "text": "Изнесено заседание в Окръжния следствен отдел в Шумен по делото \"Хитрино\" ще се проведе днес. На него ще бъдат представени веществени доказателства, сред които и печката, която е причина за възпламеняването според представената по-рано пожаро-техническа експертиза. Делото \"Хитрино\" тръгна на 15 януари. С обвинение са двамата машинисти, които са причинили смърт по непредпазливост на 7 души. Те ще носят отговорност и за нанасяне на тежки и средни телесни повреди на още 14 човека.", "date": "2018.07.16", "title": "Окръжното следствие в Шумен с изнесено заседание по делото \"Хитрино\""}
{"url": "https://www.bgonair.bg/bulgaria/2018-07-16/peti-den-prodalzhava-umartvyavaneto-na-bolnite-zhivotni-v-s-sharkovo", "text": "\r\n Пети ден продължава умъртвяването на болните животни в  село Шарково. Заради блокадите и протестите единственото оцеляло стадо е това на баба Дора. Днес тя ги изкара на паша, може би за последно. Дали отново ще дойдат ветеринарите и ще продължи умъртвяването на животните все още не е ясно. Късно снощи по нареждане на премиера Бойко Борисов беше сформиран щаб, който да следи ситуацията с поголовното унищожаване на животните в Странджа.  Умъртвените овце и кози в село Шарково до сега са близо 1200. Дойка е изгубила вече цялото си стадо от 800 животни. Жителите на населеното място се питат дали въобще има смисъл в този район да се продължава животновъдство. Сред местните има информация, че ще бъдат обезщетени с 190 лв. за умъртвено животно. Имат обаче много въпроси към управляващите и се готвят за протест пред Народното събрание, който ще се проведе в сряда. В селото има и други страхове. Според кметът животните се заравят само на три метра дълбочина, твърде близо до селото и има опасност от зараза.  В ямболските села се очакват и експерти от Европейската комисия, които трябва да установят дали са адекватни взетите мерки за справяне с чумата. ", "date": "2018.07.16", "title": "Пети ден продължава умъртвяването на болните животни в с. Шарково"}
{"url": "https://www.bgonair.bg/bulgaria/2018-07-16/obirdzhiite-vse-po-nagli-kak-da-gi-sprem", "text": "\r\n Пари и ценности са най-предпочитаната плячка при домовите кражби в последните години. Техниката вече не е така желана поради по-свития пазар, сочат данни на фирмите за сигнално-охранителна дейност. Сейф в апартамента не е гаранция, че ценните ви вещи няма да бъдат откраднати. В разгара на летните отпуски апашите много по-лесно нахлуват в домовете ни. Как да защитим имота си и възможно ли е да избегнем обира? Снимки от екзотични места с коктейл на плажа, отбелязване от място, твърде отдалечено от дома ви - всичко това е зелена светлина за крадците. Запалената лампа отдавна вече не лъже апашите, че в дома ни има някого. Ударите им все по-често са по светло - в работно време.  Така се случило и с Алекс. Преди месец отишъл на работа, но прибирането му вкъщи неприятно го изненадало. От апартамента на Алекс липсват лаптоп и бижута. Съседката му принудително се разделила с пари и семейни ценности за около 500 лева.  Входът на кооперацията е с контролиран достъп и никой от живущите не е забелязал наоколо да обикалят непознати съмнителни лица. Но от 10 апартамента, почти половината са станали жертва на обир. По съвет на полицията, Алекс обиколил заложните къщи в квартала, но без резултат. Вече е застраховал вещите си. Жилището също е застраховано, но само срещу влизане с взлом. Дори и да помолите съседите регулярно да навестяват дома ви, гаранция няма. В кооперацията на Алекс, част от обитателите били обрани от строителите. Без СОТ в жилището, апашите имат достатъчно време да претърсят стаите. С допълнителната защита, времето им е ограничено до няколко минути.", "date": "2018.07.16", "title": "Обирджиите все по-нагли - грабят пари и ценности! Как да ги спрем?"}
{"url": "https://www.bgonair.bg/bulgaria/2018-07-16/afrikanska-chuma-po-svinete-trevozhi-vlastite-v-silistra", "text": "\r\n В Румъния, само в окръг Тулча, са открити повече от 300 огнища на африканска чума по свинете, а заразата с всеки ден се придвижва на юг, към българската граница. Въпрос на време е заразата да бъде открита и в други румънски градове, в близост до Дунав. Тези дни стана ясно, че зараза е установена и в град Констанца на 120 км. от Силистра. Властите в българския крайдунавски град вземат мерки. Сред тях са проверка на личния багаж на преминаващите пътници по ГКПП – Силистра за хранителни продукти, забранени на територията на Република България. Започва дезинфекция и на всички моторни превозни средства, влизащи на територията на република България, като се затворят обходните отсечки.  На двата гранични пункта, плюс всички пристанищни докове на територията на областта са разлепени материали, които информират преминаващите, че е забранено внасянето на хранителни продукти за лична консумация от животински произход. Въпреки че по селата стопаните, отглеждащи по една или две свине, също са предупредени за заболяването, най-сериозните мерки се вземат на границата, защото от там се очаква най-вероятното преминаване на заразата. С помощта на местните власти и ВиК-специалисти за пръв път от 11 години заработи ямата с дезинфекциращ разтвор за преминаващите от румънска на българска територия автомобили.  Лекари успокояват също, че няма опасност за хората, ако консумират заразено с африканска чума свинско месо. Според специалисти, в България никога не е констатирано заболяване на африканска чума по свинете.", "date": "2018.07.16", "title": "Африканска чума по свинете тревожи властите в Силистра"}
{"url": "https://www.bgonair.bg/bulgaria/2018-07-16/merkite-na-pravitelstvoto-sreshtu-chumata-v-strandzha-raztrevozhiha-prezidenta", "text": "\r\n С тревога следя действията на кабинета по ликвидирането на огнищата от чума по дребните преживни животни в Странджа. В ръцете на правителството са всички инструменти за овладяване на кризата, заяви президентът Румен Радев в становище до медиите. \"За съжаление, гневът на пострадалите стопани и на хора в цялата страна е вече налице. Властите дължат отговор защо животновъдите не бяха информирани детайлно и предварително, за да бъдат убедени в предприетите мерки, както и в гарантирането на интересите им\", посочва президентът. Според Радев кабинетът трябва да отговори и занапред ли масовото изтребление на здрави животни ще е единствената мярка за овладяване на подобни кризи. \"Защо не бяха предприети превантивни мерки: Налагане на карантина, наблюдение? Защо се пренебрегва ваксинирането? За пореден път се поставя въпросът за надеждността на оградата по границата\", пита президентът.  \"Очаквам адекватно компенсиране на материалните щети от болестта. Възстановяването на качеството на стадата и психологическата травма от унищожаването на животните изискват време. То трябва да бъде използвано от правителството за подкрепа на засегнатите стопани, за да възстановят поминъка си и най-вече за разумни действия за предотвратяване на подобни кризи в бъдеще\", апелира държавният глава. Междувременно стана ясно, че вицепремиерът Валери Симеонов е подал сигнал до Държавната агенция за национална сигурност, заради случващото се в ямболските села. Това съобщи самият той в Несебър. Той е предоставил и подробна информация за това как са били заразени стотиците избити животни в селата Воден, Шарково и Кости.", "date": "2018.07.16", "title": "Мерките срещу чумата в Странджа разтревожиха президента"}
{"url": "https://www.bgonair.bg/bulgaria/2018-07-16/intsident-v-pirin-momiche-postrada-i-narani-glezen", "text": "Момиче от Враца пострада в Пирин планина. В неделя, в района на Самодивските езера над хижа \"Безбог\" тя се подхлъзнала и наранила глезена си.  Екипи от Планинската спасителна служба са успели да я намерят и да я транспортират към хижа \"Безбог\", където й е оказана медицинска помощ.  Момичето няма застраховка и ще се наложи да заплати разходите по спасителната акция. Снимка: Pixabay", "date": "2018.07.16", "title": "Инцидент в Пирин: Момиче пострада и нарани глезен"}
{"url": "https://www.bgonair.bg/sutreshen-blok/2018-07-16/za-chumata-nyama-lek-a-se-bori-samo-s-evtanaziya-poslednoto-stado-v-s-sharkovo-nyama-da-otselee", "text": "\r\n У нас идват експерти от Европейската комисия, които ще посетят районите под карантина заради чумата по овцете и козите. Целта е на място да се установи дали мерките, предприети от българските ветеринарни власти за ограничаване на заразата, съответстват на изискванията, разпоредени в европейското законодателство. Александра Митева - началник на отдел \"Хуманно отношение към животните\" в БАБХ заяви, че всички мерки са били взети своевременно и са съобразени със законодателството у нас и в ЕС. Тя беше категорична, че трябва животните в село Шарково да бъдат евтаназирани, защото няма друг начин да бъде спряна заразата и да се ограничат щетите. \"Този регион там е под специално наблюдение. Извършват се повече клинични прегледи и се взимат повече проби, тъй като е рисков регион, там изпълняваме програма за контрол на трансгранични заболявания. Този регион е по-често посещаван от ветеринарните власти\", допълни Александра Митева в ефира на  . В момента икономически ограничения са наложени само за 6 села в две общини в Бургаско и Ямболско, в които има констатирани огнища на заболяването. Близо 4000 животни са умъртвени. Бившият директор на БАБХ д-р Йордан Войнов също подкрепи тезата, че при такива ситуации трябва да се действа бързо, защото евентуално разпространение на чума по животните в страната може да доведе до сериозни икономически загуби за страната. \"Този район е много взривоопасен по отношение на заболявания, тъй като граничим с Турция, а там е палитра от заболявания. Тук притеснителното е, че доста време се протака този случай. Първите проби, до колкото аз имам информация, са от 4 юни, сега сме 16 юли, това е месец и половина, което е страшно много. Тези неща се правят бързо и най-важното е хората да бъдат наистина информирани за какво става въпрос\", подчерта д-р Войнов в студиото на . Симеон Караколев от Националната овцевъдна и козевъдна асоциация също упрекна служителите на Министерството на земеделието, че не са посетили по-рано село Шарково, за да обяснят на собствениците за какво става въпрос и да им кажат какви ще са обезщетенията. \"1 милиард е стойността на овцете и козите в България. Тук някой трябва да каже тогава, ако не предприемат такива крайни действия, ако това тръгне да се разпространява в цялата страна, кой ще понесе отговорността\", добави Караколев пред  . Той и д-р Йордан Войнов бяха категорични в едно, че трябва за тези погранични и рискови райони да се разработят специални правила за работа на животновъдите, за местата, където овцете и козите да се отглеждат и пасат, да има съответната нормативна уредба, в която да са разписани обезщетенията за хората. Те настояха, че при отделни правила за рисковите райони, няма да има подобни сцени като тази в село Шарково. \r\n  ", "date": "2018.07.16", "title": "За чумата няма лек, а се бори само с евтаназия: Последното стадо в с. Шарково няма да оцелее"}
{"url": "https://www.bgonair.bg/bulgaria/2018-07-16/nov-brutalen-protest-gotvyat-maykite-na-detsa-s-uvrezhdaniya", "text": "\r\n Майките на деца с увреждания готвят нов мащабен протест. Тази сутрин те демонстративно напуснаха срещата в социалното министерство, където продължава да се работи по закона за хората с увреждания.  Майките си тръгнаха демонстративно и заявиха, че на 30 юли готвят \"брутален протест\". \"Ние няма да участваме в геноцида спрямо хората с увреждания. На 30 юли продължаваме с протестни действия, ще има маратон \"Бягство от отговорност\", заяви протестираща майка. Омбудсманът Мая Манолова, пък, бе категорична: \"Крайно време е институциите да си понесат отговорностите. Отговорността за този продукт е на Социалното министерство\". Причината за недоволството на протестиращите е в директното преписване на текстове от настоящия закон в бъдещия такъв, срещу които майките протестират от години.  В петък организаторите на палатковия лагер в София обявиха, че заради \"копи-пейст\" политиката на институциите отказват да присъстват на оставащите до края на месеца работни срещи по законопроекта и започват подготовка на голям протест, който да се състои на 1 октомври - срокът, който те поставиха за внасянето на трите важни законопроекта, свързани с хората с увреждания. ", "date": "2018.07.16", "title": "Нов \"брутален протест\" готвят майките на деца с увреждания"}
{"url": "https://www.bgonair.bg/operatsiya-istoriya/2018-07-16/kak-imperator-nikifor-zagubi-glavata-si", "text": "\r\n Ромейският император Никифор е бил много  талантлив финансист и много некадърен военноначалник. За битката с него хан Крум е наел не само авари и славяни, но е въоръжил дори и жените. Предполага се, че битката е във Върбишкия проход, но това не е доказано. Спори се и за датата на битката - 26 юли или 23 юли - разказа проф.Лиляна Симеонова в предаването  по . Ритуалът с отрязването на главата на победения владетел е бил обичаен за онова време, не е проява на жестокост или варварство. Можем да го открием и при лонгобардите, и при гетите, в Киевска Рус и норвежките викинги.   Според професор Симеонова като владетел силно подценяван у нас е хан Омуртаг, който поставил България на европейската карта, сключвайки договор и определяйки границата и с източните франки. От този договор България влиза трайно в полезрението на западноевропейския свят. Причината за подценяването на Омуртаг, е той не е бил толкова войнствен колкото Крум.   „България е била първа въздушна сила на Балканите и седма в света по време на Балканската война, защото е имало последователна държавна политика в това отношение“ - заяви проф. полк Димитър Недялков от Военната академия „Г. С. Раковски“.  Харалампи Джамджиев построява първия в света летящ орнитоптер още през 1902 г. Той пръв математически описва полета на птиците и как той може да бъде използван при летален апарат.   Пикове в българската военна авиация са много, но особено впечатляващи са въздушните сили в края на Втората световна война- над 900 машини. Повечето от тях предаваме на съседите си по клаузите на Парижкия мирен договор от 1948 г. Три югославски военно-въздушни дивизии са формирани изцяло от бивша българска техника. В средата на 50-те години България разполага с 801 машини - продължи полковник Недялков. „Нека не забравяме че за да овладее например реактивната авиация, българите плащат висока цена. При полети загиват 24 млади бойни пилоти. Трябва да уважаваме тяхната отдаденост и саможертва.  България също така и произвежда собствени самолети на много добро ниво. Произведени са близо 600 машини. Това се случва в края на 30 -те години. Въобще военната авиация е част от нещата които формират държавността “ - заключи полковник Недялков.   \r\n   \r\n    \r\n  ", "date": "2018.07.16", "title": "Как император Никифор загуби главата си"}
