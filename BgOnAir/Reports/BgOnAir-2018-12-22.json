{"url": "https://www.bgonair.bg/world/2018-12-22/zhaltite-zhiletki-vav-frantsiya-protestirat-za-shesta-poredna-sabota", "text": "Днес във Франция \"жълтите жилетки\" ще протестират за шеста поредна събота. Очаква се мобилизацията да е значително по-слаба както заради наближаващите празници, така и след скоростното приемане в парламента на обещаните от президента Макрон отстъпки.  Въпреки това, полицейското присъствие в Париж е засилено, а всички станции на метрото около \"Шанз Елизе\" са затворени. Демонстрация е обявена пред двореца Версай, което затвори третия най-популярен туристически обект във Франция.  \"Жълтите жилетки\" предупредиха. че ще блокират камиони по границите със съседните държави.", "date": "2018.12.22", "title": "\"Жълтите жилетки\" във Франция протестират за шеста поредна събота"}
{"url": "https://www.bgonair.bg/reportazhi/2018-12-22/hilyadi-v-budapeshta-skandiraha-sreshtu-avtoritarnata-politika-na-orban", "text": "\r\n Пореден антиправителствен протест в Унгария. Няколко хиляди души се събраха на шествие в Будапеща срещу авторитарната политика на премиера Виктор Орбан. \"Обещаваме всичко\" и \"Жалко, че не сте си взели изпита по етика\" – иронични лозунги синтезират общественото недоволство. Вчерашният протест беше организиран от пародийната партия \"Двуопашатото куче\". Тя няма депутати в парламента, но като всички опозиционни формации участва активно в демонстрациите.  Протестите избухнаха миналата сряда след приемането на две спорни реформи – една, накърнавяща независимостта на съдебната система, и друга, определена от унгарците като \"робска\". Тя ще позволи на работодателите да искат от служителите си 400 часа извънреден труд годишно, които ще могат да им изплащат чак след 3 години.  След като изгони от Будапеща финансирания от Джордж Сорос Централноевропейски университет, днес премиерът Виктор Орбан обвинява милиардера, че плаща на протестиращите. Нещо, което всички отричат.", "date": "2018.12.22", "title": "Хиляди в Будапеща скандираха срещу авторитарната политика на Орбан"}
{"url": "https://www.bgonair.bg/world/2018-12-22/tesla-model-s-se-samozapali-2-pati-i-izgorya-napalno", "text": "Нов случай със самозапалила се Tesla Model S беше регистриран в САЩ. Инцидентът e станал в калифорнийското градче Лос Гатос, като любопитното е, че електрическият седан се е запалил не веднъж, а два пъти, съобщават местните медии. Собственикът на електромобила го оставил в местен сервиз за гуми, тъй като налягането в едно от колелата било спаднало. По време на ремонта Tesla-та започнала да издава хриптящи звуци и се появил дим в предната част.  Повиканите пожарникари бързо се справили и преместили колата на открит паркинг, каквито са инструкциите на фирмата производител, пише  . Там обаче електрическият седан отново се запалил, като по думите на пожарникарите върху колата били изсипани \"десетки хиляди\" литри вода. Машината е напълно унищожена, като и при двата инцидента няма пострадали. Собственикът на колата обаче е категоричен, че това е последният електромобил, който си купува.", "date": "2018.12.22", "title": "Tesla Model S се самозапали 2 пъти и изгоря напълно"}
{"url": "https://www.bgonair.bg/economy/2018-12-22/dzhef-bezos-nay-uspeshniyat-i-nay-bogatiyat-miliarder-prez-2018-g", "text": "Президентът на Amazon Джеф Безос е лидер в класацията на \"Форбс\", посочваща милионерите, които в края на тази година са успели да спечелят повече от колегите си в рейтинга на най-богатите в света. През отминаващата година той е спечелил 27,9 милиарда долара и с общо състояние от 127,2 милиарда долара запазва титлата на най-богатия човек на планетата. На второ място е японският предприемач Тадаши Янаи - основателят на мрежата за търговия на дребно Uniclo, който през 2018 г. е спечелил 7 милиарда долара и състоянието му е 27,1 милиарда долара. Президентът и съсобственик на \"Лукойл\" Вагит Алекперов е на трето място в рейтинга с 4,6 милиарда долара, с които общото му състояние е 19,5 милиарда долара. Следват американският медиен магнат Рупър Мърдок (забогатял през тази година с 4,6 милиарда долара и с общо състояние 19,3 милиарда долара), и още двама руски бизнесмени - Леонид Михелсон (4 милиарда долара, общо състояние 21,4 милиарда долара) и Генадий Тимченко (3,8 милиарда долара с общо състояние 18,9 милиарда долара). Четете още в  Снимка: Pixabay", "date": "2018.12.22", "title": "Джеф Безос - най-успешният и най-богатият милиардер през 2018 г."}
{"url": "https://www.bgonair.bg/world/2018-12-22/zadarzhaha-mazh-i-zhena-zaradi-dronovete-blokirali-letishte-getuik", "text": "Мъж и жена са арестувани във връзка с дроновете, които затвориха за повече от денонощие лондонското летище \"Гетуик\".  Разследващите продължават да издирват летящите апарати. Те бяха забелязани на няколко пъти през последните три дни край самолетните писти. Това предизвика анулирането на над 1000 полета и засегна близо 140 хиляди пътници.  Властите продължават да смятат, че става дума за \"криминална употреба на дронове\", а не за тероризъм.  Днес на летище \"Гетуик\" все още се усеща ефектът от кризата – много полети са със закъснения, а малък брой може да бъдат отменени. Военните остават на място в случай на нови прелитания на дронове.", "date": "2018.12.22", "title": "Задържаха мъж и жена заради дроновете, блокирали летище \"Гетуик\""}
{"url": "https://www.bgonair.bg/world/2018-12-22/komandosi-shturmuvaha-i-osvobodiha-italianski-korab-pohiten-ot-migranti", "text": "Командоси от британските военноморски сили щурмуваха тази нощ италиански товарен кораб, похитен от група мигранти, проникнали незабелязано на борда му на път за Великобритания, съобщи БНР. Контролът над кораба е възстановен, няма ранени при операцията, проведена край югоизточните брегове на страната, близо до устието на река Темза. Четиримата похитители са задържани според британските имиграционни закони, а корабът е отведен в пристанище Тилбъри, съобщи британската полиция. Смята се, че четиримата са се качили на борда в Нигерия и въоръжени с метални тояги заставили капитана и екипажа да ги откарат до британския бряг. \"Би Би Си\" съобщи, че екипажът успял да се скрие и да се заключи, изолирайки се от нападателите за по-сигурно.", "date": "2018.12.22", "title": "Командоси щурмуваха и освободиха италиански кораб, похитен от мигранти"}
{"url": "https://www.bgonair.bg/bulgaria/2018-12-22/rumen-radev-za-iztrebitelite-triumf-na-lobizma-i-final-na-avtokratsiyata", "text": "Президентът Румен Радев определи предложението на министрите на отбраната и на икономиката да се преговоря със САЩ за изтребител F-16 като триумф на лобизма и финал на автокрацията за тази година. \"Това беше триумф на лобизма. Не искам да защитавам един или друг тип самолет – за мен и трите типа са прекрасни, летял съм на тях и срещу тях. Но за разлика от други хора, аз защитавам процесът да бъде прозрачен, открит и обективен. Има два вида избор – първият е, когато правителството казва, че ще заложи на стратегическото партньорство и избира самолет от страната X, без да го интересуват подробности. Но за това се изисква политическа смелост и най-вече отговорност, която не е присъща за нашите управници\", заяви Радев, цитиран от \"Дарик\". Държавният глава продължи: \"Те решиха да се правят на демократи в този процес и катастрофираха. Решиха да тръгнат по другата процедура, както се прави навсякъде в развитите демокрации. Какво стана обаче? Преди да е приключила работата на тази комисия, един наш политик и то от Вашингтон – Цветан Цветанов, вече предопредели избора. Министър-председателят също каза точната си дума. Неслучайно в навечерието на празника на ВВС аз призовах министър-председателя, министрите и депутатите да запазят радиомълчание, докато приключи процедурата, защото така се прави в цял свят.\"", "date": "2018.12.22", "title": "Румен Радев за изтребителите: Триумф на лобизма и финал на автокрацията"}
{"url": "https://www.bgonair.bg/world/2018-12-22/drama-v-sasht-zaradi-byudzheta-i-iskanite-5-mlrd-dolara-za-ogradata-s-meksiko", "text": "\r\n За трети път тази година американското правителство частично спря работа заради несъгласието по следващия бюджет. Доналд Тръмп настоява в сметката да бъдат включени минимум 5 милиарда долара за строежа на оградата по границата с Мексико. Нещо, което демократите категорично отхвърлят.  Поради тази причина Сенатът не успя да събере нужните гласове за приемането на бюджета. Това означава, че от днес стотици хиляди федерални служители са в принудителен отпуск или работят безплатно. Сред тях са министерствата на вътрешните работи, на транспорта, на правосъдието, както и НАСА.  Американският президент и демократите се обвиняват едни други за патовата ситуация. Тръмп призова лидера на Сената да използва т.нар. \"ядрена опция\", за да заобиколи опозицията.  Редица републиканци обаче се противопоставят на подобен ход. Днес конгресмените ще продължат с преговорите. \"Трябва да има сигурност по границите на нашата велика страна. Не искаме при нас да влизат хора, които не би трябвало да са тук. Искаме това да става чрез законен процес\", заяви Доналд Тръмп.", "date": "2018.12.22", "title": "Драма в САЩ заради исканите от Тръмп $5 млрд. за оградата с Мексико"}
{"url": "https://www.bgonair.bg/bulgaria/2018-12-22/zhitelite-na-13-grada-v-stranata-otnovo-dishat-mrasen-vazduh", "text": "Въздухът в 13 големи града на страната тази сутрин показва концентрация на фини прахови частици над допустимите среднодневни норми, показва справка в Индекса на качеството на въздуха на Европейската комисия.  Сред замърсените населени места преобладават тези в Северна България - Видин, Плевен, Ловеч, Русе, Добрич, Шумен и Горна Оряховица. Най-големи концентрации на запрашване има в София и Смолян, където превишенията са повече от два пъти над нормата.  В София станция Павлово е отчела 138 микрограма на кубичен метър при норма 50. Заради високите нива на замърсяване в София буферните паркинги ще са безплатни. Общината призовава всички, които имат възможност, да оставят личните си коли и да ползват обществения транспорт.  Още днес в следобедните часове атмосферата ще се раздвижи със западен вятър, който ще се усили през нощта и утре.", "date": "2018.12.22", "title": "Жителите на 13 града в страната отново дишат мръсен въздух"}
{"url": "https://www.bgonair.bg/bulgaria/2018-12-22/golyamoto-patuvane-za-praznitsite-e-v-razgara-si", "text": "Голямото пътуване продължава. Хиляди автомобили напуснаха столицата още в петък. Очаква се за Коледа около 260 хиляди автомобила да тръгнат на път.  Трафикът ще бъде интензивен, а най-натоварено ще бъде движението по магистралите \"Тракия\", \"Хемус\" и \"Струма\". От Пътната агенция обещаха, че през следващите дни ремонти няма да има, за да не се затруднява допълнително придвижването. Пътната настилка на Е-79 е почистена, има сериозен трафик, но към момента не са се образували задръствания, предаде репортер на Bulgaria ON AIR. Изключително важно е гумите на автомобила ни да имат достатъчно добър грайфер. Може да проверите това, поставяйки монета от 1 лев. Ако грайферът покрива цифрата, това означава, че той е над 4 мм и е годен за зимните месеци.", "date": "2018.12.22", "title": "Голямото пътуване за празниците е в разгара си"}
{"url": "https://www.bgonair.bg/bulgaria/2018-12-22/poreden-obrat-ivancheva-i-petrova-napuskat-aresta", "text": "\r\n \n Подсъдимата бивша кметица на столичния район \"Младост\" Десислава Иванчева излeзe под домашен арест. Заедно с нея по домовете си се прибраха и заместничката ѝ Биляна Петрова, както и третият подсъдим по делото за подкуп Петко Дюлгеров. Още в средата на ноември те бяха пуснати с тази мярка за неотклонение, но Специализираният апелативен съд побърза да я атакува в съда и тримата отново се върнаха в ареста. В дома си Иванчева беше посрещанта от свои близки, приятели и съседи, които я приветстваха с аплодисменти. До вратата ѝ имаше и надписи за добре дошла. Решението на съда все още не е окончателно. Самата Иванчева призна, че не би се учудила особено, ако след Коледните празници отново се озове след решетките. Пред дома си още веднъж обясни, че е попаднала в ареста, тъй като е \"разбутала много инвестиционни и корупционни интереси в \"Младост\". \"Рано или късно истината ще излезе. Не знам каква е тази перверзия прокуратурата толкова много да държи ние да сме затворени\", коментира Иванчева. Пускането на Иванчева и Петрова се случи 2 часа по-късно от предвиденото. Адвокатите и близките им не знаеха къде се намират двете жени и това породи напрежение.", "date": "2018.12.22", "title": "Пореден обрат: Иванчева и Петрова напускат ареста"}
{"url": "https://www.bgonair.bg/oporni-hora/2018-12-22/krum-zarkov-bsp-e-gotova-za-predsrochen-vot", "text": "\r\n БСП е готова за предсрочен вот! В момента не стои въпросът с кого ще управляваме, ако спечелим изборите. Първо трябва хората да ни повярват, че искаме да променим статуквото. Ако не се намери с кой, значи няма да сме ние. Не става въпрос за власт на всяка цена, заяви Крум Зарков. Ако питате за ДПС, ами те не са адекватна опозиция. Държат се странно. Подкрепиха вотовете, но гласуват законите заедно с ГЕРБ. Затова не ме учудва речта на Доган. По интересното е защо ѝ се обръща такова внимание?, каза още той.", "date": "2018.12.22", "title": "Крум Зарков: БСП е готова за предсрочен вот!"}
{"url": "https://www.bgonair.bg/oporni-hora/2018-12-22/vezhdi-rashidov-ahmed-dogan-iska-vlastta", "text": "\r\n Ахмед Доган иска властта! Това аз разчитам в коледната му реч. Програмен кабинет, надпартийност - сега ли се сети, попита риторично Вежди Рашидов. Те Тец-овете в държавата не останаха... Това правителство направи много през 2018 г.! Не знам дали е по-добро от предните две, но реши проблеми, които стоят от години. Например - даде повече за хората с увреждания!", "date": "2018.12.22", "title": "Вежди Рашидов: Ахмед Доган иска властта!"}
{"url": "https://www.bgonair.bg/bulgaria/2018-12-22/uzhasna-katastrofa-kray-pazardzhik-otne-4-choveshki-zhivota", "text": "\r\n Пореден епизод от войната на пътя. Петима души загинаха при тежка катастрофа в района на Пазарджик тази сутрин около 7 часа. Сблъскали са се три микробуса и два автомобила.  Четирима души са загинали на място, а една жена е починала по-късно в пазарджишката болница. Тя е откарана там в изключително тежко състояние. Двама от загиналите са пътували в една от колите, а другите трима – в един от микробусите.  Катастрофата е станала на надлеза между пазарджишките села Звъничево и Братаница. В района са станали още три катастрофи с шест автомобила, при които няма сериозно ранени.  Най-вероятната причина за тежкия инцидент е гъстата мъгла в района и неопесъчения участък.", "date": "2018.12.22", "title": "Ужасна катастрофа край Пазарджик отне 5 човешки живота"}
{"url": "https://www.bgonair.bg/bulgaria/2018-12-22/ofitsialno-kandidatstvame-za-domakin-na-evropeysko-i-svetovno-po-futbol", "text": "\r\n Организационен комитет ще работи по кандидатурата на Балканите за европейското първенство по футбол през 2028 г. и световното през 2030 г.  Това стана ясно след четиристранната среща между Сърбия, Румъния, Гърция и България в Белград. Освен футболното първенство, четиримата лидери на страните, са обсъдили интеграцията на Западните Балкани, както и връзките между държавите.  На дневен ред е бил поставен също газовият хъб Балкан и осигуряването на синьо гориво за Балканите. Премиерът Борисов беше категоричен – важно е да се работи по проблема с миграционния поток.", "date": "2018.12.22", "title": "Официално: Кандидатстваме за домакин на европейско и световно по футбол"}
