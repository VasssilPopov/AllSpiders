{"url": "https://www.bgonair.bg/world/2018-09-09/izbori-v-shvetsiya-nay-veroyatno-pravitelstvo-na-maltsinstvoto", "text": "Изборите в Швеция са с неясен резултат. Около 7 милиона и 400 хиляди души избират нов парламент на страната.  Според анализатори битката между големите партии се очертава без ясен победител. Социологическите изследвания показват, че коалицията на \"Шведската социалдемократическа работническа партия\" на досегашния премиер Стефан Льовен, \"Партията на зелените\" и \"Лявата партия\" ще спечели 41 процента от вота, а главният им съперник - десноцентристкият \"Алианс\" - 37,7 на сто.  Така след вота, вероятно ще бъде съставено ново правителство на малцинството, водено от Льовен. Наблюдателите отбелязват още, че шанс да спечели силна позиция има и крайнодясната партия \"Шведски демократи\".", "date": "2018.09.09", "title": "Избори в Швеция: Най-вероятно правителство на малцинството"}
{"url": "https://www.bgonair.bg/bulgaria/2018-09-09/polovinata-oktomvri-shte-se-radvame-na-tsiganskoto-lyato", "text": "Както почти всяка година и този октомври ще се радваме на т.нар. \"циганско лято\". Според климатолога проф. Георги Рачев то ще продължи поне две седмици. \"Циганското лято\" е един особен период от една седмица, понякога до четири, но това е времето около Димитровден, когато свършва полската работа и започват дългите зимни дни. До тогава има много време, но в едно съм сигурен, че \"циганско лято\" ще има, както е имало винаги. Тази година има вероятност то да продължи поне две седмици\", каза той пред \"Фокус\". Сутрин и вечер ще е хладно, дори студено, но пък обед, когато изгрее слънцето, ще е доста топло. \"Затова е и \"циганско лято\", защото продължава кратко време – няколко часа в максимума на слънцето в обедните часове\", коментира климатологът. Той прогнозира, че в края на следващата седмица можем да очакваме около и над 30 градуса в по-голямата част от страната. Според него септември ще компенсира по-хладното лято. \"До този момент септември месец се движи между 3 и 5 градуса над нормата. Доста е топло и ще продължи да бъде топло\", каза още климатологът. Той поясни, че днес и утре ни очаква слабо захлаждане до към вторник. \"След което отново се връщаме към наднормено по отношение на температурата време. В края на следващата седмица нищо чудно ние да видим отново над половината от България температури с 30, а и над 30 градуса. Такава е средносрочната прогноза\", каза той. По думите му септември продължава като сух месец, какъвто е бил август. Проф. Рачев обясни, че това са двата месеца в годината, които общо взето са с най-малко валежи.", "date": "2018.09.09", "title": "Половината октомври ще се радваме на \"циганското лято\""}
{"url": "https://www.bgonair.bg/world/2018-09-09/pishten-voenen-parad-v-phenyan-no-bez-yadrena-propaganda", "text": "Проведе се пищен военен парад в Северна Корея по повод 70-годишнината от основаването на страната.  В него взеха участие 10 хиляди военни от Корейската народна армия. Показани бяха артилерийски системи, танкове и друга бойна техника, но не и междуконтинентални балистични ракети, нито балистични ракети с малък и среден обсег.  В столицата Пхенян липсваха плакати, възхваляващи значението на ядрените и ракетните разработки. Според експерти това е опит да не се нажежава атмосферата на фона на опитите за диалог със Съединените щати.", "date": "2018.09.09", "title": "Пищен военен парад в Пхенян, но без ядрена пропаганда"}
{"url": "https://www.bgonair.bg/bulgaria/2018-09-09/razpadasht-se-vlak-mezhdu-chernograd-i-aytos-blokira-relsite", "text": "Инцидент с влак между гарите Черноград и Айтос по чудо се размина без жертви.  По време на движение при скорост от 130 километра в час по склон, локомотивът на бързия влак от София за Бургас е започнал да се разпада.  Падали са части от един от двигателите. Аварията е довела до затваряне на \"Път 1\" по ЖП линията за повече от три часа.  От Бургас са изпратили нов локомотив, който е пристигнал на мястото почти два часа след инцидента.", "date": "2018.09.09", "title": "Разпадащ се влак между Черноград и Айтос блокира релсите"}
{"url": "https://www.bgonair.bg/bulgaria/2018-09-09/motorist-zagina-pri-udar-v-dzhip-v-plovdiv", "text": "Моторист загина при тежка катастрофа на кръстовище в жилищен квартал в \"Пловдив\".  Малко след 10 часа днес джип е отнел предимството на мотоциклетиста. При удара 54-годишният мъж върху мотора е загинал на място, а джипът се е преобърнал по таван.  Жената, управлявала колата не е ранена, но е в силен стрес.", "date": "2018.09.09", "title": "Моторист загина при удар в джип в Пловдив"}
{"url": "https://www.bgonair.bg/bulgaria/2018-09-09/sled-katastrofata-kray-razgrad-15-dushi-ostavat-v-bolnitsa", "text": "\r\n Петнадесет души остават в болницата след вчерашната катастрофа между пътнически микробус и ТИР на пътя Разград – Благоево.  Това заяви за Bulgaria ON AIR директорът на многопрофилната болница в Разград д-р Генчо Жеков. Най-сериозно е състоянието на 82-годишен мъж. Още три жени остават в реанимацията на лечебното заведение.  Мярката за задържане на шофьора на ТИР-а, който вчера удари микробуса със самодейците от село Срацимир няма да бъде удължена, заяви окръжният прокурор на Разград Тихомир Тодоров. Разследването по случая продължава.", "date": "2018.09.09", "title": "След катастрофата край Разград: 15 души остават в болница"}
{"url": "https://www.bgonair.bg/bulgaria/2018-09-09/otnovo-oskverniha-pametnika-na-savetskata-armiya", "text": "Пореден вандалски акт над Паметника на Съветската армия в София. На 9 септември, една от най-спорните дати в историята ни, неизвестни засега напръскаха монумента с бяла боя. Освен това заляха и стълбите към него с моторно масло. \n Служители на Столичната община, които бяха изпратени, за да изчистят паметника, обясниха пред  , че вандалският акт е бил извършен около 3:15 часа през нощта. Един от тях се беше заел да слага пясък върху моторното масло, а друг чистеше боята, така че монументът да е в нормалния си вид днес следобед, когато активисти на БСП ще поставят цветя пред него. Не за пръв път Паметникът на Съветската армия е обект на вандализъм. Последният случай беше през юли миналата година, когато някой беше написал на него \"БКП са терористи\". През февруари 2014 г. пък осъмна с надписи \"Слава на Украйна\" и \"Капутин\". Над тях бе нарисувано украинско знаме, а една от фигурите на войниците от скулптурната композиция бе боядисана в цветовете на Украйна - синьо и жълто. През август 2013 г. паметникът беше с боядисани в розово войници, а под тях имаше надписи на чешки и български език: \"България се извинява!!!\" и \"Прага '68\" по повод 45 г. от потушаването на Пражката пролет, когато войски на Варшавския договор нахлуват на чешка територия. През лятото на 2011 г. войниците бяха преобразени в известни комикс герои като Супермен и Батман, а под тях авторите оставиха мото \"В крак с времето\".", "date": "2018.09.09", "title": "Отново оскверниха Паметника на Съветската армия"}
{"url": "https://www.bgonair.bg/world/2018-09-09/sled-svada-v-moskovsko-kafene-mazh-pregazi-grupa-hora", "text": "Кола се вряза в пешеходци в Москва. При инцидента има един загинал и девет ранени.  Шофьорът умишлено се насочил към групата от хора след конфликт в близкото кафене. Там няколко мъже се скарали.  Единият от тях се обидил, излязъл на улицата, качил се в колата и изчакал докато другите напуснат заведението. След това ги връхлетял с автомобила си.", "date": "2018.09.09", "title": "След свада в московско кафене: Мъж прегази група хора"}
{"url": "https://www.bgonair.bg/bulgaria/2018-09-09/denyat-shte-bade-slanchev-no-sledobed-se-ochakva-dazhd-na-mesta", "text": "Днес времето ще бъде предимно слънчево, но следобед отново ще има временни увеличения на облачността, по-значителни над източната половина от страната. На места там ще има валежи, в отделни райони и с гръмотевици. Ще духа до умерен северозападен вятър. Максимални температури между 25° и 30°, в София около 25°, прогнозират синоптиците от НИМХ-БАН. Над Черноморието ще бъде слънчево. След обяд облачността ще започне да се увеличава и по-късно през деня и през нощта срещу понеделник на много места ще има валежи. Ще духа до умерен северозападен вятър. Максималните температури ще са между 26° и 29°. Температурата на морската вода е около 26°. Вълнението на морето ще бъде 2-3 бала. В планините времето ще бъде предимно слънчево. В следобедни часове ще има временни увеличения на облачността, но само на отделни места ще превали за кратко. Ще духа умерен до силен северозападен вятър. Максимални температури на 1200 метра около 19°, на 2000 метра – около 11°. През следващите дни времето ще бъде променливо. Повече облачност ще има над източната половина от страната и планините. На места в тези райони са възможни и краткотрайни превалявания. В понеделник и вторник ще продължи да духа до умерен северозападен вятър и дневните температури слабо ще се понижат; преобладаващите максимални ще са между 23° и 28°. В сряда вятърът временно ще отслабне, после ще стане от север-североизток. В Източна България температурите ще се понижат още малко.", "date": "2018.09.09", "title": "Денят ще бъде слънчев, но следобед се очаква дъжд на места"}
{"url": "https://www.bgonair.bg/bulgaria/2018-09-09/badete-gotovi-za-tezhak-trafik-golyamoto-pribirane-zapochna", "text": "Натоварено движение по пътищата на страната и по граничните пунктове се очаква в последния почивен ден преди новата работна седмица. Пътните власти са в очакване на интензивен трафик от завръщащи се автомобили. Очаква се граничните пунктове с Гърция да бъдат сред най-невралгичните точки, както и главен път Е-79. В началото на почивните дни на пункта \"Кулата-Промахон\" се образуваха колони от чакащи автомобили, а преминаването отнемаше часове.  Отделите \"Пътна полиция\" към всички областни дирекции на МВР са предприели необходимите мерки за осигуряване на засилено полицейско присъствие по основните пътища и автомагистралите и по всички входно-изходни артерии на големите градове, съобщиха властите.  Екипите по границите продължават да работят в условията на летен туристически сезон с изключително интензивен трафик, обясниха от \"Гранична полиция\".", "date": "2018.09.09", "title": "Бъдете готови за тежък трафик - голямото прибиране започна "}
{"url": "https://www.bgonair.bg/world/2018-09-09/sblasatsi-pri-protestite-v-solun-za-imeto-na-makedoniya", "text": "В Солун протести против подписаното между Скопие и Атина споразумение за името на Македония прераснаха в сблъсъци с полицията.  Протестиращите развяваха гръцки знамена и хвърляха камъни и други предмети срещу частите на реда, които им отвърнаха със сълзотворен газ.  Няколко отделни демонстрации имаше в Солун по повод откриването на международния панаир в града, където премиерът Алексис Ципрас обяви облекчения в икономическата и данъчната политика на страната.", "date": "2018.09.09", "title": "Сблъсъци при протестите в Солун за името на Македония"}
{"url": "https://www.bgonair.bg/world/2018-09-09/tornado-predizvika-haos-v-ispaniya", "text": "Мощно торнадо се изви над югоизточната част на Испания. Видеоклипове, заснети от очевидци, показват как природната стихия се движи над крайбрежните градове.  Силните ветрове предизвикаха хаос. Много покриви бяха отнесени.", "date": "2018.09.09", "title": "Торнадо предизвика хаос в Испания"}
{"url": "https://www.bgonair.bg/bulgaria/2018-09-09/posledno-sbogom-s-hudozhnika-nikola-manev", "text": "Урната с праха на художника Никола Манев ще бъде положена в двора на неговата Художествена галерия в Чирпан. Датата за това е избрана от семейството на твореца, който почина на 28 август в Париж, три дни преди да навърши 78 години, предаде Dnes.bg. Така ще бъде изпълнено предсмъртното желание на художника да бъде погребан в града на своите родители Чирпан, където прекарал щастливо детство. Той е почетен гражданин на Чирпан от септември 1998 година. Големият български художник Никола е от Пазарджик, отрасъл в Чирпан, завършва художествената гимназия в София, а през 1962 г. е приет във френската Академия по изящни изкуства, където завършва \"Живопис\" в класа на проф. Морис Брианшон.  Тогава се установява в парижкото ателие в \"Ил Сен Луи\", но през целия си живот обикаля света и трупа впечатления за своите платна. Манев има зад гърба си над 137 самостоятелни изложби в цял свят и множество групови изложби и биеналета. Над 3000 негови творби са притежание на държавни и частни колекции и музеи в над 30 страни по света.", "date": "2018.09.09", "title": "Последно сбогом с художника Никола Манев"}
{"url": "https://www.bgonair.bg/bulgaria/2018-09-09/za-edni-9-septemvri-e-cherna-data-ot-istoriyata-ni-za-bsp-e-praznik", "text": "Девети септември е една от най-противоречивите дати в историята ни и тя все още разделя обществото, но за БСП си остава празник. Градският съвет на БСП - София, съвместно с Градския съвет на БАС, организира тържествено честване на 9 септември. Програмата включва поднасяне на цветя на паметника на Незнайния воин в 17:00 часа. В 17:10 часа ще бъдат поднесени цветя на възстановената паметна плоча на Марин Боев до алпинеума в Княжеската градина, а в 17:20 часа – на паметника на Съветската армия, съобщиха от пресцентъра на Градската организация. В събитията ще участват народни представители и общински съветници. В 17:30 часа от паметниците на Васил Левски и Христо Ботев в Борисовата градина ще тръгне шествие към Братската могила. В 18:00 часа започва тържественият митинг на Братската могила. Девети септември е датата, свързана с коренна промяна – премахване на капиталистическия строй и изграждането на едно комунистическо общество. За едни комунизмът е бил по-справедливият строй, а за други 9 септември е черна дата, кървав преврат, довел до ликвидирането на демокрацията и частната собственост, почернил живота на стотици хиляди българи. \r\n   \r\nВ нощта на 8 срещу 9 септември 1944 г. е свалено правителството на Константин Муравиев и на власт идва правителство на Отечествения фронт, начело с Кимон Георгиев. Отечественият фронт взема властта в България с помощта на силите на Трети Украински фронт на Червената армия. След тази дата настъпва мащабна политическа, икономическа и социална промяна в българското общество. България скъсва с хитлеристка Германия и попада в съветската сфера на влияние. \r\n  \r\nСъбитията на 9 септември са последвани от вълна на насилие. Тези масови беззакония продължават няколко месеца и са постепенно поставени под контрол от властите със създаването на т.нар. \"Народен съд\" в края на 1944 г.  Според различни оценки броят на убитите през този период е между 20 000 и 40 000 души. Осъдените на смърт от т. нар. \"Народен съд\" са 2730 души - министри, депутати, журналисти, банкери, кметове, свещеници, земевладелци, учители. \r\n   \r\nСъбитията от 9 септември 1944 г. все още не са получили единодушната оценка на историците, предаде Dnes.bg.", "date": "2018.09.09", "title": "За едни 9 септември е черна дата от историята ни, за БСП е празник"}
{"url": "https://www.bgonair.bg/world/2018-09-09/vuchich-prizova-za-razbiratelstvo-mezhdu-sarbi-i-albantsi-v-kosovo", "text": "В Косово сръбският президент Александър Вучич призова за повече уважение и разбирателство между сърби и албанци, които съжителстват в бившата югославска провинция, след като тя обяви независимост преди 10 години. Той заяви, че сърбите, които са мнозинство в Северно Косово, нямат никакви основания за притеснение и че е готов да предложи свой план за решение на косовския проблем.  Визитата на сръбския държавен глава идва само ден след като двамата с косовския му колега Хашим Тачи вчера внезапно отмениха планираната си среща в Брюксел на поредния кръг от преговори с посредничеството на европейската дипломация.  Очакваше се двамата да обсъдят идеята за размяна на територии, която беше представена миналия месец в Австрия.", "date": "2018.09.09", "title": "Вучич призова за разбирателство между сърби и албанци в Косово"}
