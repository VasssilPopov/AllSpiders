{"url": "https://www.bgonair.bg/world/2018-10-13/izcheznaliyat-zhurnalist-v-turtsiya-mozhe-da-e-zapisal-smartta-si", "text": "Изчезналият в Турция саудитски журналист може да е записал собствената си смърт. Това твърди близкият до турското правителство вестник \"Сабах\".  Според изданието Джамал Кашоги е имал смарт-часовник и го е активирал, преди да влезе в саудитското консулство в Истанбул. Така устройството е записало всичко, случващо се вътре, и го е изпратило както на телефона на журналиста, така и в интернет.  Според турските власти записът съдържа разпита, мъченията и убийството на Кашоги. Те обаче засега не са го публикували, а от \"Apple\" не потвърждават дали това е възможно технически.  Снощи саудитска делегация пристигна в Турция, за да се включи в разследването. А Рияд определи твърденията, че е поръчал убийството на журналиста, като \"неоснователни лъжи\". ", "date": "2018.10.13", "title": "Изчезналият журналист в Турция може да е записал смъртта си"}
{"url": "https://www.bgonair.bg/world/2018-10-13/osem-alpinisti-zaginali-v-planinskiya-masiv-gurdzha-v-nepal", "text": "Най-малко осем алпинисти са загинали в планинския масив Гурджа в Непал, когато снежна буря разрушила лагера им, предаде Франс прес. \"Осем души, сред които членовете на южнокорейска експедиция, са загинали в западен Непал, изглежда заради снежна буря\", каза говорител на полицията и добави, че още един човек е изчезнал.", "date": "2018.10.13", "title": "Осем алпинисти загинали в планинския масив Гурджа в Непал"}
{"url": "https://www.bgonair.bg/economy/2018-10-13/general-electric-shte-zabavi-obyavyavaneto-na-finansovite-si-rezultati", "text": "Американският индустриален конгломерат \"General Electric\" отложи обявяването на своите финансови резултати с близо седмица, посочвайки, че наскоро назначеният ѝ главен изпълнителен директор се нуждае от повече време, за да завърши прегледа на бизнеса ѝ, пише \"Wall Street Journal\". GE заяви, че ще обяви резултатите си за третото тримесечие на 30 октомври, а не на 25 октомври. Промяната дава възможност на председателя и главен изпълнителен директор Лари Кълп \"да завърши първоначалния си анализ на бизнеса и посещения по места\", посочва компанията в документ до инвеститорите. Това е втората седмица на този пост за Кълп, след като индустриалният конгломерат уволни Джон Фланъри. При обявяването на назначението на новия главен изпълнителен директор на 1 октомври GE разкри, че има повече проблеми в своя енергиен бизнес и сви прогнозите за средствата си. Книжата на фирмата повишиха стойността си с около 13 на сто откакто Кълп пое поста, но цената им все пак се е свила с 45% през последните 12 месеца. По време на събитието на 30 октомври Кълп ще сподели \"първоначалните си впечатления, а повече подробности се очакват в началото на 2019 г.\", посочи компанията. В миналото GE представяше прогнозата си за годишните си финансови резултати пред анализатори и инвеститори през декември, макар че миналата година Фланъри представи стратегията през ноември, предаде  . Някои анализатори очакват да чуят финансови прогнози още с данните за третото тримесечие, както и някои стратегически промени, вероятно и допълнително намаляване на дивидента. GE сви своя дивидент наполовина миналата година, след като разкри сериозността на своите финансови проблеми. Сега анализаторите са изненадани от отлагането на отчета, посочвайки, че вероятно има някакъв неизвестен проблем или очаквана продажба на активи. Компанията все пак твърди, че забавянето е свързано с графика за пътувания на Кълп и с анализа, който той извършва в момента.", "date": "2018.10.13", "title": "\"General Electric\" ще забави обявяването на финансовите си резултати"}
{"url": "https://www.bgonair.bg/world/2018-10-13/kral-felipe-i-kralitsa-letitsiya-posetiha-ostrov-mayorka", "text": "Испанският крал Фелипе и кралица Летиция посетиха остров Майорка, който беше застигнат от тежки наводнения по-рано тази седмица. При пороите загинаха най-малко 12 души, а цели градове са потънали в кал, паднали дървета и потрошени коли. В същото време днес в части на Испания и Португалия се очакват силни дъждове и морско вълнение.  Причината си има име и то е \"Лесли\" – ураган от първа категория, който наближава Иберийския полуостров. Той идва от югозапад, а поривите на носените от него ветрове достигат до 130 километра в час.  Предупреждения за тропическа буря са издадени за остров Мадейра, както и за региони в западна Испания и Португалия.", "date": "2018.10.13", "title": "Крал Фелипе и кралица Летиция посетиха остров Майорка"}
{"url": "https://www.bgonair.bg/economy/2018-10-13/danatsite-za-kamioni-i-stari-motori-skachat-s-do-133", "text": "По-високи данъци ще се плащат за всички камиони и за старите мотоциклети от началото на 2019 г. Това предвиждат промени в данъчните закони, които са внесени от Министерски съвет в парламента. В момента за мотопеди и мотоциклети с мощност на двигателя до 74 kW (до 100 конски сили) и съответстващи на екологични категории \"Евро 3\" и \"Евро 4\" данъкът се плаща с 50% намаление. С промените отстъпката за моторите с категория \"Евро 3\" отпада, а за тези с \"Евро 4\" отстъпката става само 20%. При камионите увеличението на данъка идва по две направления. В момента данъкът за товарните автомобили с технически допустима максимална маса между 3,5 тона и 12 тона се определя от общинските съвети в размер от 10 лв. до 30 лв. за всеки започнат тон товароносимост. С промените от 2019 г. данъкът ще се определя за всеки започнати 750 кг. Например в София данъкът в момента е 13 лв. за всеки започнат тон товароносимост. Така за камион от 10 тона налогът е 130 лв. Догодина за същия камион данъкът ще бъде 182 лв. Моторите с двигатели до 74 kW и съответстващи на екологичните категории \"Евро 3\" и \"Евро 4\" ще бъдат с по-високи данъци от 2019 г. Моторите с двигатели до 74 kW и съответстващи на екологичните категории \"Евро 3\" и \"Евро 4\" ще бъдат с по-високи данъци от 2019 г., пише \"Труд\". Допълнително увеличение на данъка ще има за старите камиони и автобуси. В момента за автобусите, товарните автомобили, влекачите за ремарке и седловите влекачи с екологични категории “Евро 3” и \"Евро 4\", данъкът се плаща с 40% намаление. От началото на 2019 г. за автобусите, камионите с максимална маса над 3,5 т, и влекачите с екологична категория \"Евро 3\" отстъпка няма да има, а за тези с \"Евро 4\" данъкът ще се плаща с намаление от 20%.  Така в горния пример, ако камионът от 10 тона е с \"Евро 3\" след ползване на отстъпката данъкът сега е 78 лв. Догодина отстъпка за него няма да има и ще трябва да се плати пълният размер на налога от 182 лв. Това представлява увеличение на данъка със 133%. По отношение на камионите над 3,5 тона и автобусите с \"Евро 5\" и \"Евро 6\" няма промяна в отстъпката като данъкът ще продължи да се плаща с 50% намаление. При мотоциклетите с двигатели до 74 kW и с категории \"Евро 5\" и \"Евро 6\" отстъпката на данъка също остава без промяна в размер на 60%. По отношение на най-старите камиони, автобуси и мотоциклети с категории \"Евро 1\" и \"Евро 2\", както и досега отстъпки няма да се ползват. Промените се правят с мотива, че старите коли, камиони и автобуси замърсяват околната среда. Реалният ефект от промените обаче ще бъде сериозно нарастване на приходите на общините. От 2019 г. значително ще бъдат увеличени и данъците на автомобилите до 3,5 тона, които са регистрирани като товарни. Това са както \"баничарки\" за зареждане на магазини с храна, така и луксозни джипове, регистрирани като товарни автомобили с категория N1. С промените тези автомобили ще се облагат като леки коли. В страната са регистрирани над 80 хил. мотопеди и близо 108 хил. мотоциклети без кош, сочат данните на КАТ към 1 октомври 2018 г. Така общият брой на превозните средства, които се придвижват на две гуми, е над 188,7 хил. Допълнително обаче в страната има и 1133 мотоциклети с кош, 205 мототриколки и доста бъгита. Така общият брой на превозните средства, които влизат в групата на моторите, е над 193 хил. В топ 3 на най-разпространените мотоциклети и мотопеди у нас влизат Хонда (с 29 696 броя), Ямаха (25 615 броя) и Сузуки (с 15 237 броя). На четвърто място е Симсон с 12 125 мотопеда и 1866 мотоциклета. Но официални данни на екологичната им категория няма. Повечето мотори в страната обаче са стари. Например от всичките регистрирани мотори Ямаха, само 662 са на възраст до 5 години. Между 6 и 10 години са 1569 от тези мотори, а най-масови са над 20-годишните, които са 11 685 броя.", "date": "2018.10.13", "title": "Данъците за камиони и стари мотори скачат с до 133%"}
{"url": "https://www.bgonair.bg/brjuksel-1/2018-10-13/r-plevneliev-balgariya-e-na-pat-da-vzeme-greshnoto-reshenie-za-iztrebitelite", "text": "\r\n \"Имам голямото притеснение и съм почти сигурен, че за съжаление предстои България да вземе едно изцяло погрешно решение в областта на самолетите,\" заяви Росен Плевнелиев, президент на Република България  (2012 - 2017) пред Милена Милотинова за предаването \"Брюскел 1\" по телевизия Bulgaria ON AIR.  \"Аз виждам в решението за това дали ще се купи един или друг самолет и геополитика. На източния фланг на НАТО (Румъния, Полша, Гърция, Турция) има само Ф-16  и няма \"Грипен\". Ако нещо се случи на изток от България, тя трябва да може да допринесе за своята и за колективната сигурност,\" уточни бившият държавен глава. \"Има държави и с \"Грипен\", но те не са на източния фланг, а в Централна Европа. Друг е въпросът какви са техните коментари относно това доколко те са доволни от тези изтребители. Ако се закупи Ф-16 ние влизаме в клуба на тези, които ще имат способности заедно със своите съседи да бъдат максимално ефективни, ако нещо се случи. Ф-16 е машина, на която можете да закачите и възможно най-съвременното оборудване,\" уточни Росен Плевнелиев.  \"Считам, че Ф-16 е по-добър избор от геополитическа гледна точка, от гледна точка на способности и самочувствие на нашата армия и заставам с името си зад това. Но очаквам, за съжаление, да бъде взето друго решение,\" заяви бившият държавен глава като уточни, че очаква страната ни да закупи една \"бутикова система\" като \"Грипен\", която дългосрочно няма да свърши работата, която се очаква от нея.  Вижте още във видеото, а целия разговор на водещата Милена Милотинова с президента Плевнелиев за дилемата Ф-16 - \"Грипен\", за възможните сценарии пред Република Македония след референдума и има ли риск от конфликт на Балканите очаквайте днес от 17:30 ч. в предаването \"Брюксел 1\" по телевизия Bulgaria ON AIR.", "date": "2018.10.13", "title": "Р. Плевнелиев: България е на път да вземе грешното решение за изтребителите"}
{"url": "https://www.bgonair.bg/bulgaria/2018-10-13/deputati-kategorichna-zashtita-za-balgarskite-granichari-razsledvani-ot-turtsiya", "text": "\r\n Българското правителство да защити по категоричен начин четиримата граничари, разследвани в Турция за смъртта на турски бракониер през 2008 година.  За това призоваха депутати от Бургас. Днес следобед граничарите имат среща с експерти от Министерството на правосъдието в София, където трябва да получат правна помощ.  Парламентаристите заявиха, че Турция нарушава Европейската конвенция за признаване на присъдите. Според нея, ако някой бъде осъден или оправдан в собствената си страна, то другата държава няма право да разглежда отново процеса му.  Българските граничари са оправдани от съда у нас и от Европейския съд за правата на човека. Турският наказателен съд обаче не е прекратил наказателното производство. Във вторник граничарите са призовани да дадат показание пред Бургаския съд.", "date": "2018.10.13", "title": "Депутати: Категорична защита за българските граничари, разследвани от Турция!"}
{"url": "https://www.bgonair.bg/bulgaria/2018-10-13/v-bitka-s-hidrotsefaliyata-5-godishno-momche-ima-nuzhda-ot-pomosht", "text": "\r\n Запознайте се с историята на един 5-годишен герой, който всеки ден се бори за спасение на света - на своя собствен свят. Той няма свръхестествени сили и не се бори с дракони, но всеки ден се сражава с болестта си. Йоан е на пет години, и всеки ден се бори с хидроцефалия. Когато е на година и половина откриват кистата в дясната страна на мозъка. Поставят му балонов катетър с надежда състоянието му да се подобри.  Но две години след тази операция той получава влошаване. Семейството му го отвежда в детско отделение. Там се установява, че по спешност трябва да се постави клапа.  Йоан отива в София, където поставят нужната му клапа. Няколко дни по-късно обаче се получава абсцес, което налага клапата да бъде премахната.  Йоан ходи на детска градина и на рехабилитация – така укрепва физически и психически. Но най-често си играе вкъщи с майка си. Поставянето на нова клапа е шанс за Йоан да спечелил най-важната игра – да бъде здраво дете.  Родителите му са изпратили изследванията му в клиника в Турция. Специалистите предлагат интервенция, чиято стойност е 17 000 долара.  Родителите на Йоан търсят начин да осигурят средства за лечението на момчето. Те са открили банкова сметка и се надяват да съберат нужната сума.", "date": "2018.10.13", "title": "В битка с хидроцефалията: 5-годишно момче има нужда от помощ"}
{"url": "https://www.bgonair.bg/bulgaria/2018-10-13/balgariya-v-edna-chasova-zona-s-rumaniya-i-gartsiya-da-ili-ne", "text": "Дали България да остане в една часова зона с Гърция и Румъния? Това обсъждат работни групи в Европейската комисия, според евродепутата Андрей Новаков.  Причината – решението на Брюксел за отпадане на смяната на часовото време и предоставеният на всяка държава-членка избор дали да остане на лятно, или на зимно време.  Така обаче се създава възможност държави в един и същи часови пояс, впоследствие да се окажат с различно време. Затова в Еврокомисията обмислят да разпределят часовите зони. Единият вариант е България, Румъния и Гърция да са в един часови пояс, държавите от Сърбия до Холандия – във втори – и Португалия и Великобритания – в трети.  Вторият вариант пък е да има само две часови зони. В едната да са всички страни от България до Холандия, а в другата – само Португалия и Великобритания.", "date": "2018.10.13", "title": "България в една часова зона с Румъния и Гърция - да или не?"}
{"url": "https://www.bgonair.bg/world/2018-10-13/tramp-vse-taka-lyut-oshte-moga-da-navredya-na-kitay", "text": "Американският президент Доналд Тръмп предупреди, че би могъл да направи много повече, за да навреди на китайската икономика, без да показва признаци за намерение да отстъпи в рамките на ескалиращия търговски конфликт с Пекин. Въпреки острата реторика обаче, Тръмп и китайският му колега Си Дзинпин планират да се срещнат в рамките на форума на Г-20 в Аржентина в края на ноември, съобщи в четвъртък \"Wall Street Journal\", позовавайки се на източници и в двете държави. Икономическият съветник на Белия дом Лари Кудлоу заяви по-рано, че такава среща се обсъжда. Вестникът съобщи, че администрацията във Вашингтон е заявила пред Пекин, че ще участва в срещата, като китайските власти се надяват с нея да се облекчи напрежението. Администрацията наложи мита върху китайски стоки за 200 млрд. долара през миналия месец и заплаши те да бъдат последвани от нови, ако Китай реши да отговори. Поднебесната империя на свой ред отвърна с мита върху американски внос за 60 млрд. долара. \"Имаше голям ефект\", заяви Тръмп в интервю за \"Fox News\". \"Тяхната икономика се сви доста значително и има още много какво да направя, ако искам\", каза той. Президентът посочи, че няма желание да предприема подобни мерки, но за тази цел китайските власти ще трябва да седнат на масата за преговори. Вижте на   повече от изказването на американския президент. ", "date": "2018.10.13", "title": "Тръмп все така лют: Още мога да навредя на Китай!"}
{"url": "https://www.bgonair.bg/bulgaria/2018-10-13/ekabazarat-v-gabrovo-zabraveni-traditsii-zhivi-vkusove-predostavya-unikalni-vkusotii", "text": "Петмез от захарна метла, пестил /габровски специалитет от изсушени сини сливи/ и ръчно приготвени бонбони предлага днес пред музейната Дечкова къща базарът за домашно приготвени и екологично чисти храни \"Забравени традиции, живи вкусове\". Организатори на празника, посветен на Петковден, са три габровски читалища в кварталите Русевци, Падало и село Гарван. Това съобщи читалищният настоятел Маргарита Стоянова. Габровци и гостите на града ще опитат печена тиква, домашна лютеница, баница с разточени на ръка кори, курабийки, туршия, пчелен мед, двойно преварена ракия, орехи, градински подправки, люти чушки. Читалищните любителски състави са подготвили за празника богата програма от автентичен фолклор. По обед пред Дечковата къща ще се извие Петковденско сгледно хоро. Организаторите обясниха, че в миналото на Петковденския пазар моми и ергени се хващали на хоро, за да се запознаят и да се харесат в името на бъдещо семейство и отглеждане на челяд. Част от продажбите на базара ще имат благотворителна цел - парична помощ за дете от Габрово, което страда от тежко заболяване и има нужда от операция, предаде  . По-късно през деня ще има фестивал на изкуствата под наслов \"Традицията е модерна\", ателиета за приложни и изящни изкуства, за народни и съвременни танци, среща разговор с историка Петър Тоцев, а вечерта ще бъде прожектиран филмът \"Дързостта да бъдеш пръв\" - разказ за личността и делото на габровския индустриалец Иван Хаджиберов.", "date": "2018.10.13", "title": "Екабазарът в Габрово \"Забравени традиции, живи вкусове\" предоставя уникални вкусотии"}
{"url": "https://www.bgonair.bg/world/2018-10-13/zukarbarg-prizna-hakerite-udariha-29-mln-akaunta", "text": "Facebook призна за хакерска атака, засегнала 29 милиона акаунта, разкрита преди две седмици, пише лондонският вестник \"Evening Standard\". Това е първият път, когато социалната мрежа обяви броя на засегнатите акаунти. Facebook заяви преди, че 50 милиона акаунти биха могли да бъдат засегнати. Хакерите са достигнали до имена, адреси на електронната поща и телефонни номера на тези 29 милиона акаунта, твърди компанията. За 14 милиона от тях хакерите са получили още повече данни, като роден град, дата на раждане, последните 10 места, в които са били регистрирани, или 15 последни търсения. Един милион акаунта също са били засегнати, но хакерите не са получили никаква информация от тях. Съобщения ще бъдат изпратени до тези, които са били засегнати от атаката, заявиха от социалната мрежа. Това е най-големият пробив в сигурността в историята на компанията и изглежда е извършен от неназован нападател.", "date": "2018.10.13", "title": "Зукърбърг призна: Хакерите удариха 29 млн. акаунта"}
{"url": "https://www.bgonair.bg/bulgaria/2018-10-13/zhandarmeriya-ohranyava-romskite-kvartali-v-ruse-za-da-nyama-naprezhenie", "text": "Жандармерия пази ромските квартали в Русе, нощта там премина спокойно.  Жителите обаче продължават да се притесняват от саморазправа, след като в четвъртък през нощта рокери нахлуха в кварталите и ги уплашиха.  Те пък от своя страна се въоръжиха с бухалки, брадви, тояги и подръчни материали.  Вчера мотористите са били извикани на разпит в полицията, а днес е официалното закриване на мотосезона в Русе.", "date": "2018.10.13", "title": "Жандармерия охранява ромските квартали в Русе, за да няма напрежение"}
{"url": "https://www.bgonair.bg/bulgaria/2018-10-13/11-godishnoto-momichentse-ot-tarnak-butnato-ot-piyan-shofyor-pochina", "text": "Почина 11-годишното момиченце, което бе блъснато от пиян шофьор във врачанското село Търнак.  59-годишният мъж беше освободен от полицията по-малко от 24 часа след инцидента, въпреки че е имал близо едно цяло и пет промила алкохол в кръвта си.  Тежкият инцидент предизвика протести във Врачанско. Родителите на детето искаха извършителят да се погрижи за пострадалото дете, но той така и не се свързал със семейството.", "date": "2018.10.13", "title": "11-годишното момиченце от Търнак, бутнато от пиян шофьор, почина"}
{"url": "https://www.bgonair.bg/bulgaria/2018-10-13/kazanlak-se-spravi-s-nedostiga-na-politsai-zakleha-se-116-novi-stazhanti", "text": "\r\n Сбъдната мечта за 116 стажанти, които положиха полицейска клетва в Казанлък. От Министерството на вътрешните работи, заявиха че недостигът на кадри в областта е преодолян. Ангел от Пазарджик чака този момент 7 години, след като няколко пъти е кандидатствал за полицай, най-сетне мечтата му се сбъдва. Вече не може да говорим за липса на кадри в системата на МВР, заяви зам.-министър Стефан Балабанов. Той добави, че има повече назначени, отколкото напуснали полицаи. От началото на седмицата завършилите школата в Казанлък започват работа в различните управления в страната.", "date": "2018.10.13", "title": "Казанлък се справи с недостига на полицаи: Заклеха се 116 нови стажанти!"}
{"url": "https://www.bgonair.bg/bulgaria/2018-10-13/malki-huligani-plyachkosaha-pavilion-zadignaha-100-kebapcheta-kencheta-i-biri", "text": "Сто кебапчета и безалкохолни напитки задигнали три сити хлапета от павилион в Търговище. Кражбата е извършена от момчета на 13 и 11 години от близки села. Децата, които учели в града, се шлеяли безцелно в четвъртък. Към 15 часа стигнали до битака и видели павилион, чиито собственик бил отишъл за стока. Счупили стъкло на прозорец и се промъкнали, взели торбички и почнали да ги пълнят. Събрали 100 кебапчета, 60 кенчета с кола и енергийни напитки и още 18 бутилки безалкохолно. Изкушили се да се направят на големи и си взели и по една бира. Докато изнасяли торбите, били видяни от мъж, който почнал да вика по тях. Децата зарязали откраднатото в храсти и докато се чудат какво да правят дошли полицаи, разказва \"Труд\". Малките хукнали да бягат към автогарата, надявайки се да хванат автобус и да се покрият. Никое от децата не е посегнало от глад, били добре гледани и облечени.", "date": "2018.10.13", "title": "Малки хулигани плячкосаха павилион: Задигнаха  100 кебапчета, кенчета и бири"}
{"url": "https://www.bgonair.bg/bulgaria/2018-10-13/izbraha-ni-za-chlen-na-saveta-po-pravata-na-choveka-za-2019-2021", "text": "България бе избрана за член на Съвета по правата на човека за 2019-2021, съобщи министър-председателят Бойко Борисов на официалния си профил във Facebook. \"180 страни-членки на ООН ни подкрепиха. Това е признание за последователната ни политика за защита на човешките права и изграждането на глобално толерантно общество\", написа премиерът в социалната мрежа. В рамките на 73-та сесия на ОС на ООН в Ню Йорк страната ни бе избрана вчера за член на Съвета по правата на човека (СПЧ) за периода 2019-2021 г. 180 от общо 188 присъствали и гласували държави-членки на ООН ни подкрепиха. Резултатът на България е пети сред осемнадесетте страни -кандидатки за член на СПЧ и първи сред страните-кандидатки от ЕС, заедно с Италия, съобщиха от външното министерство. За първи път България издига кандидатурата си за този орган. Избирането на страната ни за член на СПЧ е признание за активната ѝ политика в сферата на правата на човека на национално и глобално ниво. България е поела ангажимент да подпомага независимостта на структурите на ООН по правата на човека, както и да работи за защитата на правата на детето, равенството на жените и мъжете, правата на хората с увреждания, създаването на толерантни общества и др., отчитайки ангажиментите по изпълнение на Целите за устойчиво развитие 2030. Съветът по правата на човека (СПЧ) е междуправителствен орган в рамките на системата на ООН, отговарящ за насърчаването и защитата на правата на човека по света и за справяне със ситуации на нарушения в тази област.  Съветът има правомощието да обсъжда всички тематични въпроси и ситуации на правата на човека, които изискват вниманието му през цялата година, както и да прави препоръки по тях. Органът заседава в Службата на ООН в Женева. В него участват 47 държави, които се избират от Общото събрание на ООН.  При избора се взема предвид приноса на всеки кандидат за насърчаването и защитата на правата на човека, както и поетите от него доброволни ангажименти в тази сфера.", "date": "2018.10.13", "title": "Избраха ни за член на Съвета по правата на човека за 2019-2021"}
{"url": "https://www.bgonair.bg/bulgaria/2018-10-13/tsiganskoto-lyato-prodalzhava-sas-slantse-i-temperaturi-okolo-24", "text": "Днес над по-голямата част от страната ще преобладава слънчево време, с по-значителна висока облачност над Западна и Централна България. Преди обяд на места в низините и около водните басейни ще има мъгла или ниска облачност. Ще духа слаб източен, в Източна България до умерен североизточен вятър. Максимални температури предимно между 19° и 24°, в София около 20°, сочи прогнозата на НИМХ. По Черноморието, на места преди обяд ще има ниска облачност или мъгла, а след обяд ще бъде предимно слънчево. Ще духа до умерен североизточен вятър. Максимални температури на въздуха: 18°-20°. Температурата на морската вода е 19-20°. Вълнението на морето ще бъде 3-4 бала. В планините облачността ще е разкъсана. Ще духа умерен вятър от изток-североизток. Максималната температура на височина 1200 метра ще е около 13°, на 2000 метра - около 7°. Атмосферното налягане ще бъдe по-високо от средното за октомври и през деня слабо ще се понижи.", "date": "2018.10.13", "title": "Циганското лято продължава със слънце и температури около 24°"}
{"url": "https://www.bgonair.bg/bulgaria/2018-10-13/tir-se-vryaza-v-5-koli-na-zhp-prelez-kray-petrich", "text": "ТИР блъсна пет леки автомобила на ЖП прелез на изхода на Петрич. Пострадали хора няма. Нанесени са материални щети, съобщи \"Фокус\". Движението в района било спряно. Инцидентът е станал около 02:00 часа след полунощ.", "date": "2018.10.13", "title": "ТИР се вряза в 5 коли на ЖП прелез край Петрич"}
