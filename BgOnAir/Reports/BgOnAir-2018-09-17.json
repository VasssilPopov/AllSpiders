{"url": "https://www.bgonair.bg/world/2018-09-17/ataka-v-sasht-kamion-se-vryaza-v-3-kashti-v-nyu-dzharsi", "text": "Камион се вряза в три къщи в жилищен квартал в Ню Джърси. Съобщава се за най-малко един пострадал.  На мястото на инцидента са пристигнали екипи на спешна помощ, пожарната и полицията, a във въздуха кръжат хеликоптери. В ход е разследване.  Настъпила е паника сред местните. Хората са изплашени от зачестилите подобни нападения с превозни средства в Съединените щати.", "date": "2018.09.17", "title": "Атака в САЩ: Камион се вряза в 3 къщи в Ню Джърси"}
{"url": "https://www.bgonair.bg/world/2018-09-17/masov-boy-i-7-raneni-v-lutan-angliya", "text": "Седем души са ранени при масов бой на улица в жилищен квартал на град Лутън в Югоизточна Англия. Един от пострадалите е в критично състояние. В неделния ден полицията се отзовала на сигнал за голям брой хора, биещи се на улицата. Служителите на реда успели да прекратят боя, но някои от пострадалите са с наранявания от нож. Видеозаписи в социалните мрежи показват млади мъже, които жестикулират и се блъскат на улицата. Причините за инцидента се изясняват.", "date": "2018.09.17", "title": "Масов бой и 7 ранени в английския град Лутън"}
{"url": "https://www.bgonair.bg/economy/2018-09-17/uorli-parsans-osadi-nek-da-plati-32-mln-evro-zaradi-belene", "text": "Националната електрическа компания ще трябва да плати още 32 млн. евро заради прекратяването на проекта за изграждане на АЕЦ \"Белене\", както и няколко милиона евро лихви, съобщи вестник \"Капитал\". Причината е поредното загубено арбитражно дело, което бе заведено през юли 2014 г. от компанията \"Уорли Парсънс\", чийто подизпълнител бе \"Риск инженеринг\". Окончателното решение на арбитражния трибунал е било взето на 6 септември, пише вестникът. С него се отхвърлят всички защитни тези на НЕК, въпреки платените от държавната фирма над 2,4 млн. евро за адвокатски хонорари - два пъти повече от разходите на ищеца \"Уорли Парсънс\".", "date": "2018.09.17", "title": "\"Уорли Парсънс\" осъди НЕК да плати 32 млн. евро заради \"Белене\""}
{"url": "https://www.bgonair.bg/world/2018-09-17/noutbuk-se-vzrivi-vav-vlak-na-madridskoto-metro-6-dushi-sa-raneni", "text": "Ноутбук се е взривил във влак на мадридското метро, при което леки наранявания са получили 6 души, съобщава El Mundo, цитиран от  Устройството е било в раницата на пътничка в метрото. Взривът е станал на станция \"Принсипе де Вергара\". Първночално пътниците са помислили, че има терористичен акт и е настанала паника. На мястото са пристигнали полиция и медицински екипи.", "date": "2018.09.17", "title": "Ноутбук се взриви във влак на мадридското метро, 6 души са ранени"}
{"url": "https://www.bgonair.bg/world/2018-09-17/na-4-ochi-v-sochi-putin-i-erdogan-tarsyat-reshenie-za-idlib", "text": "Търсене на нова надежда за разрешаване на конфликта в сирийската провинция Идлиб, обсъждаха днес в Сочи руският президент Владимир Путин и турският му колега Реджеп Ердоган.  Разговорите се провеждат в момент, когато сирийските правителствени войски, подкрепяни от Русия и Иран, подготвят офанзива срещу последния бастион на бунтовниците.  Преди десет дни лидерите на Русия, Турция и Иран се срещнаха в Техеран, но дискусиите приключиха без успех. Тогава Ердоган отправи призив за прекратяване на огъня в Идлиб, но нито Русия, нито Иран го приеха.", "date": "2018.09.17", "title": "На 4 очи в Сочи Путин и Ердоган търсят решение за Идлиб"}
{"url": "https://www.bgonair.bg/denqt-on-air/2018-09-17/d-r-stoycho-katsarov-nay-dobriyat-variant-e-palna-demonopolizatsiya-na-zdravnata-kasa", "text": "\r\n Какво да очакваме от новия модел на здравното осигуряване и застраховане, който предлагат управляващите? Вариантите, които в момента са в процес на обществено обсъждане, са два. В първия случай реформата предвижда едновременно със здравната вноска от 8% да се въведе и застраховка, която да покрива лечение на пациента над определена сума. А спорът е дали застраховката да бъде с фиксирана цена, например 12 лв., или да бъде процент от дохода - например 2%. Вторият вариант е демонополизация на здравната каса и създаването на конкурентни частни каси. По този начин вноската може да отива изцяло в НЗОК или в частно здравноосигурително дружество. , коментира в студиото на   председателят на Центъра за защита правата в здравеопазването д-р Стойчо Кацаров. Той обясни, че е важно да има конкуренция, от която да печелят най-много потребителите.  , подчерта гостът в студиото на Ганиела Ангелова. Финансовият министър Владислав Горанов също се обяви за пълна демонополизация на здравната каса и предоставяне на избор за хората дали да внасят цялата си здравна вноска в НЗОК или в частно застрахователно дружество.  отбеляза oще д-р Кацаров пред ", "date": "2018.09.17", "title": "Д-р Стойчо Кацаров: Най-добрият вариант е пълна демонополизация на Здравната каса!"}
{"url": "https://www.bgonair.bg/bulgaria/2018-09-17/sofiya-na-dve-skorosti-nestandartnata-fotoizlozhba-na-bsp", "text": "\r\n Нестандартна фотоизложба на младите социалисти беше представена на метри от метростанция \"Сердика\" в Деня на София.  \"София на две скорости\" показва контраста между центъра на столицата и крайните квартали. Според БСП София е град на противоположности.  Центърът на столицата е ремонтиран и добре изглеждащ за туристи. За сметка на това в крайните квартали може да се види нещо съвсем различно - дупки, графити, разрушени стълбища и недостъпни тротоари.", "date": "2018.09.17", "title": "\"София на две скорости\" - нестандартната фотоизложба на БСП"}
{"url": "https://www.bgonair.bg/sutreshen-blok/2018-09-17/britanski-politik-okonchatelno-napuskame-es-dali-sme-mnogo-na-evropa", "text": "\r\n Кметът на Лондон Садик Хан призова за повторен референдум по членството на Великобритания в ЕС. Той отправи критики срещу правителството на Тереза Мей, което според него се проваля при преговорите за Brexit. Припомняме, че Хан е член на опозиционната Лейбъристка партия. По-рано премиерът Тереза Мей изключи възможността за провеждане на повторно допитване за Brexit. Според нея, това би било злоупотреба с демокрацията. \"С неохота казвам, че има много проекти на ЕС, с които не съм съгласен. Загрижен съм за икономическата система на Европа, но не изпитвам неудобство от факта, че напускаме ЕС, даже съм щастлив\", обясни политикът Джефри ван Орден пред Bulgaria ON AIR. Според него сега е важно Съюзът и Великобритания да останат в добри отношения. \"Ако ЕС прояви глупост и не договори с нас добра сделка, светът е голям и ще успеем да се справим. Ние окончателно напускаме ЕС, няма да има втори референдум, всичко това е театър, който вълнува печатните издания, но няма да стане така. Надявам се да останем добри съседи, приятели, които имат общо помежду си\", подчерта още британският политик.", "date": "2018.09.17", "title": "Британски политик: Окончателно напускаме ЕС! Дали сме много на Европа"}
{"url": "https://www.bgonair.bg/world/2018-09-17/samneniya-za-novo-otravyane-predizvika-panika-v-solsbari", "text": "Полицията отцепи район около ресторант в английския град Солсбъри, след като получи сигнал за двама отровени клиенти. Мъж и жена вечеряли, когато внезапно се почувствали зле.  На място веднага бяха извикани специални полицейски подразделения, които изключиха вероятността за ново отравяне с нервнопаралитичното вещество \"Новичок\". През март в Солсбъри с \"Новичок\" бяха отровени бившият руски шпионин Сергей Скрипал и дъщеря му Юлия.  Двама руски граждани, идентифицирани като Александър Петров и Руслан Боширов, бяха обвинени за нападенията. Предполага се, че те са се срещнали с други двама заподозрени в Лондон, които се издирват.", "date": "2018.09.17", "title": "Съмнения за ново отравяне предизвика паника в Солсбъри"}
{"url": "https://www.bgonair.bg/world/2018-09-17/18-sa-veche-zhertvite-na-tropicheskata-burya-florans-koyato-udari-sasht", "text": "18 са вече жертвите на тропическата буря \"Флорънс“, която удари бреговете на Северна и Южна Каролина. Въпреки че стихията се насочва на север към Охайо, опасността все още не е преминала, предупредиха властите. Хората бяха призовани да потърсят сигурен подслон заради мащабните наводнения, които ще се очаква да бъдат още по-катастрофални. \"Флорънс\" се придвижва бавно, което означава, че дъждовете ще продължат по-дълго. В осем окръга остава обявеното бедствено положение, а близо един милион домакинства са без ток. Над четири хиляди сгради са напълно разрушени. Хеликоптери и лодки на бреговата охрана продължават да спасяват блокирани от водата хора.", "date": "2018.09.17", "title": "18 са вече жертвите на тропическата буря \"Флорънс“, която удари САЩ"}
{"url": "https://www.bgonair.bg/world/2018-09-17/zhertvite-na-tayfuna-manghut-sa-pone-64", "text": "\r\n Най-малко 64 души загинаха във Филипините, където вилня тайфунът Мангхут. Стихията предизвика мащабни свлачища, които затрупаха цели градчета на най-северния остров Лусон. Мангхут удари вчера и югоизточните райони на Китай с буреносни ветрове от над 175 километра в час. Стихията до момента е взела най-малко 2 жертви. В Хонконг пострадаха близо 200 души – основно от паднали отломки. В мегаполиса е обявена най-високата степен на опасност заради проливните дъждове, предизвикали наводнения. Очевидци разказват, че нивото на водата в някои райони е над 3 и половина метра, а по улиците плува риба", "date": "2018.09.17", "title": "Жертвите на тайфуна Мангхут са поне 64"}
{"url": "https://www.bgonair.bg/denqt-on-air/2018-09-17/vlastta-ne-e-zaplashena-i-nyama-alternativa-smyata-bivshiyat-kulturen-ministar", "text": "\r\n \"Тази власт не е реално заплашена. Ако падне, то тя ще се себеотстрани\", заяви бившият министър на културата д-р Петър Стоянович и допълни, че само премиерът Борисов ще реши дали да има предсрочни избори. Правителството е стабилно и улегнало, смята Стоянович. а по думите му опозицията от БСП единствено и само се опитва да има деца от себе си. В предаването \"Денят ON AIR\" той отбеляза, че реалният разговор за бъдещето започва тогава, когато има алтернатива. \"Факт е, че тази власт за трети път е викната да оглави правителството. БСП не достига до ГЕРБ и не се разтваря нагоре. Фокусът на тази партия е генерално подменен\", посочи Стоянович пред Ганиела Ангелова. Бившият министър на културата коментира и напрежението между правителството и президента, създадено покрай указа, с който Румен Радев трябва да освободи Младен Маринов от поста главен секретар на МВР. \"Няма как да няма силно ритане под масата, когато се бориш за политическо надмогване. Човек би трябвало да се опита максимално да избегне това притивоборство - да не го води с неприятни, неестетически и съмнителни начини. Има его, в България всичко е лично\", каза Стоянович. Той смята, че рокадите в правителството ще решат временно проблемите и ще намалят напрежението. Проблемът с оставките и завъртането на министерския цикъл рано или късно ще спре, убеден е Стоянович. След два дни в Бургас започва Международен фестивал на историческото документално кино, чийто съосновател е именно Петър Стоянович. Същината на фестивала е състезателната програма, в която ще се включат участници от цял свят.", "date": "2018.09.17", "title": "Властта не е заплашена и няма алтернатива, смята бившият културен министър"}
{"url": "https://www.bgonair.bg/reportazhi/2018-09-17/karakachanov-migrantskiyat-natisk-po-granitsata-s-turtsiya-se-e-zasilil", "text": "\r\n Мигрантският натиск по границата с Турция се е засилил през последния месец. Това съобщи вицепремиерът по вътрешна сигурност и обществен ред и министър на отбраната Красимир Каракачанов. В Малко Търново той инспектира работата на 68 бригада \"Специалните сили\".  Тя участва в съвместна операция с Гранична полиция.  Каракачанов добави, че армията ни е готова да изпрати 2 700 военни, ако се наложи по-сериозна охрана на държавната ни граница. Специалните части демонстрираха как се задържат нелегални мигранти. От 2016 година досега 50 елитни командоси на ротационен принцип изпълняват разузнавателни мисии по българо-турската граница.  Местните коментират, че след изграждането на оградата миграционният натиск е отслабнал, но не е спрял. Само за последните 40 дни на българо-турската граница са задържани 232 мигранти. A министър Каракачанов обеща на специалните сили на Българската армия, че със средствата от ЕС ще бъдат доставени нови джипове.  ", "date": "2018.09.17", "title": "Каракачанов: Мигрантският натиск по границата с Турция се е засилил"}
{"url": "https://www.bgonair.bg/bulgaria/2018-09-17/24-godishen-motorist-zagina-v-katastrofa-v-sofiya-udaril-se-v-smetoizvozvasht-kamion", "text": "\r\n 24-годишен моторист загина в катастрофа с камион на столичния булевард \"България\" . Инцидентът е станал около 12:40 ч.  Mотористът се е опитал да изпревари сметоизвозващ камион, но се е ударил в задната му част. 15 минути по-късно е била установена смъртта му. Шофьорът на камиона се е опитал да му помогне, но безуспешно. Пред Bulgaria ON AIR той коментира, че мотористът се е движил с доста висока скорост.  По първоначална информация това е и причината за трагичния инцидент.", "date": "2018.09.17", "title": "24-годишен моторист загина в катастрофа в София, ударил се в сметоизвозващ камион"}
{"url": "https://www.bgonair.bg/bulgaria/2018-09-17/otkriha-kokain-i-kanabis-v-kravta-na-shofyora-pregazil-baletistt", "text": "Шофьорът, убил велосипедист във Варна, е бил дрогиран. Кокаин и канабис са открити в кръвните проби на 25-годишния Петър Здравков, който на 10 септември прегази балетиста Мартин Чикалов и избяга.  След това се предаде в полицията. Оказа се, че никога не е имал книжка и е карал така в последните 8 години.  В момента мъжът е в ареста , след като Окръжният съд му наложи най-тежката мярка за неотклонение - задържане под стража. Ако тя бъде обжалвана, Апелативният съд трябва да я разгледа утре.", "date": "2018.09.17", "title": "Кокаин и канабис в кръвта на шофьора, прегазил балетист във Варна"}
{"url": "https://www.bgonair.bg/bulgaria/2018-09-17/stotitsi-na-protest-v-sofiya-v-podkrepa-na-zadarzhanite-zhurnalisti", "text": "\r\n \n Стотици се събраха на протест пред Съдебната палата в София в защита на арестуваните журналисти Димитър Стоянов и Атила Биро. Правозащитници, журналисти и представители на десни политически формации изпълниха цялото пешеходно пространство пред сградата. Гражданите са категорични, че полицията е действала неправомерно при задържането на Стоянов и Биро, предаде репортер на Bulgaria ON AIR. Междувременно директорът на ГДБОП Ивайло Спиридонов заяви, че самият той иска извинение от арестуваните журналисти. Той обясни, че Стоянов и Биро не били задържани, а повикани в районното полицейско управление в Радомир, за да дадат обяснения, тъй като радомирските полицаи не са били наясно какво точно се случва. Софийската градска прокуратура разпореди на ДАНС да провери фактите и твърденията, изнесени в публикация на \"Биволъ\", в която става дума за така наречения \"ДжиПи гейт\".", "date": "2018.09.17", "title": "Стотици на протест в София в подкрепа на задържаните журналисти"}
{"url": "https://www.bgonair.bg/bulgaria/2018-09-17/avtobus-plamna-na-magistrala-lyulin-nyama-postradali", "text": "Автобус се запали на магистрала \"Люлин\". За щастие при инцидента няма пострадали, предаде репортер на Bulgaria ON AIR. Сигналът за горящия автобус е постъпил около 13:30 ч. Автобусът се е движил по направление София - Благоевград. Инцидентът е станал на 12-ия километър на АМ \"Люлин\" в участъка между втория и третия тунел. Превозното средство е било отбито в аварийната лента. В него са пътували деветима души. Всички те са успели да слязат навреме от автобуса и са невредими. На място веднага са пристигнали екипи на пожарната, но щетите по автобуса са големи. Все още се изясняват причините за инцидента. По непотвърдена информация се смята, че причината е техническа неизправност.", "date": "2018.09.17", "title": "Автобус пламна на магистрала \"Люлин\", няма пострадали"}
{"url": "https://www.bgonair.bg/bulgaria/2018-09-17/680-000-uchenitsi-prekrachiha-s-trepet-praga-na-klasnite-stai", "text": "\r\n 680 хиляди ученици прекрачиха прага на класните стаи на първия учебен ден. 60 хиляди от тях чуха за първи път училищния звънец.  Макар и леко уплашени, всички 148 първокласници прекрачиха прага на 34-то училище в София. Изпълнен с трепет е дошъл и 7-годишният Ади, който с гордост заявява, че започва да учи в първи В клас. Вместо цвете и той ще подари на учителката си книга, за да направи дарение за библиотеката.  Докато най-малките се строяват в редица, за по-големите ученици първият учебен ден вече не е страшен – чакат го с още по-голямо вълнение. Любовта към учителите пък личи от километри. ", "date": "2018.09.17", "title": "680 000 ученици прекрачиха с трепет прага на класните стаи"}
{"url": "https://www.bgonair.bg/reportazhi/2018-09-17/blagotvoritelno-virtualni-vmesto-zhivi-tsvetya-v-plovdivsko-shkolo", "text": "\r\n Виртуални букети вместо живи цветя получиха учителите на средно училище \"Св. Патриарх Евтимий\" в Пловдив. Акцията е част от кампанията \"Да помогнем на Боян да живее\". За лечението на страдащото от левкемия момче е необходима сумата от 150 хил. евро. Инициативата на набирането на средства е на преподавателя от училището Мая Пелтекова. След като разбира, че синът на нейни колеги е болен от левкемия, тя започва кампания за набиране на средства.  Тя решава на първия учебен ден децата да подарят виртуални цветя със снимки в интернет, а отделените за букети суми отиват в помощ на Боян.", "date": "2018.09.17", "title": "Благотворително! Виртуални вместо живи цветя в пловдивско школо"}
{"url": "https://www.bgonair.bg/reportazhi/2018-09-17/svetlo-badeshte-velikotarnovsko-uchilishte-vpechatlyava-s-mladi-uchiteli", "text": "\r\n С 15 новозавършили учители започва учебната година във великотърновското училище \"Емилиян Станев\". В последните няколко години ръководството на училището, което е едно от най-големите в страната, си е поставило за цел за подкрепя младите специалисти.  В момента 17% от учителите там са на възраст под 35 години. В първия учебен ден в СОУ \"Емилиян Станев\" единствето по-развълнувани от първокласниците и техните родители са 15 младежи, които днес за първи път влизат в класната стая в ролята на учители.  Оказва се, че в последните години значително се увеличава броят на младите хора, които искат да бъдат учители, казват от ръководството на училището, тъй като тази година с радост отчели огромен интерес към свободните позиции, които обявили. ", "date": "2018.09.17", "title": "Светло бъдеще: Великотърновско училище впечатлява с млади преподаватели"}
{"url": "https://www.bgonair.bg/bulgaria/2018-09-17/izdirvat-birmata-i-sinovete-mu-za-nelegalni-tsehove-s-tsigari", "text": "\r\n Баща и двама синове - Евлоги и съответно Георги и Антон Станоеви - Бирмите, са официално обявени за издирване и обвинени задочно заради канала за цигари, разбит в Пловдивско. Това стана ясно на брифинг на спецпрокуратурата.  Станоев-старши най-вероятно вече е в чужбина, а поне за един от двамата му синове има данни, че до снощи е бил в България.  След акцията, при която през август бяха ударени цигарени заводи в Дупница, Горна Оряховица и Тутракан, както и цехове в Калугерово и Варна, вече обвинени са 9 души.  Сред тях не е майката в семейството - Лидия Станоева.", "date": "2018.09.17", "title": "Издирват Бирмата и синовете му за нелегални цехове с цигари"}
