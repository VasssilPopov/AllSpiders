{"url": "https://www.bgonair.bg/bulgaria/2019-04-25/progonenite-ot-voyvodinovo-romi-tryabva-da-poluchat-kashti", "text": "Европейският съд по правата на човека в Страсбург посочи прогонените от Войводиново роми да получат жилища. Това стана след жалба от Българския хелзинкски комитет. Ромите бяха прогонени от махалата, а някои от къщите съборени, след като местни младежи пребиха военнослужещия Валентин Димов, на 6 януари тази година. Съдът в Страсбург определи българското правителство да предприеме необходимото за алтернативно настаняване на жалбоподателите, като гарантира, че децата няма да бъдат излагани на условия, които са нечовешки и унизителни.", "date": "2019.04.25", "title": "Прогонените от Войводиново роми трябва да получат къщи"}
{"url": "https://www.bgonair.bg/economy/2019-04-25/vse-poveche-chuzhdentsi-iskat-da-uchat-u-nas", "text": "Броят на записаните студенти в български висши училища намалява през учебната 2018/2019 година, но все повече младежи от чужбина решават да учат у нас. Това показват данни на Националния статистически институт (НСИ). През учебната 2018/2019 година студентите в България са 229,5 хил., което е с 6,9 хил. или с 2,9% по-малко спрямо предходната година. За придобиване на степен „професионален бакалавър“ в колежите се обучават 8 181 студенти. Спрямо предходната година техният брой намалява с 346 души или с 4,1%. 1 501 души или 18,3% са записани в частни колежи. През 2018 г. степен „професионален бакалавър“ са придобили 1 869 студенти, от които жените са 59,1%. В университетите и специализираните висши училища през 2018/2019 година за придобиване на степени „бакалавър“ и „магистър“ се обучават 214,8 хил. души. Спрямо предходната година техният брой намалява с 6,4 хил., или с 2,9%. В частни учебни институции се обучават 26,8 хил. студенти, или 12,5% от записаните. През 2018/2019 година студентите - български граждани, са 199,4 хил., или 92,8% и техният брой намалява със 7,6 хил. или с 3,7%. Чуждестранните студенти са 15,4 хил., което е с 8,5% повече спрямо миналата учебна година и с 37,8% повече спрямо учебната 2014/2015 година. Най-голям е броят на чуждестранните студенти от Гърция – 24,6%, следват тези от Обединеното кралство – 15,3%, Германия – 8,9%, Турция – 7,9%, и Украйна – 5,8% от общия брой чуждестранни студенти. Прочетете повече в  . Снимка: Pixabay", "date": "2019.04.25", "title": "Все повече чужденци искат да учат у нас"}
{"url": "https://www.bgonair.bg/denqt-on-air/2019-04-25/vladimir-karolev-nyama-kak-da-spechelim-delo-za-amerikanskite-tsentrali-v-koeto-sme-vinovni", "text": "Договорите с двете американски въглищни централи в комплекса \"Марица Изток\" за задължително изкупуване на електроенергията им от НЕК, ще бъдат прекратени съвсем скоро. Ако това не стане по взаимно съгласие, държавата може да го направи еднолично, въпреки риска от арбитражни дела. Има ли шанс за споразумение? По темата говори икономистът Владимир Каролев. \"Договорите са по англосаксонско право и ако не се изпълнят или ако не се прекратят по взаимно съгласие, щетите ще са огромни\", посочи Каролев. По думите му споразумение може да бъде сключено и да се стигне до консенсус за предсрочно прекратяване. Той поясни, че това не означава обаче, че цената на тока ще спадне. \"Когато не е по взаимно съгласие българската държава ще загуби в международен спор. Договорите не са по българско право, а ще решават международни съдилища. Тези договори са подписани преди петнадесетина години и до тяхното изтичане има по-малко от десет години\", заяви в \"Денят ON AIR\" икономистът. Според него не можем да спечелим при евентуално дело, в което сме виновни. Той е на мнение, че ТЕЦ \"Марица 2\" произвежда по-малко ток от другите две американски централи, а има 4 пъти повече служители, което не било нормално.  Каролев е категоричен, че първо трябва да се оптимизира маришкия басейн на мините, защото сред причините за високата цена на електроенергията, е високата цена на въглищата.  \"Значимо цената на тока ще бъде намалена, само ако се намалят количествата, които са задължени европейските централи да плащат за топлоелектроцентрали\", сподели гостът на Bulgaria ON AIR.   \r\n   ", "date": "2019.04.25", "title": "Каролев: Няма как да спечелим дело за американските централи, в което сме виновни"}
{"url": "https://www.bgonair.bg/world/2019-04-25/zadarzhaha-balgarin-v-ispaniya-zaradi-bombena-zaplaha", "text": "Българин е бил задържан в Испания. Той е обвинен, че стои зад фалшива бомбена заплаха срещу небостъргач в испанската столица. Преди 10 дни сградата, в която се помещават и посолствата на Великобритания, Канада и Холандия, беше евакуирана след телефонното обаждане за бомба. Българинът е освободен под гаранция. Повдигнато му е обвинение за нарушаване на обществения ред. Вчера беше съобщено, че мъжът е отговорен и за други фалшиви заплахи в Мадрид.    ", "date": "2019.04.25", "title": "Задържаха българин в Испания заради бомбена заплаха"}
{"url": "https://www.bgonair.bg/economy/2019-04-25/lg-spira-da-proizvezhda-smartfoni-v-yuzhna-koreya-mesti-zavoda-si-vav-vietnam", "text": "Технологичният гигант LG Electronics разкри, че ще спре да произвежда смартфони в Южна Корея и ще прехвърли производството си във Виетнам. По този начин се присъединява към световните си конкуренти, които реорганизират производството си, в опит да се справят със спада в глобалното търсене. Преструктурирането на губещия бизнес се случва в момент, в който LG, която някога беше един от трите топ производители на смартфони в света, се сблъсква със свиване на пазарния дял до под 3% в рамките на десетилетие, в което смартфоните започнаха да доминират на мобилния пазар. LG се нарежда на трето място на американския пазар на смартфони със своите 17% дял към третото тримесечие на 2018 г., сочат данни на Counterpoint. Преди нея са Apple и Samsung. Междувременно производителят на телекомуникационно оборудване Nokia отчете изненадваща загуба за тримесечието. Това прави по-трудно за финландската компания да изпълни целите си за печалбата за 2019 г. Nokia твърди, че в момента е под значителен натиск за представянето си през втората половина на годината. Тя отчете коригирана оперативна печалба в размер на 59 млн. евро в сравнение с очакваните от анализаторите 282,7 млн. евро печалба. Nokia вече е казвала, че разходите ѝ за 5G мрежите ще бъдат намалени през втората половина на годината. Четете още икономически новини в  Харесайте страницата ни във Facebook ", "date": "2019.04.25", "title": "LG спира да произвежда смартфони в Южна Корея, мести завода си във Виетнам"}
{"url": "https://www.bgonair.bg/economy/2019-04-25/do-5-mlrd-globa-za-facebook-zaradi-skandala-s-lichnite-danni", "text": "Между 3 и 5 милиарда долара глоба грози Facebook. Причината са скандалите с управлението на лични данни на потребителите на социални мрежи.  Федералната комисия по търговията на САЩ иска да разбере дали социалната мрежа е нарушила документ от 2011 година. След скандала с компанията \"Кеймбридж Аналитика\" в началото на миналата година, когато личните данни на 87 милиона потребители на Facebook бяха нерегламентирано използвани, компанията е подложена на силен контрол.  Миналият месец компанията разкри, че неволно е съхранила стотици милиони пароли за потребителски акаунти, което противоречи на най-добрите практики за сигурност. Харесайте страницата ни във Facebook ", "date": "2019.04.25", "title": "До $5 млрд. глоба за Facebook заради скандала с личните данни"}
{"url": "https://www.bgonair.bg/economy/2019-04-25/otpadnaha-po-visokite-danatsi-za-sobstvenitsi-na-imoti-v-kurortite", "text": "Собствениците на жилищни имоти в курортите няма да плащат по-високи данъци. На тези, които вече са платили по-високите налози, пък парите ще бъдат върнати или приспаднати. Това решиха окончателно депутатите с промени в Закона за местните данъци и такси, пише До промените се стигна, след като Конституционният съд обяви за противоконституционни разпоредби в закона, приети в края на миналата година. Според тях се предвиждаше жилищни имоти, разположени на територията на населени места, включени в списъка на курортите в България, които не са основно жилище, не се отдават под наем или не са регистрирани като туристически обекти, да се облагат с по-висок местен данък. Целта на текстовете бе да се санкционират собствениците, които отдават под наем имотите си в курортите, но не плащат данъци за това. Според изчисленията от по-високите данъци щяха да влязат допълнително 200 млн. в бюджетите на общините. Заради решението на Конституционния съд обаче тези разпоредби днес бяха отменени. На собствениците, които вече са платили по-високите данъци за имотите си, парите ще бъдат възстановени или приспаднати от бъдещи задължения. \r\nСнимка: Pixabay Харесайте страницата ни във Facebook ", "date": "2019.04.25", "title": "Отпаднаха по-високите данъци за собственици на имоти в курортите"}
{"url": "https://www.bgonair.bg/bulgaria/2019-04-25/pyasak-ot-sahara-zalya-tsentralna-evropa-i-balkanite", "text": "Централна Европа и Балканите бяха засегнати от пясъчен облак. Поток от въздух от Сахара е попаднал между системи с ниско и високо атмосферно налягане, като е стигнал чак до полярния кръг. В резултат на преминаването на въздушните маси на места в Европа валя кален дъжд, а запрашеността на въздуха е повишена. Специалистите успокояват, че замърсяването на въздуха няма да повлияе на здравето.  В събота обаче въздушната маса ще се смени с влажен въздух.   ", "date": "2019.04.25", "title": "Пясък от Сахара заля Централна Европа и Балканите"}
{"url": "https://www.bgonair.bg/bulgaria/2019-04-25/meditsinski-nadzor-pogva-sluchaya-s-pochinaliya-pred-peta-gradska", "text": "\"Медицински надзор\" проверява случая с мъжа, който вчера почина пред \"Пета градска болница\" в София. Близките на починалия мъж твърдят, че медиците не са му помогнали. Според директора на болницата обаче именно роднините не са потърсили помощ.  Според Кодекса на труда никой няма право да напуска работното си място. Законът за Здравето гласи, че при спешен случай помощ се търси на тел. 112, или в най-близката болница.  Дебатът трябва ли да излязат в подобни случаи лекарите и да помогнат или трябва да се изчакат спешните медици тече от години. Харесайте ни във Facebook ", "date": "2019.04.25", "title": "\"Медицински надзор\" погва случая с починалия пред \"Пета градска\""}
{"url": "https://www.bgonair.bg/world/2019-04-25/koshmarat-v-shri-lanka-prodalzhava-nov-vzriv-na-40-km-ot-kolombo", "text": "Нов взрив в Шри Ланка. Експлозията е станало на около 40 километра от столицата Коломбо. За момента не се споменава за пострадали.  Взривът става само няколко дни след кървавите атаки навръх католическия Великден, при които загинаха 350 души. От полицията съобщиха, че братя мюсюлмани са извършили два от самоубийствените атентати.  По-рано стана ясно, че властите в Шри Ланка са били информирани от чуждестранните агенции за сигурност преди повече от четири месеца, че мрежа от ислямски екстремисти е активна в страната и има вероятност да извърши терористични атаки. Харесайте страницата ни във Facebook ", "date": "2019.04.25", "title": "Кошмарът в Шри Ланка продължава: Нов взрив на 40 км от Коломбо"}
{"url": "https://www.bgonair.bg/world/2019-04-25/chen-un-tarsi-podkrepa-ot-putin-po-yadreniya-problem-na-koreyskiya-poluostrov", "text": "Историческа среща между руския президент Владимир Путин и севернокорейския му колега Ким Чен Ун във Владивосток. Двамата лидери си стиснаха ръцете преди началото на разговора. Приветствайки севернокорейския лидер, Путин го поздрави за преизбирането му на поста председател на Държавния съвет на Корейската република.  Лидерът на Кремъл напомни, че миналата година бяха отбелязани 70 години от установяване на дипломатически отношения между двете страни и припомни за посещението си в Северна Корея през 2010 г.  Очаква се двамата лидери да обсъдят ядрения проблем на Корейския полуостров.  На срещата в Русия севернокорейският лидер ще търси подкрепа след разговорите с Тръмп. Ким Чен Ун и американският президент се срещнаха за втори път по-рано тази година, за да обсъдят севернокорейската ядрена програма, но не постигнаха споразумение.  Вчера лидерът на Северна Корея пристигна с влак в Русия и беше посрещнат с хляб и сол от местните жители. Харесайте страницата ни във Facebook ", "date": "2019.04.25", "title": "Чен Ун търси подкрепа от Путин по ядрения проблем на Корейския полуостров"}
{"url": "https://www.bgonair.bg/bulgaria/2019-04-25/mesets-predi-evroizborite-gerb-i-bsp-s-pochti-izravneni-sili", "text": "ГЕРБ и БСП с почти изравнени сили, месец преди предстоящите избори за европейски парламент. Това показва последното проучване на \"Сова Харис\". Според него 22.5% биха дали гласа си за ГЕРБ, а 21.7 на 100 за БСП. Следват - ДПС, Воля, ВМРО и Атака. Засега ГЕРБ се ползва с най-голямо доверие сред гласоподавателите. Що се отнася до доверието в политиците, най-голямо е това към премиера Бойко Борисов, лидера на БСП Корнелия Нинова и вицепремиера Красимир Каракачанов. Близо половината от анкетираните отговарят, че скандалът с апартаментите на властта няма да се отрази на начина, по който ще гласуват. Около 19 на 100 казват, че това ще ги накара да гласуват, а близо 17% по-скоро не биха гласували по тази причина.   ", "date": "2019.04.25", "title": "Месец преди евроизборите: ГЕРБ и БСП с почти изравнени сили"}
{"url": "https://www.bgonair.bg/kriminalno/2019-04-25/gneven-bashta-sas-zaplashitelni-lozungi-kam-uchilishteto-na-sina-si", "text": "\r\n На Велики четвъртък 51-во училище осъмна със заплашителни бележки и запалени свещи. Те са дело на баща на първокласник. Всичко това е било заснето от охранителните камери в двора на училището.  \"Училището беше облепено с неприятни за слуха и за зрението лозунги. Нещо, което мен и персонала, както и родителите, обезпокои. А запалените свещи всички знаем, че се свързват с лоши събития в нашия живот\", каза зам.-директорът Веселин Стефанов .  Заплашителните лозунги са били закрепени за дърветата в двора на училището. Същите такива е имало по пейките и по земята на двора, заедно със запалени свещи. Ръководството на училището няма обяснение за поведението на този родител.  По думите на зам.-директора има някаква скрита борба срещу системата и това, че нещо не се е случило или се е случило и не се е харесало на определен човек. Мъжът многократно е предявявал претенции към ръководството и учителите. А това не е първото му посегателство.  Въпреки поведението на бащата, учителите описват детето на мъжа като спокойно и добро.  Вижте повече в репортажа.  ", "date": "2019.04.25", "title": "Гневен баща със заплашителни лозунги към училището на сина си"}
{"url": "https://www.bgonair.bg/bulgaria/2019-04-25/premierat-do-2022-g-shte-patuvame-do-targovishte-po-magistrala", "text": "\r\n До 2022 г. ще пътуваме по магистрала до Търговище, а две години по-късно магистрала \"Хемус\" ще е окончателно готова.  Това обяви във Варна премиерът Бойко Борисов. Той инспектира новия булевард \"Васил Левски\", който днес беше пуснат за движение, а след издаването на Акт 16, отсечката ще бъде и официално открита.  Борисов не видя нищо притеснително във формата и наклона на кръстовището между булевардите \"Васил Левски” и \"Цар освободител\" във Варна, което стана обект на остри критики. Харесайте ни във Facebook ", "date": "2019.04.25", "title": "Премиерът: До 2022 г. ще пътуваме до Търговище по магистрала"}
{"url": "https://www.bgonair.bg/world/2019-04-25/sluhovete-se-potvardiha-dzho-baydan-se-kandidatira-za-prezident", "text": "След месеци спекулации, вицепрезидентът на Обама - Джо Байдън обяви, че се включва в надпреварата за президентските избори догодина.  Той е поредната изтъкната фигура, влизаща в съревнованието за номинацията на \"Демократическата партия\". Сред съперниците му са сенаторите Елизабет Уорън, Бърни Сандърс и новоизгряващата звезда Бето О’Рурк.  76-годишният Байдън обаче е смятан за най-опитният сред тях. Той е бил сенатор в продължение на 6 мандата, два пъти се е кандидатирал неуспешно за президент и служи два мандата като заместник на Барак Обама. Харесайте ни във Facebook ", "date": "2019.04.25", "title": "Слуховете се потвърдиха: Джо Байдън се кандидатира за президент"}
{"url": "https://www.bgonair.bg/world/2019-04-25/putin-opredeli-sreshtata-si-s-kim-chen-un-kato-sadarzhatelna", "text": "\r\n Историческа среща между руския президент Владимир Путин и севернокорейския му колега Ким Чен Ун във Владивосток. Тя се проведе при засилени мерки за сигурност.  Разговорите на четири очи продължиха около два часа. Путин определи срещата като съдържателна. Двамата лидери си стиснаха ръцете преди началото на разговора.  Приветствайки севернокорейския лидер, Путин го поздрави за преизбирането му на поста председател на Държавния съвет на Корейската република. Лидерът на Кремъл подчерта, че миналата година бяха отбелязани 70 години от установяване на дипломатически отношения между двете страни. \r\n Харесайте страницата ни във Facebook ", "date": "2019.04.25", "title": "Путин определи срещата си с Ким Чен Ун като съдържателна"}
{"url": "https://www.bgonair.bg/world/2019-04-25/tramp-otnovo-plashi-sas-zatvaryane-na-granitsata-s-meksiko", "text": "Американският президент Доналд Тръмп отново заплаши да затвори границата с Мексико. По думите му страната не прави достатъчно, за да спре нова вълна от мигранти, отправила се към САЩ.  Според Тръмп керван от 20 000 души е тръгнал към Щатите. Само преди няколко дни той обяви, че разполага нови 750 агенти на южната граница на страната за по-голям контрол върху миграцията от Мексико.  ", "date": "2019.04.25", "title": "Тръмп отново плаши със затваряне на границата с Мексико"}
{"url": "https://www.bgonair.bg/world/2019-04-25/nad-80-000-sa-zabolelite-ot-morbili-v-es-za-2018-g", "text": "Над 80 000 са заболелите от морбили в Европейския съюз за миналата година. За тази тревожна статистика алармира Световната здравна организация. Повече от 70 са починалите. От организацията съобщават, че броят на заразените е продължил да нараства в началото на тази година в България, Франция, Полша. Чехия, Белгия и Ирландия.  Учените са категорични, че причина за голямата заболеваемост е намаленият брой на имунизациите. Според доклад на УНИЦЕФ повече от половин милион деца във Великобритания не са имунизирани в периода 2010 - 2017 година.  ", "date": "2019.04.25", "title": "Над 80 000 са заболелите от морбили в ЕС за 2018 г."}
{"url": "https://www.bgonair.bg/world/2019-04-25/pravoslavnite-hristiyani-v-erusalim-otbelyazaha-veliki-chetvartak", "text": "Православните християни в Eрусалим отбелязват Велики четвъртък от Страстната седмица. Стотици се стекоха в Стария град на Божи гроб за традиционната церемония по измиване на краката. Тя беше извършена от патриарха на Eрусалим – Теофил Трети.  Както всяка година, той изми и избърса краката на своите епископи – така, както е направил Христос с апостолите си, преди да бъде разпънат на кръста. Според вярването това е акт на смирение и се прави във всички християнски църкви в четвъртъка преди Великден.", "date": "2019.04.25", "title": "Православните християни в Ерусалим отбелязаха Велики четвъртък"}
{"url": "https://www.bgonair.bg/bulgaria/2019-04-25/sadat-nalozhi-garantsiya-ot-100-hilyadi-leva-na-aleksandar-manolev", "text": "Прокуратурата повдигна първи обвинения от началото на скандала с имотите на властта. Бившият заместник-министър на енергетиката Александър Манолев бе обвинен в злоупотреба с евросредства и му бе наложена гаранция от 100 хиляди лева. Манолев подаде оставка, след като срещу него започна разследване, заради къща за гости, строена с европари. Сградата край Сандански се оказа в негов имот. Постройката пък е собственост на Ана Димитрова, за която от държавното обвинение предполагат, че е подставено лице. Тя е обвинена като негов съучастник. На Димитрова е наложена гаранция от 2 хиляди лева. Говорителят на прокуратурата Румяна Арнаудова разкри, че тя е дъщеря на гледачката на децата на бившия зам.министър. Димитрова и Манолев усвоили средствата, след като са представили неверни сведения пред Държавен фонд \"Земеделие\" и така получили близо 400 хиляди лева по европрограми.  ", "date": "2019.04.25", "title": "Съдът наложи гаранция от 100 хиляди лева на Александър Манолев"}
{"url": "https://www.bgonair.bg/denqt-on-air/2019-04-25/nevrohirurg-tryabva-da-bada-izgradeni-oshte-tsentrove-za-lechenie-na-tezhko-bolni", "text": "България се нуждае от още няколко специализирани центъра за лечение на тежко болни пациенти. Това обяви в \" \" неврохирургът Венелин Герганов от \"Пирогов\". Той също така бе категоричен, че средствата за лечение на пациенти у нас се разпределят неефективно.  \"Причината да се върна в България е да допринеса за здравето на пациентите. Хирургията е взискателна специалност, в която човек трябва да е влюбен и да вярва в нея. Нашата дейност е да лекуваме по най-добрия начин. Трябва да бъдат изградени центрове за лечение на тежко болни. Средствата също така се разпределят неефкетивно. България има достатъчно добри лекари\", каза Герганов.  Неврохирургът допълни, че в момента има липса на лекари у нас, тъй като повечето медици са избягали в чужбина заради липсата на пари.  \"Медицината тук бе в лошо състояние заради проблемите с икономиката, инфраструктурата. Модерната медицина не е в противовес с класическата медицина. Ние имахме много добра школа по медицина, но хората избягаха. Трябва да бъдат изградени 2-3 центъра, в които да се извършват най-сложните манипулации. Те трябва да са оборудвани, за да може да се даде най-доброто на пациентите\", разказа Герганов пред  .  ", "date": "2019.04.25", "title": "Неврохирург: Трябва да бъдат изградени още центрове за лечение на тежко болни"}
{"url": "https://www.bgonair.bg/direktno/2019-04-25/razhodite-za-zdraveopazvane-glavolomno-rastat-za", "text": "\r\n Според здравния експерт Аркади Шарков в последните години разходите за здравеопазване главоломно растат. Ако се въведе ограничение за цената на лекарствата, които НЗОК плаща, не означава, че пациентите няма да бъдат лекувани. Антон Вълев от Националната аптечна камара е на мнение, че е грешна практика да се започва лечение първо с най-скъпите лекарства.    ", "date": "2019.04.25", "title": "Разходите за здравеопазване главоломно растат"}
{"url": "https://www.bgonair.bg/bulgaria/2019-04-25/obshtina-petrich-rekonstruira-nesashtestvuvashta-sgrada-e-kak-taka", "text": "\r\n Зрители подадоха сигнал до Bulgaria ON AIR, според който община Петрич реконструира несъществуваща сграда с евросредства по трансгранична програма между България и Гърция. През 2017 година община Петрич подписва договор за финансиране на реконструкция на съществуваща сграда по проект \"Културния двуполюс Серес-Петрич\", по европейската програма за сътрудничество \"Интерег\". Предвижда се бивша военна тухлена сграда да бъде превърната в музей. От началото на тази година чрез пряко договаряне е изготвен проект, проведена е обществена поръчка за избор на фирма-изпълнител на стойност над милион и 400 хиляди лева и строителството започва.  Оказва се обаче, че до началото на строителните дейности от сградата за реконструиране са останали само фундаментите и една тухлена стена. По-късно и тази тухлена стена, която е водеща в проекта - изчезва. Екип на Bulgaria ON AIR се свърза и с бившия главен архитект на Петрич Владимир Митрев по чието време е започнат проектът. Той отказа да застане пред камера, но изрази мнение че сградата е имала разрешение за реконструкция, но ако тя е премахната, разрешението категорично е загубило своето действие.  От община Петрич коментираха, че след построяването на новия музей, тухлената стена ще бъде възстановена в оригиналния си вид, за да пресъздава връзката между настояще и бъдеще. Харесайте ни във Facebook ", "date": "2019.04.25", "title": "Община Петрич реконструира несъществуваща сграда?! Е, как така..."}
{"url": "https://www.bgonair.bg/bulgaria/2019-04-25/deputatite-izlyazoha-vav-velikdenska-vakantsiya-no-shte-pochivat-li", "text": "\r\n Днес депутатите излязоха във великденска ваканция. С последния звънец на днешното пленарно заседание приключи пролетната сесия на парламента. Народните представители ще се върнат на работа на осми май. В последния работен ден преди Великден, празничното настроение обзе и народните представителите. Съгласно правилника на Народното събрание, депутатите почиват 10 дни по Великденските празници.  Минути след като гласуваха законопроекта за маслодайната роза, депутатите излязоха в почивка. За голяма част от тях великденската ваканция ще премине под знака на изборите за Европарламент. Първоначално се обсъждаше вариант заради предстоящия вот почивката да бъде намалена, което обаче не се случи. Дали обаче почивката ще бъде почивка или по-скоро подготовка за вота, всяка партия решава сама. От месеци наред заради отсъствието на БСП, кворумът в пленарна зала е на ръба, което поставя въпроса дали в рамките на предизборната кампания ще има достатъчно депутати в зала за провеждане на заседания. След края на ваканцията депутатите ще работят малко над седмица и половина. В седмицата на изборите те няма да посещават пленарна зала. Дали има смисъл предизборната кампания да се разпокъсва остава спорен момент. Харесайте ни във Facebook ", "date": "2019.04.25", "title": "Депутатите излязоха във великденска ваканция - но ще почиват ли? "}
{"url": "https://www.bgonair.bg/bulgaria/2019-04-25/borisov-ne-namira-osnovaniya-za-ostavkite-na-karakachanov-i-angelkova", "text": "\r\n Бойко Борисов няма основания да поиска оставките на вицепремиера Красимир Каракачанов и министъра на туризма Николина Ангелкова, чийто имена също се появиха в скандала с апартаментите.  Това заяви самият Борисов, като мотивите му са, че Каракачанов не е от ГЕРБ, а за Ангелкова премиерът е убеден, че не е виновна за нищо. Харесайте ни във Facebook ", "date": "2019.04.25", "title": "Борисов не намира основания за оставките на Каракачанов и Ангелкова"}
{"url": "https://www.bgonair.bg/denqt-on-air/2019-04-25/aleksandar-simov-gerb-hvarlya-kal-po-ostanalite-za-da-se-otarve-ot-apartamentgeyt", "text": "\r\n ГЕРБ хвърля кал по своите политически опоненти, за да потуши напрежението около \"Апартаментгейт\". Това обяви в \" \" депутатът от БСП Александър Симов. Той също така бе категоричен, че аферата е осветила цялата схема, която е искала да види българският народ. Симов допълни, че една от основните причини за подобни схеми е фактът, че у нас общинската власт прилича на средновековен клан, чиито членове няма как да бъдат сменени.  \"ГЕРБ се опитват да хвърлят кал по всички останали с идеята, че когато сцената стане напълно кална, техният номер ще мине. Българите знаят, че има къщи за гости, в които не можеш да влезеш, като турист. У нас им страшно много нередности, тъй като има цели кланове в общинската власт, които няма как да бъдат пренебрегнати. Съдебната власт вместо да протестира, да си даде сметка за практиките, които са я довели до тук. Хубавият ефект от \"Апартаментгейт\" е, че освети, това, което искаме да видим\", каза Симов.  Той също така допълни, че бившият шеф на кабинета на президента Румен Радев Иво Христов не е спуснат в листата на БСП. \"Лидерът на БСП предложи листа, а пленумът я пренареди. Платихме кървава цена, че полегнахме на идеята Делян Пеевски да стане шеф на ДАНС. Иво Христов се води от идеала си какво трябва да представлява левицата. Той не е спуснат. Присъствието му в листата вдига нейната интелектуални и политически качества. ГЕРБ иска да прокара идеята - щом ние сме в калта, и другите трябва да са там\", каза Симов пред  .    ", "date": "2019.04.25", "title": "Депутат от БСП: ГЕРБ хвърля кал по останалите, за да се отърве от \"Апартаментгейт\""}
{"url": "https://www.bgonair.bg/denqt-on-air/2019-04-25/apartamentgeyt-ne-biva-da-stava-lov-na-veshtitsi-zayavi-sidi", "text": "\"Патриотите\" официално се разделиха в ЦИК! Как ще я карат след евроизборите? Според депутата от ВМРО Александър Сиди дебатът на тези евроизбори трябва да бъде за бъдещето на Европа, а не за имотите на властта.  \"Тази изборна кампания е за Европарламента. Трябва да си говорим за европейски ценности и да покажем как виждаме Европа след изборите. Но не водим този разговор в пленарна зала. Да, важно е политиците да знаят, че не могат да правят каквото си поискат и трябва да понасят своята отговорност, ако съгрешат. Но отдавна минахме границите по темата с имотите на властта. Масово се споделят фалшиви новини за апартаментите на властта. Ако в началото излизаха на светло истински проблеми, сега стигнахме до извращения. Нека не превръщаме \"Апартаментгейт\" в лов на вещици. Тази кампания трябва да бъде за бъдещето на Европа, а не кой каква тераса има\", подчерта той в \"Денят ON AIR\". По думите на Сиди слуховете около Красимир Каракачанов, намесващи го в скандала с имотите на властта, станал известен като \"Апартаментгейт\", излязоха, когато той представил листата за евроизборите.  \"Органите трябва да преценяват незаконно ли е нещо или не. Медиите не бива да слагат квалификации, а само да изваждат фактите. Целта на този скандал не беше да се докаже нещо незаконно. А да се каже, че Каракачанов е лош, защото живее в голям апартамент на центъра. \"Апартаментгейт\" излезе от границите на нормалното и няма да бъде овладян. Сега следват фалшиви новини\", изтъкна гостът на Bulgaria ON AIR.  \"Имуществото на българските политици трябва да бъде на показ. Това е очевидно. Много от политиците ни, преди да започнат кариерата си, са имали успешни бизнеси. Да се надяваме, че българските политици ще бъдат по-внимателни занапред. Хората се отвратиха от политиката. Сигурно това е целта на тези, които направляват скандалите. Но аз не знам кои са те\", коментира народният представител Александър Сиди.  Очаквайте видеото! Харесайте ни във Facebook   ", "date": "2019.04.25", "title": "\"Апартаментгейт\" не бива да става лов на вещици, заяви Сиди"}
{"url": "https://www.bgonair.bg/bulgaria/2019-04-25/deputatite-glasuvaha-promeni-v-zakona-za-izpirane-na-pari", "text": "\r\n Декларация за действителен собственик ще подават само онези фирми, чиито собственици са чужденци или не са вписани в нашите регистри. Това решиха депутатите днес, след като гласуваха промените в закона за изпиране на пари.  До този момент всички фирми трябваше да декларират действителните си собственици със специална декларация. Сега такива няма да подават, ако действителният собственик е вписан в регистрите БУЛСТАТ, Търговския или регистъра за лица с нестопанска цел.  Промените целят намаляване на административната тежест за бизнеса и гражданите. С измененията отпада и ангажиментът на адвокатите да подават информация в ДАНС при съмнения за изпиране на пари от клиенти.  ", "date": "2019.04.25", "title": "Депутатите гласуваха промени в закона за изпиране на пари"}
