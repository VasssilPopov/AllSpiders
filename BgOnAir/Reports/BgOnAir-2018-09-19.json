{"url": "https://www.bgonair.bg/world/2018-09-19/avtomobil-blasna-peshehodtsi-kray-islyamski-tsentar-v-london", "text": "Британската полиция разследва възможно престъпление, мотивирано от омраза, след като автомобил блъсна пешеходци край център на мюсюлманската общност в Лондон, ранявайки трима души, информира  . Няма опасност за живота на ранените, но двама от тях са имали нужда от медицинска помощ, съобщи полицията. Властите съобщават за конфликт между четирима пътуващи в автомобила и голяма група посетители на центъра преди да се случи инцидента. Отправени са били антимюсюлмански коментари и автомобилът е понесъл леки повреди, причинени от посетителите. След това колата ускорила, блъскайки трима души, без да спре. \r\nСнимка: Архив", "date": "2018.09.19", "title": "Автомобил блъсна пешеходци край ислямски център в Лондон"}
{"url": "https://www.bgonair.bg/world/2018-09-19/dnes-e-evropeyskiya-den-bez-zaginali-na-patya", "text": "\r\n Отбелязваме Европейския ден без загинали на пътя. Днес продължава и специализираната полицейска операция, при която се следи за ползването на телефони от шофьорите. Акцията се провежда по линия на Европейската мрежа на службите на Пътна полиция TISPOL и подобни проверки има на територията на всички страни от Европа. Целта на операцията е водачите да осъзнаят последствията от пренебрегването на законовите изисквания. Законът забранява говоренето по телефона, докато шофираме, освен в случаите, когато водачът ползва хендсфри. Глобата е 50 лева.", "date": "2018.09.19", "title": "Днес е Европейският ден без загинали на пътя"}
{"url": "https://www.bgonair.bg/world/2018-09-19/zaginali-i-raneni-sled-tezhak-avtobusen-sblasak-v-rusiya", "text": "Петима души загинаха, а над 20 бяха ранени при сблъсък на два пътнически автобуса в Югозападна Русия. Шестима от пострадалите са в тежко състояние.  В автобусите пътували 24-ма души. Тежкият пътен инцидент станал близо до Новая Усман, Воронежка област, на около 450 км южно от Москва.  Според очевидци сблъсъкът станал, докато единият от автобусите бил спрял в аварийната лента заради техническа неизправност, когато вторият автобус се врязал в него. Причините за катастрофата се изясняват.", "date": "2018.09.19", "title": "Загинали и ранени след тежък автобусен сблъсък в Русия"}
{"url": "https://www.bgonair.bg/world/2018-09-19/sblasatsi-belyazaha-mitingi-v-atina-patra-i-solun", "text": "Сблъсъци белязаха митинги в няколко гръцки града, по повод петата годишнина от убийството на рапъра Павлос Фисас. Протестните шествия се проведоха в столицата Атина, Патра и Солун.  Демонстрантите хвърляха коктейли Молотов по полицията, която отвърна със сълзотворен газ. Към момента не се съобщава за ранени и аресувани.  През 2013 г. 34-годишният мъж беше намушкан с нож на улицата и по-късно почина от раните си. За убийството му бе задържан активист на гръцката крайнодясна партия \"Златна зора\".  Срещу лидерите на партията бе заведено дело по обвинения в създаване на престъпна организация. \"Златна зора\" има 15 депутати в 300-местния гръцки парламент.", "date": "2018.09.19", "title": "Сблъсъци белязаха митинги в Атина, Патра и Солун"}
{"url": "https://www.bgonair.bg/world/2018-09-19/mazhat-i-zhenata-s-natravyane-ot-solsbari-ne-sa-bili-izlozheni-na-novichok", "text": "Инцидентът в Солсбъри в неделя, при който двама души получиха симптоми на натравяне докато вечеряха в местен ресторант, не се смята за подозрителен. Това обяви британската полиция, която се позова на официалните анализи от разследването. Извършената проверка е доказала по категоричен начин, че 42-годишния мъж и 30-годишната жена, които бяха хоспитализирани, не са били изложени по никакъв начин на нервнопаралитичното вещество новичок. Именно с това бойно отровно вещество през март бяха отровени бившият руски шпионин Сергей Скрипал и дъщеря му Юлия.", "date": "2018.09.19", "title": "Мъжът и жената с натравяне от Солсбъри не са били изложени на новичок"}
{"url": "https://www.bgonair.bg/world/2018-09-19/30-godini-ot-shokirashtiya-intsident-s-greg-luganis-amerikanskata-zvezda-v-skokovete", "text": "Днес се навършват точно 30 години от шокиращия инцидент с американската звезда в скоковете във вода Грег Луганис на Олимпийските игри в Сеул през 1988 година. По време на квалификацията за финала на 3-метров трамплин, един от най-великите в спорта прави задно салто с две и половина завъртания. Луганис обаче удря главата си в трамлина. В резултат на удара получава сериозна травма на черепа, а кръвта му оцветява водата в червено. 35 минути по-късно американецът се връща в басейна и прави още два опита. На финала на следващия ден Луганис печели златния медал. В последствие се разбира, че по време на олимпийските игри в Сеул Грег Луганис е знаел, че е ХИВ позитивен. В онези години се знае малко за СПИН и спортистът става обект на жестоки критики, че с безразсъдното си поведение е можел да зарази някого. Нещо, което не се случва. Днес Грег Луганис е на 58, жив и здрав, и активно се бори за правата на гей общността.", "date": "2018.09.19", "title": "30 години от шокиращия инцидент с Грег Луганис - американската звезда в скоковете"}
{"url": "https://www.bgonair.bg/world/2018-09-19/phenyan-i-seul-dogovoriha-yadreno-razorazhavane-na-koreyskiya-poluostrov", "text": "\r\n С подписването на широкомащабно споразумение приключи срещата между севернокорейския лидер Ким Чен Ун и президента на Южна Корея Мун Дже Ин. В Пхенян двамата лидери се договориха за ядрено разоръжаване на Корейския полуостров и за тясно сътрудничество между двете страни.  По силата на договорката Сеул и Пхенян ще свържат железопътни линии, ще позволят разделените след Корейската война семейства да се съберат отново и ще си партнират в сферата на здравеопазването.  Ким Чен Ун и Мун Дже Ин нарекоха разговорите, които са третите помежду им от началото на годината, \"важна крачка напред към постигането на траен мир\" на полуострова.  След края на срещата севернокоейският лидер изяви желание да върне визитата на южнокорейския си колега и да посети Сеул.", "date": "2018.09.19", "title": "Пхенян и Сеул договориха ядрено разоръжаване на Корейския полуостров!"}
{"url": "https://www.bgonair.bg/bulgaria/2018-09-19/balgariya-shte-podkrepi-ungariya-v-es", "text": "\r\n Министерският съвет ще изготви позиция в подкрепа на Унгария. Това решение е взето по предложение на министри от квотата на \"Обединените патриоти\".  Изпълнителната власт ще се обяви против отнемането на гласа на страната като член на Европейския съюз.  България ще заяви това свое мнение пред всички компетентни органи на Брюксел.  Подобно предложение дадоха и в парламента от групата на патриорите, както и от \"Воля\".  Лидерът на БСП Корнелия Нинова също се обяви в защита на премиера на Унгария Виктор Орбан.", "date": "2018.09.19", "title": "България ще подкрепи Унгария в ЕС"}
{"url": "https://www.bgonair.bg/world/2018-09-19/uraganat-florans-prevarna-magistrala-v-reka", "text": "Магистрала, превърнала се в река. Такива кадри бяха заснети в Северна Каролина и бяха показани от американските власти. Наводненията по източното крайбрежие на Съединените щати, причинени от бурята \"Флорънс“, продължават.  На места количеството паднал дъжд от четвъртък досега достигна 91 см на квадратен метър. Близо 1500 пътища са затворени, което прави придвижването в щата почти невъзможно.  В същото време американските пощи съобщиха, че заради пораженията някои служби са преустановили дейността си.", "date": "2018.09.19", "title": "Ураганът \"Флорънс\" превърна магистрала в река"}
{"url": "https://www.bgonair.bg/economy/2018-09-19/skandal-s-prane-na-pari-svali-ot-posta-izpalnitelniya-direktor-na-danske-bank", "text": "Главният изпълнителен директор на Danske Bank A/S Томас Борген се оттегля от поста заради обвиненията, че банката е в центъра на европейски скандал за пране на пари, включващ незаконно финансиране на стойност милиарди долари, продължило няколко години. Борген, който бе повишен начело на най-голямата датска банка през 2013 г., ще продължи работата си ,докато не бъде определен негов наследник, заявиха от финансовата институция в сряда. Не се уточнява обаче колко дълго време може да продължи този период, съобщава Bloomberg. Акциите на кредитора поевтиняват с 6% минути преди 12 ч. българско време, с което обезценяването им тази година достига до 32%. \"Ясно е, че Danske Bank се провали в изпълнението на отговорностите си в случай на възможно пране на пари в Естония\", заяви Борген в изявление, цитиран от . В него той посочва, че \"дълбоко съжалява\" за това. Скандалът около датската банка се разпали, след като в местни медии се появиха съмнения за пране на пари през малкия естонски клон на финансовата институция в периода между 2007 г. и 2015 г. . Независимо разследване, резултатите от което станаха известни по-рано този месец, показа, че само за година 30 млрд. руски и естонски пари са преминали през клона. Заключенията на доклада повдигнаха въпроса за това до каква степен ръководството на банката е било запознато със случващото се. Томас Борген отговаряше за международното банкиране, включително и това в Естония, от 2009 до 2012 г. Остава неясно дали той е знаел за големите суми, преминаващи през институцията, както и дали са били предприети действия, за да бъдат проверени. Според анализатори, допитани от Bloomberg, може да се окаже, че Danske ще трябва да заплати сумата от около 800 млн. долара в глоби заради нарушенията си.", "date": "2018.09.19", "title": "Скандал с пране на пари свали от поста изпълнителния директор на Danske Bank"}
{"url": "https://www.bgonair.bg/world/2018-09-19/liderite-na-es-na-sreshta-v-zaltsburg-shte-obsazhdat-migrantskata-kriza-i-brexit", "text": "\r\n Отравянето на бившия руски двоен агент Сергей Скрипал и дъщря му Юлия ще бъде една от темите на двудневната неформална среща на лидерите на Европейския съюз, която започва в Залцбург.  Другите въпроси, които ще бъдат обсъдени, са мигранската криза и Brexit.  Напредъкът по преговорите около излизането на Великобритания от EС ще бъде отразен на следващата среща на Европейския съвет през месец октомври.", "date": "2018.09.19", "title": "Лидерите на ЕС на среща в Залцбург: Ще обсъждат мигрантската криза и Brexit"}
{"url": "https://www.bgonair.bg/bulgaria/2018-09-19/gerb-zapazva-razlikata-ot-3-pred-bsp-sochi-prouchvane-na-trend", "text": "Политическите скандали през лятото дават отражение на основния рейтинг на политическите партии у нас. Ако изборите бяха днес, почти 23% биха гласували за ГЕРБ. Два месеца по-рано подкрепата е била с процент отгоре.  БСП биха подкрепили 19,7%, а през август това са щели да направят над 20 на 100 от имащите право на глас. Най-голяма остава партията на негласуващите, която се и увеличава - на 34.9%.  Това сочат данните на изследователски център \"Тренд\", по поръчка на \"24 часа\". Проучването е проведено от 4 до 11 септември сред 1006 души.  На въпроса дали трите министерски оставки ще подобрят стабилността на кабинета: 55% смятат, че няма да има промяна, 15%, че ще се подобри, а 9 на 100 - че ще се влоши.", "date": "2018.09.19", "title": "ГЕРБ запазва разликата от 3% пред БСП, сочи проучване на \"Тренд\""}
{"url": "https://www.bgonair.bg/denqt-on-air/2018-09-19/ot-bsp-kategorichni-po-skap-hlyab-pravitelstvoto-da-vzeme-merki", "text": "\r\n Цената на хляба скача. Причината е увеличението на природния газ и електричеството. Такива притеснения изрази министърът на земеделието и храните Румен Порожанов. Очакваният скок на цената е около 0,30 лева. Според депутата от БСП Надя Клисурска-Жекова това е проблем, който е доста сериозен, но в същото време управляващите сякаш не го вземат под внимание. \"Увеличението на хляба в повечето населени места ще е с около 20%. Трябва да се вземат решителни мерки по регулацията на цените на храните, които са основни за потребителската кошница на българина. Реално това е доста голямо увеличение за бедните хора у нас и ще засегне над 1 млн. души в цялата страна\", категорична е тя в \"Денят ON AIR\". По думите ѝ намаляването на данъка на определени стоки и храни от 20% на 5% е една справедлива стъпка, а именно такова ще е предложението на БСП за следващата година. \"Намаляването на ДДС-то ще се изсветли сектора. Ние сме една от малкото страни в ЕС, в която няма диференцирани ДДС ставки за определени стоки. В момента управляващата коалиция по никакъв начин няма да се стресне от този проблем. Скептична съм, че думите на Порожанов за решаване на проблема са искрени и ще има реакция. Все пак думата на финансовия министър е последна\", коментира още Клисурска пред Bulgaria ON AIR. Депутатът от БСП смята, че по време на кабинета \"Борисов 2\" е премахната Националната служба за зърно и фуражи, която е следяла за качеството на продукцията, контролирала е и вноса и износа, сега обаче никой не се е заел с тази функция.", "date": "2018.09.19", "title": "От БСП категорични: По-скъп хляб? Правителството да вземе мерки!"}
{"url": "https://www.bgonair.bg/bulgaria/2018-09-19/poredna-kritika-ot-prezidenta-obshtestvoto-ne-haresvalo-marinov", "text": "Президентът Румен Радев смята, че с предлагането на Младен Маринов за вътрешен министър управляващото мнозинство поема отговорност за кадрово решение, което се приема критично от обществото. В официалния си профил във Facebook президентът публикува следния коментар: \"След като правителството се съобрази със закона и задейства съгласувателната процедура за освобождаването на г-н Младен Маринов от поста главен секретар на МВР, днес подписах указа. Слабостите, пропуските и скандалите в работата на министерството допълнително обосновават това решение. С намерението си да предложи г-н Маринов за министър на вътрешните работи министър-председателят и управляващото мнозинство поемат отговорност за кадрово решение, което се приема критично от обществото\". Подписването на указа се проточи повече от седмица. През това време правителството и Президенството бяха в спор кой как си е свършил работата по освобождаването на досегашния главен секретар, който бе номиниран да оглави МВР, на мястото на подалия оставка Валентин Радев.", "date": "2018.09.19", "title": "Поредна критика от президента, обществото не харесвало Маринов"}
{"url": "https://www.bgonair.bg/denqt-on-air/2018-09-19/gerb-zabavyaneto-na-podpisa-za-marinov-beshe-momentno-zainatyavane", "text": "\r\n Президентът Румен Радев подписа указа за освобождаването на Младен Маринов от поста главен секретар на МВР. Повече от седмица \"Дондуков\" 1 и 2 бяха в остър спор кой как си е свършил работата по освобождаването на досегашния главен секретар, който бе номиниран да оглави МВР, на мястото на подалия оставка Валентин Радев, който пък сдаде поста след трагедията край Своге, при която загинаха 17 души. \"Забавянето на подписа на президента Радев бе едно моментно заинатяване. Никакви правни норми не предполагаха подобно стечение на обстоятелствата\", коментира в студиото на  депутатът от ГЕРБ Александър Иванов. По думите му до напрежение и размяна на остър тон между президента Радев и премиера Борисов не се е стигнало. И допълни, че вероятно съветниците на държавния глава са го подвели, за да се стигне до въпросната ситуация. Пред  Александър Иванов коментира още темата за контрабандните цигари у нас. Ново изследване показва, че употребата им в България стремглаво пада. Делът им се е свил до 4,7% през второто тримесечие на 2018 г. За сравнение през 2010 г. същия дял е бил 34,5%. \"Резултатите от по-добрата работа на агенциите, митниците, Министерството на вътрешните работи, както и на държавата, пряко с органите на НАП през последните няколко години са на лице. Целта е тези нива да бъдат сведени до най-ниските в Европа\", посочи народният представител. И подчерта, че най-важното, за да бъде успешна борбата с контрабандата, е да има добра комуникация между отделните институции.", "date": "2018.09.19", "title": "ГЕРБ: Забавянето на подписа за Маринов беше \"моментно заинатяване\""}
{"url": "https://www.bgonair.bg/bulgaria/2018-09-19/masovo-nedovolstvo-sreshtu-prestapnostta-v-kazanlak", "text": "\r\n Протест срещу престъпността в Казанлък. Общественото недоволство нарасна след масовия бой на роми в първия учебен ден в центъра на града.  В мелето са участвали поне 100 души. Масовата свада възникнала заради битов спор, а ромите са от Мъглиж и селата Шейново и Копринка.  Четирима души са задържани. Местни хора обвиниха кмета и полицията, че умишлено крият информация по случая.", "date": "2018.09.19", "title": "Масово недоволство срещу престъпността в Казанлък"}
{"url": "https://www.bgonair.bg/denqt-on-air/2018-09-19/lesno-e-da-davash-populistki-predlozheniya-kogato-si-v-opozitsiya-smyata-patriot", "text": "\r\n Предложението за намаляване на ДДС-то не трябва да бъде само за хляба, но и за другите стоки от първа необходимост. Финансовият министър трябва да сметне какви пари влизат от ДДС в бюджета и да каже дали е възможно. Може би говорим за стотици милиони. Лесно е, когато си опозиция, да предлагаш такива мерки. Това е тежък популизъм от страна на БСП. Така депутатът от Обединени патриоти Александър Сабанов коментира в студиото на \"Денят ON AIR\" евентуалното увеличение с 0,30 лева на хляба в цялата страна. \"Не може министър да ходи да се договаря с веригите, които ако решат, на добра воля могат да направят нещо, но реално не са задължени. Трябва да има регулация. Веригата жито-брашно-хляб трябва да се регулира цялата. Ако производителите печелят по 6-7 стотинки, то търговците печелят около 2-3 пъти повече\", обясни още депутатът. По думите му определено 30 стотинки увеличение на хляба ще се отрази сериозно на финансовото състояние на определена група българи. \"България се изчисти от сенчестия бизнес, когато наложихме плоския 10% данък. По-лесно е, когато си платиш данъка, отколкото да се занимаваш да криеш данъци, продукция и т.н.\", заяви още Сабанов. Той е на мнение, че няма как държавата да контролира директно цената на нито една стока или услуга. \"Ние хлебарите казваме \"никой не е по-голям от хляба\", дори производителите. Не може да дигаме цената безпричинно. Няма как да регулираме цената и чрез Института за фуража и зърното. Това е борсова цена, няма как да задължим българските земеделци да продават по-скъпо или евтино. Всеки търси по-добрата цена\", допълни още той пред Bulgaria ON AIR.", "date": "2018.09.19", "title": "Лесно е да даваш популистки предложения, когато си в опозиция, смята патриот"}
{"url": "https://www.bgonair.bg/bulgaria/2018-09-19/rekite-v-rusensko-shte-badat-pochisteni-chak-sled-godina", "text": "\r\n За догодина се отлага почистването на най-критичните участъци по реките в Русенско, които са предпоставка за наводнения.  Причината е, че тази година областните управители са подали към екоминистерството своите искания, но до края на годината се очаква да бъде осигурено финансиране само за проектирането. А едва следващата година ще се получат парите за почистването. Жителите на с. Басарбово споделят, че вече не знаят какво да правят, за да се справят с проблема. Опитали се да направят дига със собствени средства, но не е било достатъчно. \"Оттокът е недостатъчен. Това е и благодарение на наносите, които в момента на чистенето им се оказаха над 80 см., това е много сериозен нанос, който се е натрупвал в продължение на 5-6 години\", сподели пред Bulgaria ON AIR кметът на с. Басарбово Николай Колев.  Областният управител на Русенска област Галин Григоров допълни, че за урбанизираните територии отговарят общините, извън урбанизираните отговорност носят областните управители, за самите реки отговаря МОСВ, а за дигите, и то, които са в баланса на дружеството, отговарят Напоителни системи. В сервитутните зони около мостовете отговаря АПИ, а контролът се осъществява от Басейнова дирекция и няма как всички институции едновременно да си свършат работата. ", "date": "2018.09.19", "title": "Реките в Русенско ще бъдат почистени чак след година"}
{"url": "https://www.bgonair.bg/bulgaria/2018-09-19/prostrelyaniyat-v-stolichniya-kv-ilinden-politsay-veche-e-kontakten", "text": "Простреляният полицай в столичния кв. \"Илинден\" вече е контактен и без опасност за живота. На нападателя му, психично болен мъж, ще бъде повдигнато обвинение за опит за убийство.  Христо Бръзицов простреля полицая, който се отзовал на сигнал на майка му, която потърсила помощ, защото синът ѝ буйствал.  Три екипа се отзовали на сигнала. Когато влезли вътре, мъжът стрелял по майката, но куршумът улучил полицая.  \r\nНаследниците на известната оперна фамилия живеят основно във Франция. У нас Христо не е регистриран като психично болен и досега не бил криминално проявен.", "date": "2018.09.19", "title": "Простреляният в столичния кв. \"Илинден\" полицай вече е контактен"}
{"url": "https://www.bgonair.bg/bulgaria/2018-09-19/dzhigit-na-patya-otnese-900-lv-globa-pri-ogranichenie-60-leti-sas-145-kmch", "text": "900 лева глоба за шофьор, движел се с превишена скорост. Автомобилът му се е движел почти тройно над допустимото – със 145 км/ч при позволени едва 60 км/ч. Това беше установено след проверка на \"Пътна полиция\" на главния път Разград-Шумен. Джигитът е установен по време на 24-часовата акция на \"Пътна полиция“ и TISPOL в страната, която е част от Европейския ден без загинали на пътя. Друг прегрешил водач пък е засечен от камерите на улица в село Панайот. Уловен е да се движи със 133 км/ч при ограничение 50 км/ч. Наложена му е глоба в размер на 950 лв, а водачът освен това е лишен и от правото да управлява моторно превозно средство за три месеца. Дългогодишни анализи на пътно-транспортната обстановка показват, че основната причина за настъпването на тежки пътни инциденти е именно превишената и несъобразена скорост. Инициативата Европейски ден без загинали на пътя  цели да намали смъртните случаи и тежките травми, получени при ПТП-та. Повече новини четете на  .", "date": "2018.09.19", "title": "Джигит на пътя отнесе 900 лв. глоба: При ограничение 60, лети със 145 км/ч"}
{"url": "https://www.bgonair.bg/bulgaria/2018-09-19/stroitelen-rabotnik-zagina-pri-trudova-zlopoluka-kray-plovdivsko-selo", "text": "\r\n 58-годишен работник загина на строеж в индустриалната зона край пловдивското село Стряма.  Тази сутрин двама работници се издигат с вишка, а трети направлява съоръжението отдолу.  Паднал строителен панел ударя от 10-метрова височина вишката. След това се стоварва върху работника на земята. Мъжът загива на място.  Ранени са и двамата работници на вишката. Настанени са в болница.  Трудовата злополука е станала на новострояща се логистична база на голяма верига магазини.", "date": "2018.09.19", "title": "Строителен работник загина при трудова злополука край пловдивско село"}
{"url": "https://www.bgonair.bg/bulgaria/2018-09-19/kolko-struva-svobodata", "text": "\r\n Години наред България е сред водещите страни по произход на трафик на хора. 80% от жертвите са жени и деца, а причината най-често е сексуална експлоатация. От една година у нас работи приют, който побира десет души, жертви на новото робство. Нито една телевизия досега не се е осмелила да прекрачи прага на къщата, в която са настанени най-изтезаваните. Директорът на приюта Славка Мачева разказа първо пред Bulgaria ON AIR, че в тайната къща идват хора, които са изпаднали в много тежко състояние, след насилствена проституция и просия. Други са принуждавани да извършват различни дейности, а парите отиват за трафикантите. В приюта жертвите намират медицинска, социална и психологическа помощ. Всеки случай е строго индивидуален, но има нещо, което свързва всички тях – липсата на подкрепа от страна на близки и роднини. \"Това са хора, загубили вярата си в доброто\", признава психологът Габриела Матанска. Всеки ден тя контактува с настанените в къщата и казва, че работата ѝ я е научила да се радва на малките неща, защото може да бъде друго. Така, както се е случило с основната героиня на репортажа, чието лице и име няма да ви разкрием. Вижте повече във видеото на Божила Симова, оператора Тодор Тодоров и монтажиста Мирослав Димов", "date": "2018.09.19", "title": "Колко струва свободата?"}
{"url": "https://www.bgonair.bg/bulgaria/2018-09-19/zhiteli-na-svoge-otnovo-na-protest-zaradi-kachestvoto-na-patya", "text": "\r\n Отново протест на жителите на Своге заради състоянието на пътя по Искърското дефиле. Според хората това трябва да е последният от поредицата протести след тежката катастрофа там, която отне живота на 17 души.  Протестиращите потърсиха и подкрепата на омбудсмана Мая Манолова. Те заявиха, че искат да зададат и към нея въпросите, чиито отговори търсят след трагичния инцидент от 25 август, а именно - чия собственост е пътя и чия е отговорността. Те настояват за пълния му ремонт, тъй като такъв бе направен само на една проблемна отсечка. По-рано днес от кабинета на омбудсмана Мая Манолова съобщиха, че тя ще се присъедини към протеста. Припомняме, че след катастрофата асфалтът на отсечката от пътя край Своге бе преасфалтиран, както и беше поставена шумяща маркировка. Според специалисти обаче има проблем с виража на пътя, който не беше поправен при ремонта.  Инцидентът край Своге доведе и до оставките на трима министри от кабинета Борисов – на транспортния министър Ивайло Московски, регионалния министър Николай Нанков и вътрешния министър Валентин Радев. ", "date": "2018.09.19", "title": "Жители на Своге отново на протест заради качеството на пътя"}
