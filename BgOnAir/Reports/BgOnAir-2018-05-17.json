{"url": "https://www.bgonair.bg/world/2018-05-17/avariya-v-parizh-ostavi-200-hil-domakinstva-bez-tok", "text": "200 хиляди жилища в Париж останаха без електричество. Причината за аварията във френската столица беше повреда на трансформатор, която предизвика прекъсване на захранването.  Докато бъде отстранена аварията, жителите на града са останали без ток между 20 минути и два часа. Захранването вече е възстановено, но причината за повредата се изяснява.", "date": "2018.05.17", "title": "Авария в Париж остави 200 хил. домакинства без ток"}
{"url": "https://www.bgonair.bg/world/2018-05-17/golemite-m-na-evropa-pesha-do-ndk-borisov-gi-sreshtna", "text": "Премиерът на Великобритания Тереза Мей, президентът на Франция Еманюел Макрон и германският канцлер Ангела Меркел се отказаха от комфорта на автомобилите и дойдоха пеш по Моста на влюбените до НДК. Пред сградата ги посреща премиерът Бойко Борисов, съобщава  . Тримата участват в историческата среща на върха на страните от ЕС и от Западните Балкани. Тя е кулминацията на Българското председателство на Съвета на Европа. Домакини са Борисов и председателят на Европейския съвет Доналд Туск. Преди началото на форума българският премиер коментира, че всички знаят колко е важна темата за Западните Балкани и заради това 15 години след срещата в Солун тя отново е на дневен ред. Борисов подчерта, че се очаква подкрепа от международните институции за инфраструктурата на Балканите. \"Пътищата са ясни - 8,4,10 са безспорни. Те са и магистрали и жп линии, дигиталната инфраструктура също е ясна, газовата инфраструктура е ясна - интерконектор с Гърция за втечнен газ и съответно газовият хъб \"Балкан\", интерконектор със Сърбия, с Румъния си имаме, с Македония действаме\", обясни той. \n В срещата на върха участват още шефът на Европейския парламент Антонио Таяни, на ЕК Жан-Клод Юнкер, президентът на Франция Еманюел Макрон, канцлерът на Германия Ангела Меркел и ръководители на страните от Западните Балкани. Единственото премиерът на Испания Мариано Рахой отсъства от форума, макар че той участва в неофициалната вечеря на евролидерите в сряда вечер. Причината е, че Мадрид не признава Косово, което също е поканено на софийската среща и вижда в отделянето му от Сърбия прецедент за мераците на Каталуния да получи независимост. Испания участва на по-ниско ниво на форума, а останалите четири държави, които не признават Косово – Румъния, Словакия, Кипър и Гърция, изпратиха лидерите си - Виорика Дънчила, Петер Пелегрини, Никос Анастасиадис и Алексис Ципрас. Темата на разговорите на срещата ще бъде свързаността – по отношение на транспорт, енергетика и цифровизация. Очаква се Европейският съюз да предложи пари, но не и членство на шестте балкански държави - Сърбия, Черна гора, Република Македония, Албания, Босна и Херцеговина и Косово. Според висш европейски служител нещата на Балканите не дават достатъчно положителни доказателства за разширяване и в ЕС няма нужното единство за отваряне на вратите на Съюза, дори в очертаните от Еврокомисията перспективи за 2025 година.", "date": "2018.05.17", "title": "Големите \"М\" на Европа – пеша до НДК, Борисов ги срещна"}
{"url": "https://www.bgonair.bg/denqt-on-air/2018-05-17/sreshtata-na-varha-v-sofiya-priklyuchi-no-kakvo-ot-tova", "text": "\r\n След 15 години пауза - на масата на диалога седнаха лидерите на Европейския съюз и на още 6 държави от Западните Балкани. Какво се случи днес в НДК, за какво се разбраха и какво следва? \"Успехът на тази среща е безспорен. Толкова много лидери никога не са се събирали. Има насрочена нова такава среща, тъй че тази не е просто светкавица, която светва и изгасва. Никой не е очаквал условия за бърз прием на Западните Балкани в ЕС. Нещата през последните години са доста по-динамични. Въпросът беше да се даде перспектива за Европа. Недвусмислено беше заявено, че друг път освен Европа – няма\", обясни журналистът от Bloomberg TV Bulgaria Ивайло Лаков.  Лидерите на Европа подписаха декларация за продължаване на борбата с корупцията в Западните Балкани, изглаждането на регионални конфликти и задълбочаване на добросъседските взаимоотношения.  \"Показа се, че Западните Балкани са приоритет на Брюксел и че Съюзът иска да ги приеме. Следват няколко европредседателства, които няма да оставят тази тема да виси. Нека не си правим илюзии, че ЕС няма да се разширява. Вероятно се намираме в преддверието на решаването на проблема с името на Македония\", посочи другият журналист от Bloomberg TV Bulgaria Николай Кръстев.  Лаков добави, че решаването на Македонския въпрос ще създаде предпоставка за бързото влизане на съседката ни в НАТО, а това за нас е приоритет. Но защо всичко се случва сега, а не преди 10 години или след 10? \"Динамиката в международните отношения се промени. След Крим се видя, че Русия не е доволна от статуквото. Към това може да добавим и Китай. Има много повече регионални супер-сили. Някои държави се опитват да завземат нови зони на влияние. Ако не се вземат мерки, страни като Македония може лесно да попаднат в чужди зони на влияние. Оттук идва леката форма на натиск за разрешаване на проблемите на Балканите\", почерта Ивайло Лаков в \"Денят ON AIR\".  \"Тази среща вля нова енергия в страните от Западните Балкани. Тя убеди европейските страни, че политиката по разширяване на Европейския съюз трябва да продължи. Енергията на всички граждани трябва да бъде впрегната в тази цел. Не е достатъчно само да организираме срещи, да се целуваме и да се разхождаме по мостове. Необходимо е България да докаже икономическото си влияние, чрез повишаване на качеството на живот. Трябва да покажем правия път! Всички страни, които са станали членове на ЕС, преди това са станали членове на НАТО\", категоричен бе бившият ни посланик в Македония Александър Йорданов. \n Темата с ескалацията на взаимоотношенията между Европа и САЩ не остана пренебрегната на днешната среща на върха в София.  \"По време на обобщаващата пресконференция Жан-Клод Юнкер хвърли дипломатическа бомба със заявката си, че за да бъде опазено споразумението с Иран, на европейските компании ще им бъде забранено да се съобразяват със санкциите на САЩ към Техеран. Тази забрана ще бъде обявена в 10:30 часа утре в Брюксел. Отношенията между Европа и Вашингтон тепърва ще ескалират\", отбеляза анализаторът на европейските процеси Мария Стоянова пред Bulgaria ON AIR.", "date": "2018.05.17", "title": "Срещата на върха в София приключи, но какво от това?"}
{"url": "https://www.bgonair.bg/world/2018-05-17/ek-sadi-shest-evropeyski-darzhavi-zaradi-mrasen-vazduh", "text": "Европейската комисия предава на Съда на ЕС Франция, Германия, Унгария, Италия, Румъния и Великобритания заради липсата на мерки за осигуряването на чист въздух, съобщава ЕК отбеляза, че е дала 10-годишен срок на посочените държави да отстранят недостатъците. Днес комисията е продължила с наказателните процедури с изпращането на допълнителни официални уведомителни писма на Германия, Италия, Люксембург и Великобритания за това, че не са спазили правилата за одобрение на видовете превозни средства. Общо срещу 16 държави в ЕС има висящи дела за нарушение по сходни причини, между които и България (заедно с Белгия, Чехия, Германия, Гърция, Испания, Франция, Унгария, Италия, Латвия, Португалия, Полша, Румъния, Швеция, Словакия и Словения). За България и Полша Европейският съд установи, че нарушават законодателството на ЕС.  ЕК предложи днес въвеждането на стандарти за качеството на въздуха; национални цели за намаляване на вредните газове; правила за тези газове от основни източници на замърсяване, например от превозни средства, енергетиката и промишлеността. За решаване на въпроса със замърсяването от автомобилите ЕК насърчава общ подход за ограничаването на достъпа до градските зони. Комисията предприема действия за преодоляване на значителното и трайно превишаване на пределно допустимите стойности за два основни замърсителя, които оказват въздействие върху здравето - азотен двуокис (от пътното движение и промишлената дейност) и праховите частици (от промишлеността, битовото отопление, пътното движение и селското стопанство).  В законодателството на ЕС за одобрение на вида на превозните средства се изисква държавите да въведат системи от ефективни, съразмерни и възпиращи наказания, които разубеждават производителите на автомобили да допускат нарушения. Когато бъде извършено нарушение на законодателството, например чрез използване на устройства за намаляване на ефективността на системите за контрол, трябва да бъдат предприети мерки, като например изтегляне от пазара на въпросните автомобили, и да бъдат наложени наказания. През декември 2016 г. ЕК започна процедури за нарушение срещу Германия, Люксембург и Великобритания заради автомобилите Фолксваген, а днес изпрати допълнителни официални уведомителни писма с искане за повече информация за националните разследвания и съдебните производства по откритите нарушения. След установяването на нови случаи на нередности при управлението на двигателите на някои дизелови автомобили (Порш Кайен, Фолксваген Туарег и някои автомобили от моделите на Ауди - А6 и А7), ЕК поиска информация от Германия и Люксембург какви мерки и наказания са предвидени. През май миналата година ЕК започна производство за установяване на нарушение срещу Италия за неспазване на задълженията по законодателството на ЕС за одобрение на вида на превозните средства заради автомобилите на Фиат-Крайслер. Комисията поиска днес допълнителни данни за предприетите мерки. ", "date": "2018.05.17", "title": "ЕК съди шест европейски държави заради мръсен въздух"}
{"url": "https://www.bgonair.bg/bulgaria/2018-05-17/makron-frantsiya-iska-balgariya-da-se-prisaedini-kam-evrozonata", "text": "Франция желае България  да се присъедини към Еврозоната. Всички условия са изпълнени, обяви френският президент Еманюел Макрон на пресконференция след Срещата на върха в НДК. Макрон изрази надежда, че ще се постигне компромис по темата за законодателния пакет за мобилност в Европа. Днес срещата на върха в София бе съпроводена от протест на превозвачите именно срещу готвените нови регулации на Съюза в сектора. Според представителите на бранша, новите регулации ще доведат практически до унищожаване на този сектор, важен както за България, така и за други страни членки, разположени в географската периферия на Съюза. \"Бих искал да постигнем компромис по темата идните месеци. Ние искаме задълбочена реформа на директивата за командированите работници. Ние сме благоприятно настроени към определянето на правилата, като отчитаме спецификата на сухопътния транспорт в България. Надявам се да постигнем балансирано споразумение през септември, така че да постигнем социална закрила и справедливо решение\", каза Макрон на пресконференция след срещата на върха в София. Попитан кога България ще влезе в Шенген, френският президент отчете качественото охраняване на границите. Той обаче не поиска да се ангажира с конкретно обещание. По думите му не е отговорно да се бърза с ангажименти, предвид че предстоят реформи в правилата за Шенгенското пространство и Дъблинския регламент. Макрон видя и перспектива за влизането ни в еврозоната, ако България изпълни всичките изисквания. \"Франция желае България да се присъедини към преддверието на еврозоната. Днес всички условия са изпълнени\", заключи Макрон.", "date": "2018.05.17", "title": "Макрон: Условията са изпълнени! Франция иска България в еврозоната"}
{"url": "https://www.bgonair.bg/bulgaria/2018-05-17/vlak-pomete-avtobus-s-rabotnitsi-kray-simeonovgrad-chetirima-postradaha", "text": "\r\n Катастрофа между автобус и товарен влак на неохраняем жп прелез край Симеоновград. Петима от пътниците в автобуса са ранени. Те бяха откарани в болници в Хасково и Харманли. Единият е в по-тежко състояние, а друг е освободен след преглед. Инцидентът е станал към 17.00 ч. днес. Автобусът е превозвал работници от мини \"Марица Изток 3\". Товарния влак, който се е движел с много бавна скорост, се е врязал в средата на автобуса. Инцидентът не наруши движението на товарните влакове в района.", "date": "2018.05.17", "title": "Влак помете автобус с работници край Симеоновград, има пострадали"}
{"url": "https://www.bgonair.bg/bulgaria/2018-05-17/zapadnite-balkani-shte-pochakat-za-es-dotogava-dobrosasedstvo", "text": "\r\n След 15 години пауза - на масата на диалога седнаха лидерите на Европейския съюз и на още 6 държави от Западните Балкани. Историческата среща в НДК беше съпътствана от безпрецедентни мерки за сигурност в столицата, транспортна блокада и мощен протест на превозвачите. Не се стигна до решение за пълноправното членство на Западните Балкани в ЕС, но беше постигнат известен напредък в много проблеми на Балканите, като този между Македония и Гърция за името на югозападната ни съседка.  Последните участници в срещата ЕС-Западни Балкани вече напускат НДК. Лидерите на всички страни от Стария континент се събраха в София. Помежду си те подписаха декларация, в която пише:  \"Трябва да бъдат преодолени регионалните конфликти и страните от Западни Балкани да изградят добросъседски взаимоотношения. Това е от ключово значение за бъдещото им пълноправно членство към Европейския съюз. Трябва да се спазва европейското право и ценности, трябва да има активна борба с корупцията\".  \n Темата за борбата с екстремизма, тероризма и чуждестранните бойци на \"Ислямска държава\" на територията на някои Балкански страни беше широко застъпена в изказванията на някои европейски лидери. Темата е записана и в споменатата декларация.  В нея е записано още, че повторна такава среща ще има през 2020 г., затова е поела ангажимент Хърватия, като през тази година те ще получат своя шанс за Европредседателство, предаде Гергана Венкова.  София се оказа обединител не само на гръцкия премиер Алексис Ципрас и македонския му колега Зоран Заев, а и на Косово и Сърбия.  Премиерът публикува в профила си във Facebook снимка с премиера на Косово Хашим Тачи, сръбския държавен глава Александър Вучич и канцлера на Германия - Ангела Меркел. \"United we stand strong\", гласи текстът към снимката.", "date": "2018.05.17", "title": "Западните Балкани ще почакат за ЕС! Дотогава - добросъседство"}
{"url": "https://www.bgonair.bg/world/2018-05-17/evropa-kam-sasht-kray-na-zaplahite-s-mita", "text": "\r\n Отношенията ЕС-САЩ също намериха място по време на срещата на върха в София.  От столицата ни европейските лидери призоваха президента Доналд Тръмп да престане да ги заплашва с мита върху стоманата и алуминия и се обединиха за запазване на ядреното споразумение с Иран, от което Вашингтон се оттегли. По думите на Жан-Клод Юнкер докато Иран се придържа към договора, всичко ще бъде добре, а санкциите на САЩ няма да останат без последствие. Той категорично отбеляза, че Европа няма да преговаря с меч, който виси над главите ни.", "date": "2018.05.17", "title": "Европа към САЩ: Край на заплахите с мита!"}
{"url": "https://www.bgonair.bg/bulgaria/2018-05-17/borisov-se-izvini-za-chudovishtniya-trafik-zaradi-sreshtata-na-es-zapadni-balkani", "text": "\r\n Извинявам се на всички софиянци за чудовищния трафик, който създадохме - дипломати, гости, банкери, но мисля, че ползите за България са по-големи, отколкото да изстрадаме това, заяви премиерът Бойко Борисов на закриващата пресконференция на срещата на върха на ЕС и Западните Балкани. Той благодари на всички гости и обяви, че отдавна не бил слушал \"толкова честно, без лицемерие\" всички, с техните позиции \"за\" и \"против\" интеграцията на Западните Балкани.  Западните Балкани имат БВП колкото на Словакия и население по-малко от това на Румъния, това ли е големият враг, от това ли ни е страх? Този риторичен въпрос постави Борисов след историческата среща. Той пресметна, че БВП на всички страни от западните Балкани е 96 милиарда евро, а населението им е общо17 милиона. \r\n\"Това ли плаши ЕС, не е ли по - добре те да са в преговори с ЕС и техният политически елит да изпълнява европейските критерии или да ги оставим и другите глобални стратегически играчи да дойдат и да оказват влияние\", коментира премиерът . Според председателя на Европейския съвет Доналд Туск обаче, като БВП Западните Балкани може и да са достигнали Словакия, но като проблеми са с доста повече на глава от населението от Германия, например. Той призна, че исторически, географски, като манталитет и като култура този регион е част от Европа и в това отношение трябва да има и политически последствия, но в същото време има скептицизъм в Европа, когато става дума за разширяване и това е обяснимо. Борисов пък настоя, че до края на юни има много теми за размисъл, но той смята, че всички са си тръгнали оттук с едно наум. \"Имахме една много добра и честна дискусия, аз отдавна не съм слушал така без лицемерие и толкова честно да си говорят от сърце, тези които са \"за\" и тези които са \"против\" различните писти, скорости и бързина за присъединяване на страните от Западните Балкани\", посочи той. Според него сутрешната разходка по “Моста на влюбените” на Еманюел Макрон, Ангела Меркал и Тереза Мей е доста символична, както и снимката на президента на Сърбия Александър Вучич и лидера на Косово Хашим Тачи. Добра новина е и очакването на Зоран Заев, че скоро може да бъде разрешен спорът за името на Македония. \"Силата на ЕС е в това, както каза Меркел, един лист хартия да не може да мине между нас\", допълни Борисов.    ", "date": "2018.05.17", "title": "Борисов се извини за \"чудовищния трафик\" заради срещата ЕС - Западни Балкани"}
{"url": "https://www.bgonair.bg/bulgaria/2018-05-17/dete-sas-svastiki-na-stadiona-godina-bez-mach-i-globa-za-roditelite", "text": "Наказание от една година да не посещават футболни мачове и глоба грози всеки родител, ако детето му е изрисувано неприлично. Това обяви директорът на ДАЗД Елеонора Лилова пред \"Монитор\". Предложението е за изменение на закона и ще бъде внесено до края на месеца от агенцията. Целта е хулиганстките прояви и риска за децата да бъдат по-ясно регламентирани. Мерките се вземат след като деца от агитката на \"Левски\" бяха заснети на мача с ЦСКА да вдигат ръка за нацистки поздрав, а телата им са изрисувани със свастики. Родителите са установени, единият от които е заклет фен на сините. Дори в личната си карта се подписвал с \"Левски\". След 3 часа разпити обяснил пред МВР, че докато подрастващите са били в обкръжението му са били облечени с тениски и е нямало как да види изрисуваното по телата им. Не знае и чие дело е. \"Децата обаче не държат в ръката си фанелки, т.е. те трябва да са ги оставили при родителите, което ни навежда на мисълта, че няма вариант да не са видели телата им\", коментират от Държавна Агенция Закрила на детето. В тази връзка агенцията е провела разговор с председателя на комисията за децата, младежта и спорта Славчо Атанасов, информира  \"Това ще бъде голямо наказание за истинските фенове и ще ги накара да бъдат по-внимателни\", добави още тя. Предвижда се още да бъде уточнено, че на посетителите се забранява да използват символи, надписи или рисуване на знаци, които подбуждат към омраза или геноцид. Ще бъде необходимо и съставянето на  конкретни указания и към координаторите на спортни събития. Освен това при закупуване на повече билети, продавачът ще трябва да предупреждава феновете, че непълнолетните лица се нуждаят от декларация, за да бъдат допуснати. Още един голям пропуск в закона са установили от ДАЗД – в него не се упоменава един възрастен колко максимално подрастващи би могъл да придружава. Необходимо е в текстовете също да се формулира какво точно означава \"отговорен възрастен\". Това е определението за този, който може да придружи непълнолетните на мач. \"Някои от децата биват пускани със съседчетата, а дори и с не толкова добре познати възрастни\", обясни Елеонора Лилова защо е необходимо дефинирането.  ", "date": "2018.05.17", "title": "Дете със свастики на стадиона - година без мач и глоба за родителите!"}
{"url": "https://www.bgonair.bg/world/2018-05-17/tornado-udari-zapadna-germaniya-edin-chovek-postrada-tezhko", "text": "\r\n Един човек тежко пострада, след като торнадо удари Западна Германия. Стихията е изкоренила множество дървета, нанесени са и тежки щети на част от къщите в района. Блокирана е и международната железопътна линия между Мьонхенгладбах и Холандия.", "date": "2018.05.17", "title": "Торнадо удари Западна Германия - един човек пострада тежко"}
{"url": "https://www.bgonair.bg/bulgaria/2018-05-17/zadarzhaniyat-za-napadenieto-s-nozh-v-troley-ostava-v-aresta", "text": "\r\n Георги Георгиев, който нападна и рани с нож 18-годишния Борислав Ваклинов в тролей, се е опитал да избяга от местопрестъплението. Такива доказателства има прокуратурата. Съдът остави за постоянно в ареста 33-годишния мъж. Магистратите прецениха, че в противен случай има опасност той да извърши ново престъпление или да се укрие.  От държавното обвинение твърдят, че бързата реакция на шофьора на тролея по линия №7 е помогнала Георгиев да бъде задържан. След като се опитал да избяга, водачът затворил вратите и така нападателят останал в капан.  Защитата му се опита да обясни поведението му с факта, че той все още е на метадонова програма. Дали в момента на нападението обаче е осъзнавал какво прави не е ясно. Впоследствие е изразил съжаление.  Решението на съда може да бъде обжалвано пред по-горна инстанция.", "date": "2018.05.17", "title": "Задържаният за нападението с нож в тролей остава в ареста"}
{"url": "https://www.bgonair.bg/bulgaria/2018-05-17/za-zapadnite-balkani-nyama-druga-perspektiva-osven-evropeyskata-otseche-tusk", "text": "Председателят на Европейския съвет Доналд Туск определи срещата на върха с лидерите на ЕС и лидерите на Западните Балкани като добра и плодотворна. Той увери, че няма друга перспектива за Западните Балкани, освен европейската. \"Не виждам друго бъдеще да Западните Балкани. Те са интегрална част от Европа и тяхното място е в нашата общност\", каза Доналд Туск. Той добави, че по време на срещата е обсъждано как да се подобрят връзките със Западните Балкани. В програмата за приоритетите е записано да се удвоят средствата за Еразъм + и намаляване на таксите за роуминг и подобряване на условията за инвестиции. Програмата за свързаност не е алтернатива, нито заместваща програма на разширението. Това е начинът да се използва времето от днес до утре по по-ефективен начин, каза той. Туск обясни и че срещата ЕС-Западни Балкани ще бъде повторена и по време на европредседателството на Хърватия през 2020 г. Доналд Туск коментира и ядреното споразумение с Иран, от което САЩ се оттегли преди дни. Председателят на Европейския съвет обяви, че ЕК ще подкрепя сделката, докато Иран се ангажира с нея. По въпроса с търговията на ЕС със САЩ Доналд Туск каза, че Европа е готова за либерализация, но само ако няма ограничения за търговията със стомана и алуминий.", "date": "2018.05.17", "title": "За Балканите няма друга перспектива, освен европейската, отсече Туск"}
{"url": "https://www.bgonair.bg/bulgaria/2018-05-17/glutnitsa-kucheta-vilnee-iz-pancharevo-napadnaha-semeystvo-s-bebe", "text": "Сигнал за глутница кучета, нападнали младо семейство с бебе в столичния кв. \"Панчарево\" четем в платформата на Investor Media Group  Преди няколко месеца на ул. \"Младежда\" в  квартала са се заселили бездомни кучета, пише в сигнала. От тогава ежедневно жителите в района са подложени на нападения от животните. \"Лично аз за последния месец съм нападан вече 2 пъти. Ставал съм свидетел и на нападения над възрастни и деца\", пише сигнализиращият. \"Вчера, 16.05. ситуацията стигна нов връх, когато около 19:00 кучетата нападнаха младо семейство, разхождащо бебе в детска количка\", посочва бдителният гражданин. Той успял да се притече в помощ на семейството и отблъснали кучетата. Глутницата е съставена от 3 големи кучета и 5 по-млади животни. Те са се заселили в квартала наскоро и обитават район, в който има пустеещи имоти и се укриват там. В района има множество други бездомни кучета, но с тях живеем в мир и разбирателство, посочва сигнализиращият. \"Моля за взимане на своевременни мерки. Ситуацията с глутницата агресивни кучета ескалира с всеки един изминат ден\", пише за финал бдителният гражданин. Ако видите нередност, проблем, с който се сблъсквате всеки ден и искате да подадете сигнал - направете го онлайн в  Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции. Снимка: Pixabay", "date": "2018.05.17", "title": "Глутница кучета вилнее из Панчарево, нападнаха семейство с бебе"}
{"url": "https://www.bgonair.bg/bulgaria/2018-05-17/polozhenieto-v-sofiya-tiradzhiya-politsay-tiradzhiya-politsay", "text": "\r\n Драконовски мерки за сигурност, блокади на превозвачи и ограничения в движението. Така изглежда София днес - в деня на историческата среща между лидерите на Европейския съюз и на 6 страни от Западните Балкани. По бул. \"Цариградко шосе\" от 10 часа сутринта в най-дясната лента по посока центъра се наредиха близо 100 ТИР-а и автобуса. Задръствания по централния булевард все още няма. За затруднено движение се съобщава по бул. \"Брюксел\", където има струпвания на автомобили. Задръстване има и около хотелите, където са настанени дипломатите - \"Маринела\", \"Хилтън\" и \"Балкан\". Самият център на столицата е почти блокиран - около НДК движението е изключително затруднено заради сериозните мерки за сигурност заради срещата.  Бул. \"Витоша\" е затворен в по-голямата си част, а обходни маршрути почти няма. От Столичната община призоваха хората да се движат с градски транспорт, който също се движи със закъснение. Тираджиите от своя страна искат да се преразгледат мерките на Макрон за т. нар. Пакет за мобилност. Той предвижда шофьорите да се прибират до родното си място на всеки 3 седмици. След третия ден в страна от ЕС на шофьор да се плаща по нормите за командировки на държавата, в която е влязъл. Да не се спи в кабините, а 45-часовата задължителна почивка на седмица да се изкарва в хотел. Междувременно мирно шествие на международни шофьори тръгна от пл. \"Македония\" към НДК. Протести има и в други 9 града в страната. В Русе превозвачите блокираха ГКПП \"Дунав мост\" също е блокиран. \r\n  ", "date": "2018.05.17", "title": "Положението в София: Тираджия, полицай, тираджия, полицай..."}
{"url": "https://www.bgonair.bg/bulgaria/2018-05-17/22-godishen-mladezh-zagina-pri-tezhka-katastrofa-v-haskovo", "text": "22-годишен младеж загина при тежка катастрофа в Хасково късно снощи. Момчето управлявало лек автомобил в посока изхода към Кърджали около 23 чaса вечерта.  Колата се блъснала челно във високите почти 2 метра бордюри на кръговото кръстовище в града. На мястото веднага са изпратени екипи на полиция, пожарна и Бърза помощ. Въпреки това младежът загинал на мястото.  Най-вероятната причина за зверската катастрофа е движение с несъобразена скорост. От полицията съобщиха, че уточняват обстоятелствата, при които е станал инцидентът.  Следите от ударa си личаха и днес. Отнесени са няколко от високите бордюри, които ограждат кръстовището.", "date": "2018.05.17", "title": "22-годишен младеж загина при тежка катастрофа в Хасково"}
{"url": "https://www.bgonair.bg/bulgaria/2018-05-17/na-srednoshtna-sreshta-borisov-makron-i-merkel-tarsyat-reshenie-za-prevozvachite", "text": "\r\n Заради исканията на превозвачите късно снощи премиерът е разговарял с президента на Франция Еманюел Макрон и канцлера на Германия Ангела Меркел, съобщи самият Борисов.  Срещата е била след неформалната вечеря на европейските лидери. Макрон и Меркел са потвърдили готовността да обсъдят още веднъж с експерти и Еврокомисията спорните въпроси.  Тримата са обсъдили проблемите, свързани с новата еврорегулация на дейността на превозвачите, които днес блокират София с масов протест. Темата беше повдигната и преди началото на срещата на върха в НДК, където безпрецедентно на една маса сядат лидерите на европейските страни и на 6 държави от Западните Балкани. \"Снощи до 2:30 часа с Меркел, Макрон, транспортния министър Московски, финансовия министър... текст по текст, дума по дума сме гледали. Максимален диалог сме направи. Основният им аргумент е, че нашите шофьори биват третирани по лош начин, не спят на хубави места, не поддържат най-добрите хигиенни навици\", обясни Борисов. \"Трябва да се намерят добри условия за социалния проблем с тях\", заяви Ангела Меркел. Меркел коментира и ядреното споразумение с Иран, от което САЩ се оттеглиха. \"Европейските страни се обединихме, че ядрената сделка с Иран не е перфектна. Европейският съюз разглежда темата. Въпросът е да изградим обща позиция, за да работим заедно\", посочи германският канцлер. \r\n", "date": "2018.05.17", "title": "На среднощна среща: Борисов, Макрон и Меркел търсят решение за превозвачите"}
{"url": "https://www.bgonair.bg/bulgaria/2018-05-17/bsp-vs-gerb-za-bokluka-na-sofiya", "text": "БСП и ГЕРБ сблъскаха позиция за изграждането на поредния етап от завода за боклука на София. Социалистите обвиниха управляващите, че се готвят да реализират скъпа и неекологична инсталация.  Днес общинарите гласуват вземането на 134 млн. лева заем за дофинансирането ѝ.  БСП поискаха това да не става и предупредиха, че изграждането на инсталацията може да доведе до фалит на \"Топлофикация\".  Социалистите обявиха, че мястото на изграждането на новата инсталация, в ТЕЦ \"София\", създава напрежение сред 200 000 жители на кварталите в района - \"Надежда\", \"Връбница\", \"Илиянци\", \"Орландовци\" и др.  \"Причината е екологията\", каза шефът на столичните социалисти Калоян Паргов.  Той обясни, че вече има решение инсталацията да бъде изградена на площадката в Яна, до завода за обработка на отпадъците.  \"Така съоръженията ще бъдат на едно място, ще се оскъпи малко, но ще спестим транспортни разходи и ще освободим напрежението\", каза Паргов.  БСП настояха проектът да се отложи или да се настоява БЕХ да опрости част от задълженията на \"Топлофикация\", за да не се стигне до фалит на дружеството.  От ГЕРБ отвърнаха, че социалистите манипулират обществото и се опитват да саботират успехите на правителството.  \"Това е рефлекс на БСП от времето, когато Станишев береше макове по поляните край София\", каза бившият еко министър Ивелина Василева от ГЕРБ.  Тя беше категорична, че екоизискванията на Европа са толкова високи, че тя не би допуснала финансиране на подобен проект, ако не отговаря на тях.  Общинарят от ГЕРБ Зафир Зарков разказа, че инсталацията ще доведе до генериране на топло и електроенергия и използване на алтернативно гориво от \"Топлофикация\" София.  \"Това съоръжение ще осигури 65 млн. куб. метра газ по-малко за \"Топлофикация\", а ще осигури топлина и светлина\", каза Зарков.  Той допълни, че подобни инсталации има във всички зелени градове на Европа.  Тома Белев от ГЕРБ пък видя взаимодействие между БСП, ДСБ, Зелените и \"Да, България\" и ги заподозря в обединение за изборите. Снимка: Pixabay", "date": "2018.05.17", "title": "БСП vs. ГЕРБ за боклука на София"}
{"url": "https://www.bgonair.bg/notifikatsii/2018-05-17/patriarh-neofit-e-izpisan-ot-bolnitsata", "text": "Българският патриарх Неофит е изписан от болницата и вече си е у дома в Софийската Света митрополия.  Добрата новина съобщиха от Светия Синод на връх днешния голям християнски празник - Възнесение Господне. Патриарх Неофит беше приет в болница на 18 април, заради проблеми със сърцето.", "date": "2018.05.17", "title": "Патриарх Неофит е изписан от болницата!"}
{"url": "https://www.bgonair.bg/bulgaria/2018-05-17/priyateli-na-boyan-petrov-organizirat-pohod-ot-knyazhevo-do-kopitoto-v-negova-pamet", "text": "\r\n От Княжево до Копитото - всекидневният тренировъчен маршрут на Боян Петров, ще изминат негови приятели и съмишленици на 20 май. \"Един солов играч ни накара да бъдем заедно докрай и да изкачим нашия си Еверест\". Това написа жената на алпиниста след официалния край на операцията по издирването му. Шерпите намериха някои от вещите му, но Боян Петров завинаги остана на връх Шиша Пангма в Хималаите. Инсулин, медицински комплект с няколко енергийни гела и фланелка. Това са единствените вещи, които ще напомнят за последното изкачване на Боян Петров. Но българинът, стъпил на най-много от върховете на света, ще остави трайна следа в съзнанието на мнозина.  Приятелите му организират поход от Княжево до Копитото в негова памет. По този маршрут той тренираше преди всеки връх, а ние само слушахме с вдъхновение, спомнят си те. Тепърва ще се търсят отговори за последната експедиция на Боян Петров. Има несъответствие в информацията относно това докъде е стигнал той всъщност. Палатката беше намерена в лагер 2 на 12 май. Украински екип от алпинисти обаче по-рано съобщи, че видял отворената и полузасипана със сняг палатка на Петров в лагер 3.  В Природонаучния музей ще има кът, който ще се посвети на работата на Боян Петров.", "date": "2018.05.17", "title": "Приятели на Боян Петров организират поход от Княжево до Копитото в негова памет"}
{"url": "https://www.bgonair.bg/bulgaria/2018-05-17/do-kraya-na-godinata-pravitelstvoto-shte-otsenyava-privatizatsiyata-v-energiyniya-sektor", "text": "До края на годината правителството ще трябва да направи цялостна оценка на приватизацията на електроразпределителните и електроснабдителните дружества. Това решиха депутатите с одобрението си на доклада от дейността на временната комисия, която провери сделката за ЧЕЗ България. Решението беше одобрено със 148 гласа \"за\", нито един против, а 26 депутати се въздържаха при гласуването, предаде  . Освен проверката на Министерския съвет депутатите очакват и информация от Българската народна банка (БНБ) относно търговската кореспонденция между купувача на активите на CEZ Group в България - \"Инерком България\", с търговски банки. Правителството ще трябва да преразгледа и списъка с активите, които са обект на националната сигурност в областта на енергетиката. В дебатите, продължили два часа, депутатите за кратко спориха относно начина, по който се извърши приватизацията в страната и бяха изтъкнати слабостите на процеса. Посочено беше и че голяма част от проблемите в енергийния сектор - състояние на мрежата и качеството на услугата, всъщност се дължи на ограничените инвестиции. Причината за липсата на средства обаче е желанието да се поддържа ниска цената на електроенергията, коментираха депутати. По време на дебатите конкретно около записаното в доклада от БСП се оплакаха, че работата на временната комисия е била спъвана от липсата на информация, особено от банките по отношение на начина на финансиране на сделката. Беше изтъкнат и отказът на премиера Бойко Борисов да участва в заседание на комисията и да даде обяснение за позицията на правителството по сделката (вместо него в залата дойде финансовият министър - б.а.). Според левите това е \"пълно неглижиране и неуважение\" към институцията на Народното събрание. От ДПС, които не подкрепиха доклада, смятат, че изводите в него са манипулативни, а работата на депутатите - без особен смисъл. В ГЕРБ смятат, че временната комисия не е постигнала голям напредък - установени са факти, които са били известни от публикации в чешките медии. Комисията беше създадена по искане на БСП и работата ѝ беше ръководена от Жельо Бойчев.", "date": "2018.05.17", "title": "Правителството ще оценява приватизацията в енергийния сектор"}
{"url": "https://www.bgonair.bg/bulgaria/2018-05-17/premierat-za-izcheznaliya-v-himalaite-boyan-petrov-poklon", "text": "Премиерът Бойко Борисов сподели в профила си във Facebook поста на жената до Боян Петров - Радослава Ненова. Снощи тя публикува трогателно послание, с което се сбогува с алпиниста ни, останал завинаги на връх Шиша Пангма, след като 12 дни спасителни екипи правиха неуспешни опити да го открият: \"Един солов играч ни накара да бъдем заедно докрай и да изкачим нашия си Еверест... Няма да правя трогателна изповед как се чувствам аз. Аз винаги съм знаела, че не жена, а планина ще ми го вземе... Може би ми се говори за това какъв беше смисъла. Всичко започна от това, че моя мъж изчезна, а аз много исках да го намеря. Не съм хабила енергия да разсъждавам дали беше прав или не. Мисля че геройството изобщо не беше в спортното постижение. Геройството дойде от това, че много хора надскочиха себе си в тази ситуация, бяха добри и това им харесваше, държави се сдобряваха... и това им харесваше, институции сбъднаха една на пръв поглед немислима акция, пилоти изпълниха уникален и единствен по рода си полет. Заливаха ме с мили писма и любов. Дори хейтърите тръпнеха за новина, за да нахейтят и да им олекне. Това е най-мащабната спасителна акция в историята на алпинизма... Странно нали, един солов играч ни накара да бъдем заедно до край и да изкачим нашия си Еверест. А аз просто исках да открия Боян, защото ще ми липсва...\", завърши Радослава. Министър-председателят ни написа днес над своята публикация само една дума: \"Поклон!\".", "date": "2018.05.17", "title": "Премиерът за изчезналия в Хималаите Боян Петров: Поклон!"}
{"url": "https://www.bgonair.bg/sutreshen-blok/2018-05-17/kratkotraynite-valezhi-prodalzhavat-do-kraya-na-sedmitsata", "text": "\r\n До края на седмицата времето  п ро дължава  да бъде динамично. Очакват се температури между 23-28 градуса, които са малко по-високи от обичайните за това време на годината. Синоптикът на Bulgaria ON AIR Симеон Матев обясни, че до края на седмицата в страната ще има условия за развитие на дъждовни облаци и на места ще има краткотрайни валежи. Той допълни, че утре се очаква повече слънце, а дъжд ще има само в планините на Южна България - температурите на места може да се достигнат до 30 градуса. \"В събота още от сутринта денят ще започне с много облаци и валежи. Температурите също ще бъдат доста по-ниски, като в София може и да не стигнат до 20 градуса\", каза Матев. Той допълни, че в неделя времето ще се оправи, а за другата седмица може да се очаква слънце преди обяд, а след това дъжд. След събота и неделя градушките ще са по-вероятни. Те обаче не са изключени и в следващите дни за определени райони в страната.", "date": "2018.05.17", "title": "Краткотрайните валежи продължават до края на седмицата"}
{"url": "https://www.bgonair.bg/sutreshen-blok/2018-05-17/hristo-monov-ubietsat-na-sina-mi-dzhok-polfriyman-e-manipulativen-sotsiopat", "text": "\r\n 31-годишният австралийски гражданин Джок Полфрийман, който беше осъден на 20 години затвор за убийството на студента Андрей Монов през 2007 г. в центъра на София, е подал молба за предсрочно освобождаване. Делото се очаква да бъде разгледано днес в Софийския градски съд. Защитата на Полфрийман посочва, че той е излежал повече от половината от наказанието си, не е наказван за нарушения в затвора и е награждаван за добро поведение. Според бащата на убития от австралиеца Андрей Монов - психологът Христо Монов, Джок Полфрийман е истински социопат и той никога не е признал какво е извършил през 2007 г. \"Законът е такъв, че такова искане е позволено да се прави. Въпросът е, че според  Полфрийман  други са виновни за убийството на сина ми. Той е нагъл и не признава другите. Освен това е манипулативен. Дори се стигна дотам, че осъди България заради това, че няма добри условия в затвора\", категоричен бе в ефира на \" \" бащата на убития студент. През 2015 г. Българският хелзинкски комитет предложи Полфрийман за \"Човек на годината\" за това, че в ролята си на председател на Българско затворническо сдружение за реабилитация (БЗСР) е защитавал пряко правата на осъдените на лишаване от свобода в България. Психологът твърди, че не се е интересувал за събитията около Полфрийман, след като съдът през 2011 г. го осъжда на 20 години затвор. \"Ако съдът реши да освободи австралиеца ще се съобразя с това решение и ще се върна към други кодекси на човешки взаимоотношение - като Стария завет. Око за око, зъб за зъб, нищо, че съм на 60 години. И аз съм служил в специалните части и си спомням някои неща\", добави Христо Монов. Приятелите на убития студент Андрей Монов организират днес (17 май) от 9:30 часа пред Съдeбната палата в София мирен протест.", "date": "2018.05.17", "title": "Христо Монов: Убиецът на сина ми - Джок Полфрийман, е манипулативен социопат"}
{"url": "https://www.bgonair.bg/sutreshen-blok/2018-05-17/sreshtata-es-zapadni-balkani-v-sofiya-shte-nachertae-patya-za-razvitie-na-balkanite", "text": "\r\n Балканските страни са най-близо до нас. Те са подвластни на много различни интереси и тяхната европейска перспектива и европейска свързаност е много важна за просперитета и развитието на нашата страна в дългосрочен план. Днешната среща ще начертае пътя за развитие на Балканите. Така евродепутатът от ЕНП Ева Майдел коментира в \" \" днешната среща на върха ЕС - Западни Балкани в София, по време на която ще се обсъдят бъдещите перспективи за развитие на региона. По думите на евродепутата на срещата ще се даде конкретика за проектите на свързаност между държавите от Западните Балкани и страните-членки на ЕС в секторите образование, транспорт, сигурност и други сфери. \"Когато председателстваме Съвета на ЕС, трябва да защитаваме интересите на целия Съюз. Не винаги може да сложим в дневния ред като първа точка нашите приоритети. След председателството може да засилим нашите кандидатури за влизане в Шенген и в чакалнята на еврозоната\", подчерта Майдел. Тя е на мнение, че европредседателството ни дава възможност да изградим един по-добър имидж на България пред ЕС и света. \"3-те ни приоритета за нашето председателство бяха приети много добре от всички държави-членки. Получихме голяма подкрепа. Надяваме се инициативата за присъединяването на Западните Балкани да продължи и в бъдеще. Само за 6 месеца всички в Европа са осъзнали, че е нужна ясна европейска перспектива\", уточни пред   дипломатът. Евродепутатът допълни, че в България са дошли представители на международни банки и валутни институции, за да кажат как трябва да се направи финансирането на всички тези проекти за свързаност между държавите на Балканите.", "date": "2018.05.17", "title": "Срещата на върха в София ще начертае пътя за развитие на Балканите"}
{"url": "https://www.bgonair.bg/sutreshen-blok/2018-05-17/strahovito-izchezvame-kato-natsiya-kakvi-merki-predprie-darzhavata", "text": "\r\n Едва 50 хил. бебета са проплакали у нас през изминалата година. Данните са на Фондация \"Искам бебе\", като новородените през 2017 г. в България са по-малко, отколкото през Втората световна война. На този фон хората с репродуктивни проблеми в страната са 145 хил. Естественият прираст във всички области за 2017 г. е отрицателен. \"Това е страховито! България всяка година намалява с 40-50 хил. души\", отчете   от НПО \"ДНК\" в студиото на \"България сутрин\". \" \", обясни Арнаудов. Председателят на партия \"Възраждане\"   бе категоричен, че липсва държавна политика по отношение на демографската катастрофа. Според него за последните 10 години единственото нещо за отбелязване е създаването на държавния фонд ин витро, но по думите му финансирането е недостатъчно. \"Нито се увеличиха финансиранията, нито се увеличи бройката на опитите\", отбеляза той  . \" \", алармира той и добави, че децата в нашето общество не са ценност.  Според Костадинов след 7 години по-голямата част от 18-годишните у нас няма да имат българския език за майчин. Андрей Арнаудов е на мнение, че популяризирането на темата е най-лесният начин да се справим с проблема. Той акцентира върху огромния по думите му ресурс, с който разполагаме в лицето на емигриралите ни сънародници. \"Емигрантите са напуснали България, защото огромна част от тях просто нямат работа. На хората, които управляват държавата не им пука и не смятат, че това е проблем\", коментира Костадин Костадинов. \"Демографията не е интересна за политиците, защото не печели избори\", заключи Андрей Арнаудов.  ", "date": "2018.05.17", "title": "Страховито: Изчезваме като нация! Какви мерки предприе държавата?"}
{"url": "https://www.bgonair.bg/sutreshen-blok/2018-05-17/boyan-petrov-edin-ot-varhovete-na-natsiyata-ni-zavashi-patya-si-na-varha", "text": "\r\n Д-р Петър Берон от Националния природонаучен музей, където 20 години е работил с Боян Петров, определи алпиниста за един от върховете на нацията ни.  \"Райнхолд Меснер, най-големият алпинист, който първи изкачи 14-те осемхилядника, специално го поздрави за това, което извърши. Боян Петров е герой\", каза д-р Петър Берон в студиото на \"България сутрин\". Ученият от Националния природонаучен музей разказа също, че българският алпинист е бил наричан от един от шерпите, който участва в издирването на Петров, \"Джентълмен на планините\". Д-р Петър Берон увери също, че в природонаучния музей ще има кът, който ще се посвети на работата на Боян Петров и призова такъв да бъде направен и в Музея на българския спорт. Режисьорът Георги Торнев, който се запознава с Петров през 2014 година, когато прави филм за него, сподели в ефира на Bulgaria ON AIR, че алпинистът правеше това, което обича, по най-добрия човешки начин. \"Аз продължавам да не говоря за него в минало време. Не е хубаво да закачим Боян на стената на един портрет и да напишем някакви героични неща отдолу\", каза режисьорът. По думите му животът на алпиниста е показал нещо много просто, което може да върши работа за всеки.  \"Да имаш цел, която да я постигаш с абсолютно всички средства, които имаш, във всичко, което правиш\", категоричен беше Георги Торнев. ", "date": "2018.05.17", "title": "Боян Петров - един от върховете на нацията ни завърши пътя си на върха"}
{"url": "https://www.bgonair.bg/sutreshen-blok/2018-05-17/zdravnite-sluzhiteli-bili-postaveni-v-unizitelni-usloviya", "text": "\r\n Служителите в здравеопазването в България са поставени в унизителни условия. Работи се срещу мизерни заплати за труда, който се полага. Това заяви пред Bulgaria ON AIR директорът на държавната психиатрична болница \"Св. Иван Рилски\" д-р Цветеслава Гълъбова. Преди дни тя написа гневен пост по повод реакцията на премиера Борисов, че медиците протестират под прозорците му. Д-р Гълъбова посочи, че е била провокирана от думите на министър-председателя, че не може всеки да протестира под неговите прозорци. Тя тълкува това като бягане от отговорност.  Междувременно вчера Бойко Борисов разкритикува остро здравния министър Кирил Ананиев и поиска бързо да бъде решен въпросът с парите на медиците от болниците в Ловеч и Враца. Часове преди това ресорният министър обвини лекарите от двете лечебни заведения, че са наблюдавали с години порочните практики в болниците. \"Министърът е отговорен, но той изпълнява определени политики на това правителство. Тези болници не са на лекарите и сестрите. Контролът върху тях трябва да се упражнява от собствениците. Трябва да си признаем, че сме сбъркали в модела. Грешният модел е виновен\", посочи д-р Гълъбова и подчерта, че ще ни избягат и медицинските сестри, и докторите. В студиото на \"България сутрин\" тя бе категорична, че не е възможно лекарите да спрат да изпълняват задълженията си.  \"За да стане човек лекар, това е чувство за мисия, това е призвание. Но след това влизаме в магазина, идват сметките и силният дух не ни стига\", каза още д-р Цветеслава Гълъбова.", "date": "2018.05.17", "title": "Здравните служители били поставени в унизителни условия"}
{"url": "https://www.bgonair.bg/sutreshen-blok/2018-05-17/muzikantite-ot-bnr-iskat-nemskoto-otnoshenie-kam-kulturata-i-u-nas", "text": "\r\n Музиканти от различните оркестри на Българското национално радио днес излизат на пореден протест, с който да поискат увеличение на възнагражденията си. Този път те ще изразят недоволството си около Националния дворец на културата, където днес лидерите на Европейския съюз и тези на страните от западните Балкани се събират на ключова среща. Музикантите вече правиха три протеста, но резултат и значителна промяна по думите на солиста на Оркестъра за народна музика на БНР Недялко Недялков, няма. \"Ние също искаме да получим отношение от страна на нашето правителство и на държавата, както се отнасят към хората на културата и музикантите в Германия\", каза Недялков пред камерата на Bulgaria ON AIR. Той допълни, че именно заради това заедно с колегите си са готови да направят специален поздрав за канцлера Ангела Меркел. Началната заплата в оркестрите на БНР е 570 лв., средната – 660 лв. Музикантите искат увеличение минимум с 50%.  Един от младите членове на Оркестъра за народна музика Христина Белева беше категорична, че оцеляването само с тази заплата е невъзможно. \"Всеки един от нас разчита на своята креативност, своето участие в различни проекти, което пък ни обогатява\", сподели Белева в ефира на \"България сутрин\". Тя допълни, че наболелият проблем е в отношението на държавата към хората на културата.  \r\n  ", "date": "2018.05.17", "title": "Музикантите от БНР искат германското отношение към културата и у нас"}
{"url": "https://www.bgonair.bg/bulgaria/2018-05-17/evroliderite-propisaha-na-kirilitsa-v-sofiya", "text": "Продължилата над три часа работна вечеря на евролидерите в София завърши с послания. Масата, на която се състоя вечерята, беше специално създадена за случая от материал на основата на рециклиран картон.  След края на вечерта всеки от лидерите написа върху нея своето послание. След това масата ще бъде нарязана, а посланията - рамкирани и поставени в постоянна експозиция, посветена на българското европредседателство.  Интересното беше, че някои от евролидерите писаха на кирилица.", "date": "2018.05.17", "title": "Евролидерите прописаха на кирилица в София"}
{"url": "https://www.bgonair.bg/sutreshen-blok/2018-05-17/200-kamiona-i-avtobusa-v-sofiya-1000-tir-a-v-tsyalata-strana-sreshtu-zakona-makron", "text": "\r\n Българският автомобилен сектор, товарни превози и превози на хора се обединиха около решението за мирен протест и шествие на 17 май - в деня на срещата на върха ЕС - Западни Балкани в София. С действията си българските превозвачи искат да насочат вниманието на европейските лидери към опасността от фалит на стотици транспортни фирми, заради предложените законодателни промени в областта на товарния и автомобилен транспорт. Председателят на Съюза на международните превозвачи в България Йордан Арабаджиев е категоричен, че т. нар. Пакет за мобилност е протекционистки, нарушава конкурентоспособността, а освен това не се спазват и човешките права. \"Днес искаме да бъдем чути, видени и разбрани. На всички трябва да им стане ясно, че законът \"Макрон\" не е справедлив. Днес около 100 ТИР-а ще бъдат наредени на Цариградско шосе, а пред тях ще има 60-70 автобуса\", отбеляза Арабаджиев пред  . Освен това в цялата страна ще има над 1000 ТИР-а, които ще излязат в знак на протест срещу готвените промени. \"Ще има и мирно шествие на колеги. Извиняваме се на всички столичани за причиненото неудобство, но просто сме притиснати до стената. Искаме евролидерите да ни чуят. Срещаме безпрецедентна подкрепа от българския парламент и цяла България\", добави още той. Юрий Славков е шофьор от 27 години в международния транспорт и подчерта, че не одобрява промените. \"Ако оставя камиона за 48 часа, всичко ще бъде откраднато. Брезентите се режат, стоката се краде, гориво също изчезва\", уточни той. Според друг международен шофьор - Йото Йотов, самите машини са много по-добре оборудвани от някои хотели в Европа, защото имат хладилник, фризер, климатик и други екстри.", "date": "2018.05.17", "title": "200 ТИР-а посрещат евролидерите в София за срещата на върха"}
{"url": "https://www.bgonair.bg/bulgaria/2018-05-17/istoricheska-sreshta-balgariya-sabra-liderite-na-evropa-v-sofiya", "text": "\n Историческа среща на върха ЕС – Западни Балкани в София днес. България събира държавните и правителствените ръководители на държавите членки от Европейския съюз и техните колеги от Западните Балкани. Темата на срещата ще бъде \"Свързаност\" – по отношение на транспорт, енергетика и цифрова инфраструктура, образование. Очаква се заключителната декларация от София да бъде подкрепена от всички страни членки и от държавите от региона.  На преговорите се гледа или с големи очаквания, или с подозрение и се стига до противоречия заради участието на Косово, непризнато от пет държави в EС. Преди срещата на върха лидерите на държавите членки на Евросъюза бяха на неформална вечеря. На нея те постигнаха споразумение за \"единен подход\" за запазване на ядрената сделка с Иран. Събирането на европейския елит при изключителни мерки за сигурност води до блокади и адски трафик в София. Най-потърпевши се оказават пътуващите от и за летище София. Стотици коли вечра с часове останаха блокирани на пътя до двата терминалa заради пристигането на делегациите.  И днес от 10:00 до 15:00 и 17:00 до 20:00 часа затварят района около летището. От Столичната община пак призовават жителите и гостите на града да избягват излизането с личните си автомобили. ", "date": "2018.05.17", "title": "Историческа среща: България събра лидерите на Европа в София"}
