{"url": "https://www.bgonair.bg/world/2018-08-27/vulkanat-etna-v-sitsiliya-otnovo-izrigna", "text": "Вулканът Етна отново изригна огромни стълбове лава и пепел.  Активността на кратера, който се събуди в края на юли, не предизвика евакуация на остров Сицилия. Властите прецениха, че изхвърлените на 150 метра височина скални отломки не са опасни за населението, но остават в готовност да реагират при необходимост.  Предишното изригване на Етна през март 2017 г. причини нараняване на 10 души след експлозия на магма.  Кратерът е най-големият от трите действащи вулкана в Италия.", "date": "2018.08.27", "title": "Вулканът Етна в Сицилия отново изригна"}
{"url": "https://www.bgonair.bg/world/2018-08-27/pogrebvat-s-darzhavni-pochesti-amerikanskiya-senator-dzhon-makkeyn", "text": "Погребват с държавни почести Джон Маккейн. Сенаторът републиканец почина на 81-годишна възраст след продължила близо година тежка битка с рака.  Сенаторът от Аризона ще бъде погребан във Военноморската академия в Анаполис, щата Мериленд, в неделя.  Тленните му останки ще бъдат изложени на поклонение първо в сградата на законодателния орган във Финикс, а след това и във Вашингтон – чест, оказвана на малцина американци.  Американският президент Доналд Тръмп не е поканен на погребението на Маккейн. Бившите президенти Джордж Буш-младши и Барак Обама обаче ще са сред ораторите на церемонията.  Планирано е администрацията на Тръмп да бъде представена от вицепрезидента Майк Пенс.", "date": "2018.08.27", "title": "Погребват с държавни почести американския сенатор Джон Маккейн"}
{"url": "https://www.bgonair.bg/world/2018-08-27/visoko-naprezhenie-v-germaniya-podgoniha-chuzhdentsite", "text": "Напрежение в източногерманския град Кемниц. Вчера привърженици на неонацистки организации подгониха и нападнаха хора, изглеждащи като чужденци. По непотвърдена информация сред тях има и български гражданин. Протестът е организиран от крайнодесни групи след смъртта на местен дърводелец. Той починал в ранните часове на неделя след намушкване по време на улична свада. Причините за нея са неизвестни, но като заподозрени са задържани сириец и иракчанин. Двама други участници в схватката са с тежки прободни рани в болница. Полицията отхвърли появила се информация, че свадата е била заради сексуално посегателство срещу жена.  Депутат от крайнодясната партия \"Алтернатива за Германия\" пък отговори в Twitter: \"Когато държавата не може да защити гражданите, хората излизат на улицата, за да се защитят сами\".  Говорителят на Ангела Меркел осъди категорично \"саморазправата на хора, които проповядват омраза, нетолерантност и екстремизъм\". ", "date": "2018.08.27", "title": "Високо напрежение в Германия: Подгониха чужденците"}
{"url": "https://www.bgonair.bg/world/2018-08-27/sled-zaguba-vav-videoigra-mazh-zastrelya-dvama-i-se-samoubi", "text": "\r\n Двама души загинаха, а 11 бяха ранени при стрелба по време на турнир за видеоигри в Джаксънвил, щата Флорида.  Стрелецът е идентифициран като 24-годишния Дейвид Кац от Балтимор. Той се самоуби на мястото на трагедията в развлекателния център.  Турнирът се е предавал на живо в интернет и хиляди са чули изстрелите. Стрелецът открил огън, след като загубил двубой във видеоигра.  От полицията съобщиха, че не издирват други заподозрени. Случаят не е свързан с тероризъм. Кац използвал пистолет, който е иззет след стрелбата.", "date": "2018.08.27", "title": "След загуба във видеоигра - мъж застреля двама и се самоуби"}
{"url": "https://www.bgonair.bg/world/2018-08-27/frantsiya-gotvi-nov-proekt-za-podsilvane-na-evropeyskata-otbrana", "text": "\r\n Франция ще представи нов проект за подсилване на европейската отбрана през следващите седмици. Това обеща президентът Еманюел Макрон пред 250 френски дипломати в Елисейския дворец. В традиционната реч, която продължи близо час и половина, френският държавен глава представи дипломатическите приоритети на страната си за следващата година. Макрон заяви, че се надява Брюксел и Лондон да стигнат до споразумение за отношенията си след Брекзит, но че опазването на единството на Европейския съюз е по-важно от близките връзки между Париж и Лондон. Френският президент определи като \"огромна грешка\" евентуалното оставане на власт на Башар Асад в Сирия и не спести критиката си спрямо водените от американския президент Доналд Тръмп политики. \r\n\"Многостранната глобална система изживява тежка криза, която влияе върху цялата ни дипломатическа дейност, основно заради американската политика. Съмненията относно НАТО, едностранната и агресивна икономическа политика, която почти е довела до търговска война с Китай, Европа и други страни, изтеглянето от Парижкото споразумение за климата и от иранската ядрена сделка – примерите са многобройни. Партньорът, с когото Европа построи следвоенния ред, изглежда обръща гръб на общата ни история\", заяви Макрон пред френските дипломати в Елисейския дворец.", "date": "2018.08.27", "title": "Франция готви нов проект за подсилване на европейската отбрана"}
{"url": "https://www.bgonair.bg/economy/2018-08-27/iran-otnese-sanktsiite-na-sasht-do-mezhdunarodniya-sad-v-haga", "text": "[related_articles] Иран отнесе санкциите на Съединените щати до най-високата съдебна инстанция на ООН, Международния съд в Хага, предаде Асошиейтед прес, цитирано от  . Целта на Техеран е в крайна сметка санкциите, възстановени с решение на президента на САЩ Доналд Тръмп отпреди няколко месеца, да бъдат отменени. Иран определи възобновяването на ограниченията като \"открита икономическа агресия\", отбелязва АП. Иран внесе иска в Международния съд миналия месец. Техеран поддържа тезата, че въведените на 8 май от правителството на Тръмп санкции, са нарушение на двустранно споразумение от 1955 г. - Договора за приятелство, регулиращо икономическите и консулските им взаимоотношения. В понеделник, на първото заседание в Хага по внесения от Техеран иск, Иран поиска международният съд незабавно да преустанови действието на санкциите, за да защити иранските интереси, докато не приключи делото, в което се оспорва законността на санкциите - процедура, която може да отнеме години. През май американският президент заяви, че ще оттегли страната си от подписаното през 2015 г. споразумение за иранската ядрена програма и че ще възстанови режима на санкции срещу Техеран. Вашингтон заплаши да наложи санкции и на други страни, ако до началото на ноември те не спрат да внасят ирански петрол.", "date": "2018.08.27", "title": "Иран отнесе санкциите на САЩ до Международния съд в Хага"}
{"url": "https://www.bgonair.bg/economy/2018-08-27/evrostat-v-balgariya-e-evtino-tsenite-sa-44-ot-srednite-za-evrosayuza", "text": "България продължава да е най-евтината страна според данните на Евростат за 2017 г., публикувани преди ден. Равнището на цените у нас е 44% от средното за ЕС. Две групи правят изключение от това правило – храната и безалкохолните напитки и потребителската електроника. \r\nНай-ниски са цените у нас на дрехи, обувки, мебели, транспорт, почивка, образование. Храната е най-евтина в Румъния, където цената е 62,2% от средноевропейската, следва Полша с 65% и България е на трето място със 73,1%. Най-скъпо е в Швейцария - 167,7% над средното за Европа, следват Норвегия и Исландия. При комуникационната техника България е на пето място по евтиния с 65,4%, изпреварена от Румъния, Полша, Литва и Естония. Потребителската техника е най-скъпа в Гърция – 154% над средното. Най-скъпо е пътуването в Исландия, както и алкохол, цигари, дрехи, обувки, мебели, почивка, ресторанти и хотели. Това я прави най-скъпата държава в Европа със 171,6% над средното ниво, пише \"24 часа\", цитиран от . Тя е следвана от Швейцария със 165,6%. На трето място се нарежда Норвегия. Тъй като обаче и двете страни не са част от Европейския съюз, като най-скъпа членка на ЕС е определена Дания със 141,2%, следвана от Люксембург. Сред най-евтините държави освен България се класират Румъния (48,4%) и Полша (53,2%).", "date": "2018.08.27", "title": "Евростат: В България е евтино! Цените са 44% от средните за ЕС"}
{"url": "https://www.bgonair.bg/bulgaria/2018-08-27/katastrofa-kray-samokov-prati-semeystvo-v-bolnitsa", "text": "Катастрофа между лек и товарен автомобил е станала на пътя Самоков–Шипочане, едно дете е с черепно-мозъчна травма. Това съобщиха от пресцентъра на ОДМВР-София за Агенция „Фокус“. По първоначална информация водачът на лекия автомобил е загубил контрол над управлението, влязъл е в насрещната лента за движение и се е ударил в товарния автомобил, информира  .  В колата са пътували мъж, жена и три деца. Най-тежко е пострадало 7-годишно момиче, което е откарано в столична болница. Съпрузите и другите две деца на 10 години са транспортирани в местна болница. Сигналът за инцидента е подаден в 15:32 часа. Водачите са тествани за алкохол и пробите са отрицателни. На място са полицейски екипи, които и в момента извършват оглед. Временно е ограничено движението по пътя Самоков – Шипочане. Работата по установяване на причините за инцидента продължава.", "date": "2018.08.27", "title": "Катастрофа край Самоков прати семейство в болница"}
{"url": "https://www.bgonair.bg/bulgaria/2018-08-27/fatalnoto-trase-sofiya-svoge-za-23-miliona-evro-i-s-asfalt-za-parkove", "text": "\r\n Рехабилитацията на пътя София - Своге е на стойност 23 милиона евро или близо 45 милиона лева. Дължината на трасето е 82 километра. Сметката показва, че един километър е струвал на българския данъкоплатец над половин милион лева. Ремонтът е завършен през 2014 година, но участъкът е получил Акт 16 две години по-късно. Входът на село Владо Тричков е един от проблемните участъци по трасето. На мястото настилката е пропаднала опасно, а преминаването става по два начина – или в насрещното, или с рязко намаляване.  За този проблем са подадени десетки сигнали. Писани са писма, но мерки не са взети. Съвсем на скоро автомобил се обръща, по чудо семейството вътре оцелява. Според преминаващите през това място, има проблем и с качеството на мантинелите, на пътното платно падат камъни  Тепърва ексепритизи ще покажат какво е качеството на настилката и на мантинелите на мястото, където автобусът падна. Вече са взети проби от пътното платно. Според експерти обаче асфалтът, който е положен е предназначен за паркове и градинки.  Остават редица въпроси – защо въпреки петте констативни протокола за проблеми в участъка на смъртта, не са взети мерки. И кой носи отговорност за състоянието на пътя - държавата или фирмата, която е изградила трасето?  В писмена позиция, от \"Трейс груп\" твърдят, че са изпълнили всички ангажименти по договора. ", "date": "2018.08.27", "title": "Фаталното трасе София - Своге: За 23 милиона евро и с асфалт за паркове"}
{"url": "https://www.bgonair.bg/denqt-on-air/2018-08-27/eksperti-alarmirat-fatalniyat-intsident-kray-svoge-shte-se-povtarya", "text": "\r\n 17 души загинаха при катастрофа на автобус край Своге, след като превозното средство е излязло от пътя и падна в пропаст. Днес, 48 часа след инцидента фаталният автобус беше преместен на следствен паркинг, където разследващите да могат да работят и да търсят причината за фаталният инцидент. В студиото на   Христо Радков, председател на Българското обединение на шофьорите беше категоричен, че този инцидент няма да е последният, защото мястото и участъкът не са проектирани правилно и самият път е опасен. \"Ако пътят беше проектиран, тази вода да се оттича, просто щеше пътя да е мокър. Просто трябваше някой да го проектира правилно\", каза Радков. Председателят на Съюза на преподавателите по авто-мото подготовка Йонко Иванов също се съгласи с мнението, че пътят, на който стана фаталният инцидент е зле проектиран и направен. \"Тези, които са направили пътя, са го направили през пръсти. Не е случайно. Това са низ от грешки и низ от поредица грешки на държавата във войната по пътищата. Държавата е виновна\", настоя Иванов пред  . Той припомни, че политиката на управляващите срещу войната по пътищата трябва да бъде изцяло нова. Йонко Иванов дори попита дали след инцидента с този автобус, дали нещо е направено, за да бъде обезопасен този участък, защото отново времето се разваля и на това място отново има сериозни предпоставки за нов тежък инцидент.", "date": "2018.08.27", "title": "Експерти алармират: Фаталният инцидент край Своге ще се повтаря!"}
{"url": "https://www.bgonair.bg/reportazhi/2018-08-27/obezshteteniyata-sled-katastrofata-kray-svoge-mozhe-da-nadhvarlyat-milion-leva", "text": "\r\n Катастрофата край Своге може да се каже най-голямото застрахователно събитие в историята на България. По предварителни оценки тя ще струва на застрахователя над един милион лева. Това коментира за   Павел Димитров, изпълнителен директор на \"Лев инс\" - компанията, с която автобусният превозвач е сключил застраховка \"Гражданска отговорност\".  Все още в компанията не са правили изчисления за размера на обезщетенията. Преди това е необходимо да се уточни броя на пострадалите, на жертвите и на наследниците им.  Веднага след катастрофата компанията е изпратила свои служители в Световрачене, за да се срещнат с близки на пострадалите. Разкрити са и два телефона, на които те могат да се обаждат, за да подадат и получат първична информация.  Според регистрите на Гаранционния фонд автобусът няма задължителната застраховка \"Злополука на пътниците в обществения превоз\". Поне не е сключил такава със застрахователя по \"Гражданска отговорност\". ", "date": "2018.08.27", "title": "Обезщетенията след катастрофата край Своге може да надхвърлят милион лева"}
