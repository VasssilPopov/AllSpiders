{"url": "https://www.bgonair.bg/world/2018-08-15/otveten-udar-turtsiya-vdiga-mitata-na-stoki-ot-sasht", "text": "Турция повиши митата върху някои стоки, внасяни от САЩ. От мярката са засегнати пътническите автомобили, алкохолът и тютюнът. С указ, подписан от президента Реджеп Ердоган, със 120% се вдига митото върху автомобилите, със 140 на сто – върху алкохолните напитки, с 60 на сто – върху тютюна на листа.  Увеличават се също митата върху козметиката, ориза и въглищата. Мярката е в отговор на американското решение за увеличаването на митата върху вноса на алуминий и стомана от Турция. Това става на фона на напрежението между Вашингтон и Анкара, което допринесе за рекордния срив на лирата, която загуби една четвърт от стойността си в рамките на месец.", "date": "2018.08.15", "title": "Ответен удар: Турция вдига митата на стоки от САЩ"}
{"url": "https://www.bgonair.bg/bulgaria/2018-08-15/stolichnite-politsai-otkriha-kontrabandni-tsigari-na-stoynost-nad-920-hil-lv", "text": "\r\n Столичната полиция откри над 120 000 кутии цигари в складови помещения в кв. \"Кремиковци\". Те били добре скрити в дървени палета. Цигарите са част от пратката, разкрита миналата седмица в Бургас. Общата стойност на откритите цигари е над 920 хил. лв.  Припомняме, че контрабандни цигари, укрити в нарочно направени кухини в дървен материал, бяха открити по време на митническа проверка на кораб на \"Пристанище Бургас\" на 1 август.  Откритите тогава акцизни стоки бяха на обща стойност над 800 хил. лв.", "date": "2018.08.15", "title": "Столичните полицаи откриха контрабандни цигари на стойност над 920 хил. лв."}
{"url": "https://www.bgonair.bg/sutreshen-blok/2018-08-15/tragediyata-v-genua-problemat-e-bil-v-poddrazhkata-na-mosta", "text": "\r\n След Болоня още един италиански град преживя трагедия. Коли и камиони полетяха от огромна височина, отнасяйки със себе си десетки жертви в Генуа. Вероятните причини коментираха в студиото на Bulgaria ON AIR председателят на КИИП (Камара на инженерите в инвестиционното проектиране) инж. Иван Каралеев и инж. Марин Гергов. \"Първото, което може да се установи от изнесените кадри, е проблем с поддръжката. Експолоатацията е много важна в строителството. Има поставени изисквания за всички строежи, това е основен елемент\", каза инж. Иван Каралеев в \"България сутрин\". Специалистът обясни, че процесът на строителството има три основни елемента - първо възложителят поставя изискванията, следва проектиране и накрая е изпълнението на строителството. \"Трябва да се прави мониторинг на състоянието на техническите съоръжения. Годините, минали от построяването на моста в Генуа, са малко, но по всяка вероятност се касае за проблем на поддръжката. Същевременно системата \"вантов мост\" изисква много труд на тази система за подмяна\", коментира инж. Марин Гергов. По думите на специалиста буря по-скоро може да инициира дребен проблем, например ефект от вятъра, който без същински проблем е невъзможно да се развие до падане на съоръжението. \"Мостът е красив и впечатляващ, но този вид конструкция вече не се използва, защото е много трудна за поддръжка\", категоричен бе Гергов. Според инж. Иван Каралеев ясно се е видяло от снимковия материал, че голяма част от армировките са оголени.  \"Има силна корозия на метала. Проектирането отговаря на високи изисквания към конструкцията и в нашето законодателство -  за носимост, експлоатация, както и пожарна безопасност. Има и много допълнителни нормативни актове, регламентиращи изискванията\", каза Каралеев. \"Започна реконструкция на нашите съоръжения. Постъпиха сигнали за проблеми и от Министерството на регионалното развитие, както и агенции, отговарящи за пътната инфраструктура се погрижиха за реконструкцията им. Има наредби, свързани с техническата паспортизация на съоръженията. Те определят мерките, които трябва да се изпълнят по поддръжката\", посочи още той.", "date": "2018.08.15", "title": "Трагедията в Генуа: Проблемът бил в поддръжката на моста"}
{"url": "https://www.bgonair.bg/bulgaria/2018-08-15/2-detsa-izcheznaha-vav-valnite-na-yuzhniya-plazh-vav-varna", "text": "Инцидент в морето помрачи празника на Варна тази вечер. Две деца изчезнаха на Южния плаж. Бурното море ги е помело от вълнолома днес привечер.  Незабавно започна мащабна спасителна операция, спасители и пожарникари издирват децата, които са на по-малко от 10 години. Районът на морската гара беше отцепен. Издирването обаче е прекратено, утре сутринта спасителните действия ще продължат. Заради инцидента община Варна отмени концерта и празничната заря, посветени на празника на града.", "date": "2018.08.15", "title": "2 деца изчезнаха във вълните на Южния плаж във Варна"}
{"url": "https://www.bgonair.bg/economy/2018-08-15/pazarat-ima-glad-za-uchiteli-stroiteli-i-restorantyori", "text": "5.7% е регистрираната безработица и през юли, показва статистика на Агенцията по заетостта. Отчита се минимално понижение от 0.08 процентни пункта спрямо юни 2018 г. и от 1.0 процентни пункта на годишна база. Регистрираните безработни в края на месеца са общо 185 834, като числеността им се свива с 1.5% спрямо предходния месец и с 15.9% спрямо година по-рано. Новорегистрираните през юли са 22 637, като от тях 1 699 са били неактивни, т.е. не са били нито заети, нито учащи, и не са търсили работа. Общо 17 211 души са постъпили на работа през месеца, като 82.4% от тях са устроени в реалната икономика. В субсидирана заетост са включени 3 036 души, предаде  . През месеца общо 1 178 безработни са включени в обучения за придобиване на нова квалификация и ключови компетентности. Професиите, в които се обучават курсистите, са основно в направленията търговия на едро и дребно, приложна информатика, строителство и градинарство (паркове и градини), а ключовите компетентности са най-вече дигитална, предприемачество, умения за учене. Заявените работни места на първичния пазар на труда през юли са 15 707, като 75.7% от тях са в частния сектор. Най-голям дял свободни работни места са заявени в преработващата промишленост (30.9%), търговията (14.0%), хотелиерството и ресторантьорството (8.2%) и др. Най-търсени през месеца са били работници в добивната и преработващата промишленост, строителството и транспорта; преподаватели; персонал, зает в сферата на персоналните услуги (бармани, сервитьори, готвачи, камериери и др.); продавачи и други.", "date": "2018.08.15", "title": "Пазарът има глад за учители, строители и ресторантьори"}
{"url": "https://www.bgonair.bg/science/2018-08-15/amerikanskiyat-miliarder-uoran-bafet-shte-investira-poveche-v-apple", "text": "Berkshire Hathaway, холдинговото дружество на американския милиардер и инвеститор легенда Уорън Бъфет, увеличава дела си си в технологичната група Apple през второто тримесечие. Освен това за първи път то влага средства и в Goldman Sachs. Това не е единствената банка, която влиза в списъка за инвестиции на Berkshire, като там се появява и US Bancorp. Междувременно Berkshire се отказва от книжата на Wells Fargo. Според подадените в Комисията за ценни книжа и борси в САЩ документи Berkshire е увеличила дела си в Apple с 12,4 милиона акции през тримесечния период, като увеличава участието си до 46,6 милиарда акции към края на юни. Към 31 март Berkshire бе вторият по големина акционер в Apple след Vanguard Group, като държеше 4,96% от акциите на базираната в Купертино компания.  И през предходното тримесечие Berkshire увеличи дела си в технологичния концерн. През първите три месеца на годината компанията на Бъфет придоби около 75 млн. акции в Apple. Това е допълнение към общо 165,3 млн. акции, които Berkshire вече притежаваше в концерна към края на 2017 г. Ангажиментът на Бъфет към Apple през последните две години изненада мнозина, като се има предвид неговата история с компании от технологичния сектор. Първоначалната инвестиция на Berkshire в Apple беше малка, но с по-късните придобивания на акции делът на компанията нарасна до 240,3 млн. акции, които са на стойност 42,5 млрд. долара. Преди няколко месеца Бъфет поздрави главния изпълнителен директор на Apple Тим Кук и предположи, че той разглежда Apple повече като потребителска компания, а не просто като фирма, родена в Силициевата долина.  В понеделник Berkshire обяви, че ще свие инвестициите си в някои банки и авиокомпании. Сред тях са American Airlines и U.S. Bancorp, а причината е ограничението на компанията никога да не държи повече от 10% от книжата на дадена компания. Освен това съответните  компании са стартирали кампании по обратно изкупуване на акции, става ясно от изказването на Berkshire. 87-годишният Бъфет и неговите заместници преструктурират портфолиото на конгломерата от 180 млрд. долара, излизайки от дългогодишни инвестиции, включително International Business Machines Corp., но включвайки нови залози, като Apple Inc. Инвеститорът държи големи дялове в четирите най-големи американски авиокомпании и четири от седемте най-големи кредитори.", "date": "2018.08.15", "title": "Американският милиардер Уорън Бъфет увеличава инвестициите си в Apple"}
{"url": "https://www.bgonair.bg/world/2018-08-15/raste-broyat-na-zhertvite-na-ruhnaliya-most-kray-genua-veche-sa-39", "text": "\r\n Расте броят на жертвите на рухналия край Генуа мост. Вече са 39, сред които и три деца – на 8, 12 и 13 години. Няма пострадали български граждани. Спасителните екипи се надпреварват с времето да открият оцелели под руините на виадукта.  Бившият вратар на \"Каляри\" Давиде Капело пътува за Генуа по моста, когато изведнъж вижда как пътят отстъпва, а колата му започва да пропада. Давиде описва апокалиптична сцена на филм на ужасите. Колата му пада от 30 метра, но се заклещва между колоните на моста и не се смачква. Освен Давиде оцеляла по чудо е и Валентина Галбузера. Тя разказва, че мостът пада пред нея. Спасява се само за секунди. Усеща, че мостът започва да трепери и се връща. След това оставя колата и побягва.  Спасителните екипи продължават да издирват оцелели сред отломките от рухналия мост. Драматични кадри показват как пожарникари спасяват човек, хванат в капан сред останките на колата му, която виси във въздуха. Властите предупреждават, че работата става все по-трудна, тъй като вече трябва да се изместват все по-големи парчета бетон.", "date": "2018.08.15", "title": "Расте броят на жертвите на рухналия мост край Генуа - вече са 39"}
{"url": "https://www.bgonair.bg/world/2018-08-15/intsidentat-s-avtomobila-v-london-shte-bade-razglezhdan-kato-teroristichen-akt", "text": "Полицията в Лондон заяви, че разглежда вчерашният инцидент с автомобил като терористичен акт.  29-годишният шофьор, който вряза автомобила си в загражденията около британския парламент, остава в ареста.  При инцидента трима души бяха леко ранени. През нощта властите премахнаха автомобила. От антитерористичното звено на полицията в Лондон заявиха, че действията на шофьора са били преднамерени.  Той обаче не оказва никакво съдействие. След инцидента, властите претърсиха три адреса – два в Бирмингам и един в Нотингам. ", "date": "2018.08.15", "title": "Инцидентът с автомобила в Лондон ще бъде разглеждан като терористичен акт"}
{"url": "https://www.bgonair.bg/world/2018-08-15/dvudneven-traur-v-genua-zaradi-tragediyata-sas-srutiliya-se-most", "text": "\r\n Двудневен траур в Генуа заради трагедията със срутилия се мост. Жертвите са десетки. По последни данни техният брой е между 31 и 35 души. Според италианското издание \"Ла Република\" сред тях са и три деца на 8, 12 и 13 години.  12 души все още са в неизвестност. Очевидци разказват, че под отломките се чуват виковете на оцелели, попаднали в клопката на бетонната конструкция.  Спасителната акция продължи през цялата нощ. В нея участваха над 300 пожарникари и полицейски кучета. Засега няма данни за пострадали българи при тежкия инцидент, каза за   генералният ни консул в Милано Росен Руфев. По-рано местни медии съобщиха, че български шофьор на ТИР е оцелял по чудо след като камионът му е пропаднал.  Росен Руфев каза още, че ранените към комента са около 15 души, а близо 400 са евакуирани от зоната на бедствието. Вчера около обяд виедуктът \"Моранди\", който е част от магистралата, свързваща Генуа с Ница, се срути след като една от кулите поддаде. Според свидетели причината за инцидента е паднала гръмотевица. Генералният ни консул в Милано обаче отбеляза, че проблемът е бил в самата конструкция на виедукта. Междувременно земетресение със сила 4,6 по Рихтер разтърси южна Италия късно снощи. Трусът се е усетил и в Хърватия. Няма данни за пострадали хора и нанесени материални щети.", "date": "2018.08.15", "title": "Двудневен траур в Генуа заради трагедията със срутилия се мост"}
{"url": "https://www.bgonair.bg/bulgaria/2018-08-15/turski-korab-se-podpali-v-rayona-na-s-krapets-ima-zaginal", "text": "Пожар е възникнал на борда на турски кораб, плаващ в български териториални води в района на село Крапец, съобщава При инцидента, станал след полунощ на 15 август, има загинал член на екипажа, съобщават от Апелативната прокуратура във Варна. От там посочват, че корабът е провлачен на буксир до пристанище Варна. В морската столица следовател и инспектори от специализираното звено за разследване на морски произшествия при Министерството на транспорта ще извършат първоначалните действия по разследването. То се ръководи от Окръжната прокуратура във Варна.", "date": "2018.08.15", "title": "Турски кораб се подпали в района на с. Крапец, има загинал"}
{"url": "https://www.bgonair.bg/bulgaria/2018-08-15/chetirima-mladezhi-se-zagubiha-v-rodopite-nameriha-gi-v-obor", "text": "Oсем полицаи, двама пожарникари, един родител и няколко групи доброволци издривха цяла нощ четирима младежи, които се изгубили в родопското село Петково. 15-годишно момче от селото, заедно с 20-годишно момиче и още още две момчета на 16 и 18 години изчезнали вечерта. Сигналът, че няма следи от тях, е предаден снощи към 22:30 часа в РПУ- Смолян. Според него четиримата се загубили в горски масив в землището на село Петково, общ. Смолян. Незабавно след получаване на сигнала са сформирани няколко групи за издирване, които поели в различни посоки, за да осигурят необходимия обхват на търсенето, пише  Днес в 07:30 ч. в местността \"Катранците\" четиримата младежи са намерени от бащата на единия от тях. Всички са в добро здравословно състояние. Преспали са в овчарник. \"Причината да ги издирваме толкова дълго, е че няма обхват на телефоните. Те имаха телефон, но заради обхват са се лутали, а ние не можехме да ги локализираме\", коментираха спасигтели пред \"24 часа\".", "date": "2018.08.15", "title": "Четирима младежи се загубиха в Родопите, намериха ги в обор"}
{"url": "https://www.bgonair.bg/bulgaria/2018-08-15/desislava-ivancheva-otnovo-v-spetssada", "text": "Десислава Иванчева отново в спецсъда. Според новите правила за конвой обаче - с белезници само на ръцете. Седмица, след като бе изписана от \"Майчин дом\" бившият кмет на район \"Младост\" бе доведена за пореден път при магистратите. Причината е, че трябва да се запознае с материалите по делото срещу нея. Пред Bulgaria ON AIR защитникът ѝ Марин Марковски отрече да прилагат процедурни хватки, за да отложат процеса. По думите му обвинението твърде много бързало, за да не се откаже от показанията си Петко Дюлгеров - също обвиняем на този етап.", "date": "2018.08.15", "title": "Десислава Иванчева отново в спецсъда"}
{"url": "https://www.bgonair.bg/denqt-on-air/2018-08-15/lukarski-simbioza-mezhdu-vlast-i-prestapnost-ochevidno-ima", "text": "\r\n С нашумелия казус с Митьо Очите и общинския съветник от Бургас Бенчо Бенчев все повече започва да се установява вярването, че властта и престъпността са в симбиоза. \"Очевидно има симбиоза между политиката и криминалния контингент. Скорошните случаи ни връщат в началото на Прехода. Конкретният казус с Бенчев и Митьо Очите трябва да бъде разделен малко от политиката, тъй като не знаем цялата истина. Трябва да се попитаме каква е връзката между Очите и Бенчев. Обявяваме Очите за национално издирване за неща, които имат давност от 10 години. Чак сега ли се сетихме? По-скоро става дума за разчистване на терен\", подчерта бившият лидер на СДС Божидар Лукарски.  Според политика реакцията на премиера е знакова. \"Вместо да се впусне в политически дебати и да нападне БСП, той отсъди, че във всяка партия има гнили ябълки\", поясни Лукарски в \"Денят ON AIR\".  Темата обхвана и сринатата система на Търговския регистър. В публичното пространство се появи твърдението, че лидерът на \"Да, България!\" Христо Иванов е виновен за случилото се. \"В качеството си на какъв е обвинен Христо Иванов? Той е част от фондацията, която е въвеждала сегашното информационно обслужване на сегашния Търговски регистър. Защо не е направен back-up в случай, че системата се срине? Изглежда самоубийствено тъпо, ако не е умишлено\", посочи гостът.   За финал на разговора Божидар Лукарски даде мнението си за търкането между \"Патриотите\". \"Те си дават сметка, че единствено заедно могат да останат за по-дълго във властта. Техните избиратели не се поддават на театри, тъй като са твърд електорат. Търканията им са театър за пред хората и пред ГЕРБ\", обобщи той пред Bulgaria ON AIR.", "date": "2018.08.15", "title": "Лукарски: Симбиоза между власт и престъпност очевидно има!"}
{"url": "https://www.bgonair.bg/denqt-on-air/2018-08-15/ot-nimh-sa-nepreklonni-iskame-razvod-s-ban", "text": "Според просветния министър Красимир Вълчев НИМХ иска развод с БАН, но те не дават. Ще се разреши ли конфликтът до 22 август? След тази дата, премиерът Борисов каза, че ще се намеси и ще вземе решение. Утре НИМХ и БАН ще проведат среща. \"Ние сме сериозни и категорични. От БАН твърдяха, че ние имаме пари, а сега вече никой не се съмнява, че нямаме. Дори се търси причината да нямаме.  Диалог ще има. 89% процента от хората в НИМХ са участвали в допитването. 94% от тях са категорични за напускане на БАН. Това не е някаква емоция. Това е проблем с години наред. Тази година придоби нетърпими размери. Различията ни са сериозни\", обобщи директорът на НИМХ проф. Христомир Брънзов.   В студиото на \"Денят ON AIR\" ученият уточни, че новостите в науката трябва да влязат в практиката, но за това, уви, трябват средства. \"Парите, които получихме бяха така дадени, както се дава на един институт, който се занимава с чиста научна дейност. Нощният труд не бе предвиден. Ние нямаме охрана, нямаме чистачки, нямаме поддръжка. Ние не сме чисто научен институт. При нас работата е 24 часа в денонощието\", посочи гостът пред Bulgaria ON AIR. По изчисленията на проф. Брънзов НИМХ може да издържи до края на август или най-много първата седмица на септември със скорошната финансова инжекция. \"Безпаричието пречупва младите кадри, които искат да работят при нас. Единствено ги мотивира любовта към това, което са учили, но тя е временна. Заплатите при нас са максимум до 600-700 лева. Крайно недостатъчни\", заключи за финал той. ", "date": "2018.08.15", "title": "От НИМХ са непреклонни: Искаме развод с БАН!"}
{"url": "https://www.bgonair.bg/bulgaria/2018-08-15/zaradi-targovskiya-registar-bsp-iskat-ostavkata-na-tsetska-tsacheva", "text": "\r\n БСП иска изпълнителният директор на Агенцията по вписванията Зорница Даскалова и министърът на правосъдието Цецка Цачева да понесат отговорност и да подадат оставки заради проблема с Търговския регистър.  Това обявиха на пресконференция в централата на БСП зам.-председателят на БСП Деница Златева и зам.-председателят на ПГ на БСП Крум Зарков. Според него министър Цачева е знаела за проблемите в Агенцията, тъй като Инспекторатът към Министерството на правосъдието е изпратил доклад до нея в началото на тази година.  В документа се съдържат тежки констатации за начина на управление на Зорница Даскалова и завършва с препоръка към министъра - да се потърси дисциплинарна отговорност от нея за неизпълнение на трудови задължения, посочи Зарков.", "date": "2018.08.15", "title": "Заради Търговския регистър: БСП искат оставката на Цецка Цачева"}
{"url": "https://www.bgonair.bg/denqt-on-air/2018-08-15/ne-vsichki-polititsi-imat-vrazka-s-organiziranata-prestapnost-u-nas-smyata-ekspert", "text": "\r\n Добре ще е г-жа Нинова да даде отговор защо Бенчо Бенчев е посочен за водач на листата на БСП в такъв голям град като Бургас. В последните дни информационните потоци сочат, че връзки между политици и организираната престъпност съществуват. Важно е да се каже, че не всеки политик или общественик е престъпник. Така бившият заместник-вътрешен министър Явор Хайтов коментира в студиото на \" \" случаят с Бенчо Бенчев, който беше арестуван в Истанбул с Димитър Желязков, който е обвинен, че е лидер на организирана престъпна група за рекет, разпространение на наркотици и палежи. \"Радостен съм, че служителите на българското МВР проведоха една добра акция и заловиха Желязков. Съдът наложи най-тежката мярка - задържане под стража, а полицията го хвана. Дано някой ръководител е успял да поощри тези служители. Този успех е на МВР, не на политиците\", категоричен е Хайтов. По думите му МВР страда от липса на качествени кадри, а в същото време всички служители, които са участвали в една от най-успешните операции на МВР - \"Наглите\", не са на работа по една или друга причина. \"Съмнявам се да е имало теч на информация за акцията за залавянето на Желязков и последвалият обиск на дома на Бенчев. При обиска и претърсването на дома на Бенчев са намерени незаконни боеприпаси. Ако са знаели за акцията, хората на Бенчев щяха да прикрият това. Ако има теч на информация, има специална дирекция в МВР, която да провери дали има такова нещо\", обясни още бившият зам.-вътрешен министър пред  . За него е загадка защо обаче Димитър Желязков се е отправил именно към Истанбул, за да се укрие и се надява след разследването всичко около случая да се изясни.", "date": "2018.08.15", "title": "Не всички политици имат връзка с престъпността у нас, смята експерт"}
{"url": "https://www.bgonair.bg/bulgaria/2018-08-15/savetnikat-ot-nesebar-peyko-yankov-ostava-v-aresta", "text": "\r\n Общинският съветник от Несебър Пейко Янков остава в ареста. Специализираният наказателен съд не намери доказателства, че той е бил част от групата на Димитър Желязков - Митьо Очите, но откри данни, че е изнудвал съдружниците си. Не стана ясно и къде е бил Янков по времето, когато беше обявен за международно издирване. Навръх празника на родния си град Несебър и на именния ден на малката си дъщеря, Пейко Янков се изправи пред Темида. Десет дни прокуратурата издирва Янков. Включително с европейска заповед за арест, защото имали данни, че той не е в страната. От началото на акцията срещу групата на Димитър Желязков го търсели като обвиняем. От адвоката на Янков стана ясно, че съветникът не се отзовал на повикване от съда, тъй като имал е лични мотиви. Но те не станаха ясни. Изненадващо, прокуратурата не посочи, че може да се укрие и затова трябва да остане в ареста.  Изтъкна само, че имало опасност да извърши ново престъпление, тъй като действал с престъпна упоритост като част от групата на Димитър Желязков. Съдът не се съгласи. Намери доказателства само, че е изнудвал Атанас Симеонов и Йордан Иванов, за да му прехвърлят дяловете си в хотел \"Хризантема\" в Слънчев бряг. Решението на съда не е окончателно. В случай на жалба, следващата седмица апелативният спецсъд ще решава окончателно за Пейко Янков, предаде Илияна Шишкова.", "date": "2018.08.15", "title": "Съветникът от Несебър Пейко Янков остава в ареста!"}
{"url": "https://www.bgonair.bg/bulgaria/2018-08-15/vazstanovyavat-baseyna-mariya-luiza-v-borisovata-gradina", "text": "Проект за възстановяване на басейна \"Мария Луиза\" в Борисовата градина е внесен при главния архитект на София Здравко Здравков. Това съобщи кметът на столицата Йорданка Фандъкова, цитирана от \"Монитор\". Тя уточни, че собствениците на градския басейн са представили идеята си за това как трябва да се възстанови и предстои обсъждането й. \"Преди години този обект е предоставен в по-големия си процент на частно дружество. И като дадохме ясен знак, че там не може да стане нищо друго освен да се възстанови басейнът, собствениците внесоха проект при главния архитект. И след като той бъде широко обсъден, ще има нужда от инвестиции, които трябва да направи самият собственик\", обясни Фандъкова. Собствеността се дели от общината и частни собственици, като дружеството \"Софийски имоти\" притежава 41,9%. В момента текат дебати по новия устройствен план на Борисовата градина, в който също е заложено възстановяване на къпалнята, която от години пустее. Всички дейности в Борисовата трябва да бъдат съгласувани с Националния институт за недвижимо културно наследство, защото градината е паметник на градинското и парковото пространство. Повече новини четете на  .", "date": "2018.08.15", "title": "Възстановяват басейна \"Мария Луиза\" в Борисовата градина"}
{"url": "https://www.bgonair.bg/bulgaria/2018-08-15/borisov-razporedi-speshna-proverka-i-remont-na-vsichki-mostovi-saorazhenie", "text": "\r\n Министър-председателят Бойко Борисов разпореди на министрите Николай Нанков и Ивайло Московски да предложат решение, което да дава възможност ремонтите на мостовете по пътната и транспортна инфраструктура да се реализират едновременно. „Знаете, откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по \"Тракия“ и по \"Витиня“ те са по план. Искам решение и не един по един да ги правим, а едновременно да влезем и да ги правим всички мостове“, отбелязва премиерът на днешното правителствено заседание, става ясно от стенограмата. \"Дали да се търси заем през ББР, дали през финансите, говорете за целево да се изпратят“, настоява Борисов.  Коментарите му са породени от трагедията в Италия и падналия виадукт в Генуа, който отне живота на десетки хора. От своя страна Нанков отбелязва, че 211 моста у нас се нуждаят от ремонт, като сред тях са и половината (17) от тези, през които минават автомагистрали. По думите му повечето съоръжения не са ремонтирани над 35-40 години.", "date": "2018.08.15", "title": "Борисов разпореди спешна проверка и ремонт на всички мостови съоръжения"}
