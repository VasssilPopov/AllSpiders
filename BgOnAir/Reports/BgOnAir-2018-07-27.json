{"url": "https://www.bgonair.bg/economy/2018-07-27/800-mln-dolara-lipsvat-v-byudzheta-na-oon-za-2018-g", "text": "На Организацията на обединените нации ѝ липсват почти 810 млн. долара от бюджета за 2018 година. Досега само 112 от 193 държави членки са платили годишната си вноска, посочва ООН в своя уебсайт. \"Потокът от капитал е по-нисък от всякога в толкова ранен стадий на календарната година\", пояснява генералният секретар на ООН Антониу Гутериш. Сред 81-те страни, които все още не са платили вноските си, са Саудитска Арабия и САЩ, бедни страни като Нигер и Конго, както и конфликтни държави като Афганистан и Сирия. Според ООН България е платила своя принос от малко под 1,1 млн. долара в началото на февруари. Задължителните вноски се изчисляват чрез ключ за вноски, който се приема от държавите членки на всеки три години. Основа за него са дяловете на държавите членки към световния брутен национален продукт и съответната им платежоспособност. Четирите най-големи вносители през 2016-2018 г. са САЩ (22%), Япония (9,7%), Китай (7,9%) и Германия (6,4%). Те съвместно финансират около 46% от общия бюджет. Четете повече по темата в ", "date": "2018.07.27", "title": "800 млн. долара липсват в бюджета на ООН за 2018 г."}
{"url": "https://www.bgonair.bg/economy/2018-07-27/aktsiite-na-facebook-se-srinaha-kompaniyata-izgubi-150-mlrd-dolara", "text": "Създателят на Facebook Марк Зукърбърг падна с три позиции в класацията на агенция Bloomberg за най-богатите хора в света. От трето, той вече заема шесто място.  Причината – сривът на акциите на социалната мрежа, заради което милиардерът загуби почти 16 милиарда долара от състоянието си. В момента богатството на Зукърбърг се оценява на 70 милиарда и 600 милиона долара.  Това е най-големият еднодневен срив, откакто Bloomberg започва да следи богатството на най-заможните хора на планетата през 2012 година. Вчера акциите на Facebook също отчетоха рекорд, сривайки се с 24%. Само за няколко минути компанията калкулира загуба от 150 милиарда долара.  Като причина за борсовия срив бе посочено забавянето на темповете, с които нараства броят на активните потребители на социалната мрежа.", "date": "2018.07.27", "title": "Акциите на Facebook се сринаха, компанията изгуби 150 млрд долара"}
{"url": "https://www.bgonair.bg/bulgaria/2018-07-27/deputatskata-vakantsiya-zapochva-narodnite-izbranitsi-shte-pochivat-tsyal-mesets", "text": "Последният звънец за депутатите за тази пленарна сесия удари днес. Те ще се върнат на работа чак в началото на септември. Според правилника за дейността си парламентът е във ваканция от 1 до 31 август и новата сесия следва да започне в първата сряда на септември, т.е. на 5 септември тази година. Народните избраници обаче вчера решиха, че ще се съберат извънредно на 4 септември, вторник, от 13 часа.  Това не означава, че през първата седмица на септември ще заседават повече от трите дни, в които заседават, защото няма да ходят на работа на 7 септември – петък, а пък 6 е официален почивен ден за всички.", "date": "2018.07.27", "title": "Депутатската ваканция започва! Народните избраници ще почиват цял месец"}
{"url": "https://www.bgonair.bg/bulgaria/2018-07-27/zhiteli-na-velikotarnovsko-selo-izlyazoha-na-protest-iskat-svetofarna-uredba", "text": "\r\n Десетки жители на великотърновското село Шереметя протестираха тази вечер и настояха за увеличаване на мерките за сигурност на пътя. Години наред чашата на търпението им прелива, тъй като през селото минава главният път София-Варна, а катастрофите са ежедневие.  Поредният инцидент се случи минути преди протеста им. Хората казват, че шофьорите масово не спазват ограниченията и се движат с много над разрешената скорост.  Въпреки че нямаха разрешение да излизат на пътя и да блокират движението, протестиращите за кратко демонстративно пресичаха единствената пешеходна пътека в селото, заради което и от двете страни на пътя се образуваха километрични опашки от автомобили.  От Агенция пътна инфраструктура разпространиха информация, че светофарна уредба за това кръстовище е купена и до месец предстои да бъде монтирана. ", "date": "2018.07.27", "title": "Жители на великотърновско село на протест: Искат поставяне на светофарна уредба"}
{"url": "https://www.bgonair.bg/bulgaria/2018-07-27/samneniya-za-chuma-po-zhivotnite-v-dve-fermi-v-blagoevgradsko", "text": "Проверка на Българската агенция по храните в Благоевградско след сигнали за умрели животни във ферми в две села в района. Взети са проби, за да се установи точната причина за смъртта, а като превантивна мярка стадата са изолирани. Съмненията идват на фона на заразата с чума по овцете и козите в Странджанско. В тази връзка от агенцията призовават стопаните да подават сигнали при всяко съмнение. По-рано днес земеделският министър обяви, че източникът на инфекцията от чума по дребните преживни животни все още не е категорично установен.", "date": "2018.07.27", "title": "Съмнения за чума по животните в две ферми в Благоевградско"}
{"url": "https://www.bgonair.bg/bulgaria/2018-07-27/katastrofira-avtobus-s-mladezhi-poddrazhnitsi-na-bsp", "text": "Инцидент край прохода \"Шипка\".  Катастрофирал е автобус с младежи от чужбина. При злополуката няма пострадали.  Автобусът пътувал за младежката среща на БСП в Казанлък, с която ще се открие традиционният събор на Бузлуджа.  Младежите вече са извозени с друг автобус до върха.", "date": "2018.07.27", "title": "Катастрофира автобус с младежи, поддръжници на БСП"}
{"url": "https://www.bgonair.bg/bulgaria/2018-07-27/predvakantsionni-protesti-izpratiha-deputatite-na-more", "text": "\r\n Два паралелни протеста се проведоха до парламента в последния работен ден на депутатите преди лятната ваканция.  Единият беше на майките на децата с увреждания, които изпратиха народните представители на почивка с детски играчки и плажни принадлежности.  Майки държаха и снимки на болните си деца. Вторият протест, който се провеждаше на метри от тях, беше на национално представителните организации на хората с увреждания.  Те настояваха депутатите да приемат такъв закон, който да гарантира равни права на всички тях, а не само на една определена група.  \"Исканията на хората с увреждания ще се решат с промени в законодателството\", заяви премиерът Бойко Борисов.", "date": "2018.07.27", "title": "Предваканционни протести изпратиха депутатите на море!"}
{"url": "https://www.bgonair.bg/reportazhi/2018-07-27/naprezhenieto-po-osta-siderov-simeonov-prodalzhava", "text": "\r\n Продължава да тлее напрежението в \"Обединените патриоти\", въпреки помирението на Коалиционния съвет вчера. Днес в парламента Волен Сидеров и Валери Симеонов се разминаха по въпроса за концесиите за добив на подземни богатства. В последния работен ден на депутатите преди лятната им ваканция, в парламентарния контрол Волен Сидеров имаше въпрос съм Валери Симеонов за богатствата под земята. \"Правомощията с концесиите за добив на подземни богатства са делегирани на министъра на енергетиката. Както и дейността на министъра на енергетиката е в ресора на Томислав Дончев. Така че нямам правомощията да отговоря на този въпрос“, отбеляза Симеонов.  Лаконичен отговор за състоянието на \"Обединените патриоти\" даде вицепремиерът, след като вчера запази мълчание след коалиционния съвет. От Велико Търново пък Красимир Каракачанов за пореден път увери, че в коалицията не се случва нищо драматично. От Бяла премиерът Бойко Борисов коментира коалиционните разногласия.  \"Това е страстна коалиция. Затова всички войводи са събрани на едно място. И затова аз не мога да се направя на войвода от тях. Българинът е такъв\", изказа се министър-председателят.", "date": "2018.07.27", "title": "Напрежението по оста Сидеров – Симеонов продължава!"}
{"url": "https://www.bgonair.bg/denqt-on-air/2018-07-27/tsennostite-na-balgarina-shte-pretarpyat-radikalna-promyana-tvardi-astrolog", "text": "\r\n За разлика от политиците, ние астролозите се интересуваме от стратегията. Ако се обърнем към тази наука ще видим, че в момента има двойна статичност - на двата гиганта в системата - Сатурн, които управлява държавното управление, и Юпитер, отнасящ се за ценностната система. Трябва да очакваме радикална промяна и завръщане на българина към първоначалните ценности. Това каза астрологът и автор на книгата \"Рождена карта на българския етнос\" Любомир Червенков в студиото на \" \". \"Това се случва веднъж на няколко хилядолетия. Тази статичност означава смяна на ценностната система и на държавното управление. Тези процеси обаче няма да се извършат за ден-два. Извършва се абсолютно преосмисляне на всичко, в което българите са вярвали\", категоричен е астрологът. По думите му последният подобен период на статичност се е случил по време на написването на История славянобългарска. \"Всичко, което се е случило в нашата история в последните 100 години, ще започне да се повтаря, но в обратен ред. През следващата година трябва да очакваме промени, които реално вече настъпват\", допълни Червенков пред  . Според него сегашният кабинет на Бойко Борисов ще успее да изкара своя пълен мандат.", "date": "2018.07.27", "title": "Ценностите на българина ще претърпят радикална промяна, твърди астролог"}
{"url": "https://www.bgonair.bg/denqt-on-air/2018-07-27/izrael-tseli-da-uzakoni-rasizma-zayavi-poslanikat-na-palestina-d-r-madbuh", "text": "\r\n Израелският парламент реши да обяви държавата си за Национална държава на еврейския народ.  \"Израел няма конкретни държавни граници, няма и конституция. Става дума за приемане на основен закон, който кодифицира расизма и расовата дискриминация вътре в Израел. Идеята е да се премахне арабският народ от държавата. В прав текст – анулиране на арабската националност като основен елемент в тази държава\", подчерта посланикът на Палестина в България д-р Ахмед Ал Мадбух.  Според госта на \"Денят ON AIR\" към момента никой в Израел не може да даде дефиниция що е то евреин и кой точно е евреин.  \"Ако някой възприеме юдаизма, то той евреин ли е? Ами комунистите, които са атеисти? Те евреи ли са или не? Законът явно се отнася само до едни чисто еврейски общности и се ограничава до тях\", риторично попита д-р Мадбух.  И припомни, че ивицата Газа се намира в тотална блокада от страна на Израел вече 11 години. \"Два милиона човека са поместени в малко над 300 квадратни километра. Те са отделени от целия свят. Поради това палестинският народ в Газа настана и заяви, че иска да се върне в своите родни селища. Не искаме никого да нападаме. Искаме да се завърнем в домовете си\", обясни посланикът.   \"Всичко, което произхожда от американската администрация, го отхвърляме категорично. Те имат намерението да осъществят няколко проекта с хуманна обвивка, но иначе са чисто политически. Те имат за цел на ликвидират палестинския проблем. Ако някой иска да помогне на Газа, то нека премахне блокадата по нея. Палестинците имаме средствата и уменията да изградим модерна и функционираща държава. Няма да има \"сделка на века\"!\", отсече за финал гостът в превод на Мая Ценова. ", "date": "2018.07.27", "title": "Израел цели да узакони расизма, заяви посланикът на Палестина д-р Мадбух"}
{"url": "https://www.bgonair.bg/world/2018-07-27/nasilnik-na-gimnastichki-se-oplaka-ot-tormoz-v-zatvora", "text": "Бившият лекар на американския национален отбор по спортна гимнастика д-р Лари Насар се оплака, че е бил изнасилен в затвора. 54-годишният медик излежава присъда \"до 175 години\" заради сексуални злоупотреби с десетки спортисти по време на дългата си кариера. По време на процеса над 160 гимнастички разкриха, че Насар ги е склонявал да правят секс с него, като се е оправдавал с медицинска необходимост. Сред тях бяха и олимпийските шампионки Макайла Мароуни, Али Райсман, Джордин Уийбър, Габи Дъглас и Симон Байлс. Адвокатите на доктора поискаха той да бъде преместен в друг затвор заради собствената му сигурност, но все още не е ясно дали молбата им ще бъде удовлетворена. Междувременно знаменитият треньор по плуване Боб Боумън се извини за подобна постъпка спрямо своя бивша възпитаничка. Специалистът, който беше в основата на успехите на Майкъл Фелпс, пращал съобщения с “неподходящо съдържание” на бившата американска националка Каролин Бъркъл. “Наистина съжалявам за постъпката си, но в случая просто става въпрос за неподходяща комуникация”, заяви Боумън. Повече новини четете на  .", "date": "2018.07.27", "title": "Насилник на гимнастички се оплака от тормоз в затвора"}
{"url": "https://www.bgonair.bg/world/2018-07-27/serien-podpalvach-izpepelyava-kaliforniya", "text": "В планините в южната част на Калифорния бързо се разраства горски пожар, който според полицията е предизвикан от сериен подпалвач.  Над 3000 души са евакуирани от домовете си в окръг Ривърсайд, а пожарникарите се борят да спасят от пламъците къщите, които са на пътя на огнената стихия.  Огнеборци се опитаха да потушат и пламъците, бушуващи край магистрала в окръг Ранчо Бернардо в Сан Диего.  Властите разпоредиха близо 200 души да напуснат домовете си, които са пряко застрашени от пламъците.  \r\nЗа сега на територията на цялата страна има 60 големи огнища на пожари.", "date": "2018.07.27", "title": "Сериен подпалвач изпепелява Калифорния"}
{"url": "https://www.bgonair.bg/world/2018-07-27/hilyadi-polyatsi-na-protest-sreshtu-sadebnata-reforma", "text": "Хиляди поляци излязоха на протест по улиците на Варшава, след като президентът Анджей Дуда подписа спорната съдебна реформа.  С новото законодателство, срещу което остро се изказа не само опозицията, но и ЕС, на практика се позволява на правителството да избере следващия председател на Върховния съд.  Противниците на реформата заявиха, че това е погазване на демокрацията и посегателство срещу независимостта на съда.  Демонстрантите, носещи запалени свещи, скандираха обидни лозунги срещу държавният глава под прозорците на президентската резиденция.  На места се стигна и до сблъсъци, като полицията използва сълзотворен газ, за да разпръсне тълпата. Не се съобщава за ранени и арестувани.", "date": "2018.07.27", "title": "Хиляди поляци на протест срещу съдебната реформа"}
{"url": "https://www.bgonair.bg/world/2018-07-27/pozhar-blogika-vlakovete-v-parizh-za-shtastie-nyama-postradali", "text": "Пожар в електрически трансформатор предизвика хаос в железопътния трафик в Париж и спря всички влакове, тръгващи от и за една от ключовите гари – \"Монпарнас\". Близо 2 500 души бяха евакуирани. Няма пострадали. 26 хиляди домакинства в околните квартали останаха без ток. Причината за пожара не е ясна, но се предполага, че за инцидента са допринесли и изключително високите температури - близо 39 градуса!  Затова и служители на железниците раздават бутилки с вода на стотиците пътници, останали без транспорт.", "date": "2018.07.27", "title": "Пожар блогика влаковете в Париж, за щастие няма пострадали"}
{"url": "https://www.bgonair.bg/direktno/2018-07-27/ot-reshenieto-na-ks-za-istanbulskata-konventsiya-zagubiha-vsichki", "text": "\r\n България, като страна в ЕС, даде неправилно послание по отношение отстояваена на демократични устои, каза преподавателят по право в СУ \"Св. Кл. Охридски\" Христо Христев. Коментарът му бе повод решението на КС по текстовете в Истанбулската конвенция. очаквах решение в този смисъл. То е логически и юридически неиздържано, посочи още Христев. И припомни, че у нас все още няма официален предов на международния докуемент. Диляна Маркова от Асоциация Анимус е категорична, че решението е на КС е загуба и за държавата и за обещството. Никъде в Конвенцията не се говори за Джендър идеология. Най-много загубиха жертиет на насиле, категорична е Маркова. В предаването разкзаваме и за новопостроената църква в Бяла.", "date": "2018.07.27", "title": "От решението на КС за Истанбулската конвенция загубиха всички"}
{"url": "https://www.bgonair.bg/denqt-on-air/2018-07-27/istanbulskata-konventsiya-protivorechi-s-konstitutsiyata-ks-vze-pravilnoto-reshenie-smyatat-yuristi", "text": "\r\n Истанбулската конвенция противоречи на Конституцията. Това реши Конституционният съд днес. Решението е взето с 8 срещу 4 гласа, четирима съдии са подписали с особено мнение. \"След като бе поставена пред обществото, Истанбулската конвенция бе отхвърлена и от хората лъхаше неразбиране към текстовете. Дискусията беше голяма, но ето, че накрая КС реши, че документът противоречи на Конституцията. Самата конвенция просто не е в синхрон с българската култура, разбиране и ценности. Дори БПЦ излезе с изявление\", уточни зам.-председателят на Народното събрание Явор Нотев в студиото на \" \". По думите му днес КС е направил нещо добро, а решението не подлежи на преразглеждане и изменение в неговите последици. \"Опитите да се обяснят неприемливите текстове в конвенцията с грешка в превода не минаха. Говореше се, че тази грешка за социалния пол ще бъде променена, но това така и не се случи. Всъщност българското законодателство защитава жените и ги предпазва от насилие\", категоричен е юристът. Според него нищо не пречи сегашното българско законодателство, което защитава жените от насилие, да бъде усъвършенствано и да бъдат добавени определени текстове. Бившият конституционен съдия и юрист проф. Пламен Киров коментира, че съдиите в КС не са се поддали на емоция или натиск от ЕС и са взели решението си според текстовете в Конституцията. \"Конвенцията съдържа текстове, които противоречат на българския основен закон. Да, конвенцията е подписана от България, но за да влезе в сила, трябва да бъде ратифицирана. В този случай това не може да стане\", твърди юристът пред  . Проф. Киров е сигурен, че ако Истанбулската конвенция е била по-гъвкава и с опция да се променят дадени текстове, то е имало голяма възможност документът да бъде приет и у нас. \"Ако приемем конвенцията, биха се вкарали в сила текстове, които си противоречат с Конституцията. В КС работят едни от най-добрите юристи в България. Интересно е да се отбележи, че всички жени в КС са гласували \"за\" днешното решение, което значи много\", допълни още бившият съдия.", "date": "2018.07.27", "title": "Истанбулската конвенция противоречи с Конституцията! КС взе правилното решение, смятат юристи"}
{"url": "https://www.bgonair.bg/world/2018-07-27/gartsiya-pozharite-v-atina-sa-umishleni", "text": "\r\n Гърция разполага със \"сериозни улики\", че пожарите около Атина са причинени умишлено. Това заяви на пресконференция късно снощи гръцкият министър на гражданската защита Никос Тоскас. Според спътникови снимки в кратък интервал от време са избухнали 13 пожара край едно от шосетата, водещи западно от столицата Атина. Министърът не разкри повече подробности, за да не пречи на разследването. Освен с улики, сочещи злонамерени действия, разследващите разполагат и със свидетелски показания, съобщават гръцки медии.  Вчера гръцкият министър на отбраната заяви, че незаконното строителство на къщи сред гората е сред причините за големия брой загинали. Към момента потвърдените жертви са 83. Около 60 от пострадалите все още са в болница, като състоянието на 11 от тях е критично.  Към момента 25 души се водят за изчезнали. Най-смъртоносните пожари в следвоенната история на Европа бяха последвани от тежки наводнения. Улиците на Атина се превърнаха в реки след поройните дъждове от вчера. Местните хора обвиниха за новата трагедия непочистените канали и запушените шахти.", "date": "2018.07.27", "title": "Гърция: Пожарите в Атина са умишлени!"}
{"url": "https://www.bgonair.bg/world/2018-07-27/izdirvat-brutalen-taksimetrov-shofyor-v-london", "text": "\r\n Полицията в Лондон издирва таксиметров шофьор, който беше заснет да изхвърля изпаднал в безсъзнание мъж на централна улица в британската столица.  На видео от пътна камера се вижда как шофьорът буквално извлича за краката пътника, който си удря главата в паважа. Мъжът е открит от патрулиращ полицай 15 минути след това.  На кадрите се вижда още, че докато случайни минувачи помагат на пострадалия, таксиджията се връща, паркира наблизо и дори разменя няколко думи с полицая.", "date": "2018.07.27", "title": "Издирват брутален таксиметров шофьор в Лондон"}
{"url": "https://www.bgonair.bg/world/2018-07-27/ogromen-gorski-pozhar-bushuva-i-v-germanskata-provintsiya-brandenburg", "text": "Над 400 огнеборци се борят с огромния горски пожар, бушуващ в германската провинция Бранденбург.  Към момента са изпепелени над 90 хектара борови гори край Потсдам.  Жителите на града са предупредени да се подготвят за евакуация, тъй като стихията е опасно близо до града и се разраства.", "date": "2018.07.27", "title": "Огромен горски пожар бушува и в германската провинция Бранденбург"}
{"url": "https://www.bgonair.bg/world/2018-07-27/pravitelstvoto-v-polsha-shte-izbira-predsedatelya-na-varhovniya-sad-gramnaha-protesti", "text": "Вълна на недоволство заля Варшава. Хиляди поляци излязоха на протест по улиците, след като президентът Анджей Дуда подписа спорната съдебна реформа.  С новото законодателство, срещу което остро се изказа не само опозицията, но и ЕС, на практика се позволява на правителството да избере следващия председател на Върховния съд.  Противниците на реформата заявиха, че това е погазване на демокрацията и независимостта на съда. Със запалени свещи демонстрантите скандираха обидни лозунги срещу държавния глава под прозорците на президентската резиденция.  На места се стигна и до сблъсъци, като полицията използва сълзотворен газ, за да разпръсне тълпата.", "date": "2018.07.27", "title": "Правителството в Полша ще избира председателя на Върховния съд - гръмнаха протести!"}
{"url": "https://www.bgonair.bg/bulgaria/2018-07-27/gdbop-alarmira-kiberprestapnitsi-iznudvat-chrez-imeyli-na-angliyski", "text": "ГДБОП предупреждава за нова спам кампания в Интернет. Регистрирани са множество сигнали от потребители за получени имейли на английски. В тях се иска заплащането с биткойни на сума, възлизаща на около 3000 долара.  В имейлите се твърди, че киберпрестъпниците са компрометирали компютърната конфигурация и знаят парола, ползвана от потребителя. В мейла се твърди още, че престъпниците притежават позорящи видеоматериали, които заплашват да разпратят до всички контакти на жертвата.  Експертите съветват потребителите да не отварят съмнителни съобщения и да не извършват плащания за подобни откупи.", "date": "2018.07.27", "title": "ГДБОП алармира: Киберпрестъпници изнудват чрез имейли на английски"}
{"url": "https://www.bgonair.bg/bulgaria/2018-07-27/dva-protesta-izprashtat-deputatite-v-zasluzhena-pochivka", "text": "Национално представителни организации на хора с увреждания, сред тях от Съюза на слепите и родителите на деца с епилепсия, организират протест пред парламента днес.  Те искат реформа за всички, а не само за протестиращите майки от палатковия лагер. Майките на деца с увреждания също организират форма на протест днес.  Те ще изпратят депутатите в \"заслужена почивка\" с пояси, детски играчки и други забавления за плажа.", "date": "2018.07.27", "title": "Два протеста изпращат депутатите в \"заслужена почивка\""}
{"url": "https://www.bgonair.bg/bulgaria/2018-07-27/v-tetevan-v-sila-e-bedstvenoto-polozhenie-prodalzhavat-da-se-aktivizirat-svlachishta", "text": "Все още е в сила бедственото положение обявено за района на Тетевен. Продължават да се активизират свлачища, но затворени пътища няма.  В село Градежница екипи с тежки машини се опитват да укрепят коритото на реката. Възстановено е и водоподаването в района.  Вече има ток във всички населени места. На няколко места в Градежница където имаше вода на улици вече са направени прегради с временни диги.  Обещаният временен мост в село Глогово, ще бъде монтиран днес. Той е нужен, тъй като три махали с около 300 души са без достъп. Временният мост е осигурен от Министерството на отбраната.", "date": "2018.07.27", "title": "В Тетевен: В сила е бедственото положение, продължават да се активизират свлачища"}
{"url": "https://www.bgonair.bg/bulgaria/2018-07-27/v-posledniya-den-predi-vakantsiyata-deputatite-obsazhdat-zakona-za-opazvane-na-okolnata-sreda", "text": "В последния ден преди лятната си ваканция депутатите ще обсъдят на първо четене промените в Закона за опазването на околната среда, с които се предлага обединена процедура за екоразрешителни при инвестиции.  В рамките на парламентарния контрол вицепремиерът Валери Симеонов ще отговаря на въпрос на председателя на парламентарната група и лидер на партия \"Атака\" Волен Сидеров относно концесиите за злато на територията на страната.  Новата пленарна сесия на парламента след лятната ваканция ще започне с извънредно заседание на 4 септември.", "date": "2018.07.27", "title": "Предваканционно: Депутатите обсъждат Закона за опазване на околната среда"}
{"url": "https://www.bgonair.bg/sutreshen-blok/2018-07-27/v-imeto-na-dobrotata-izdigat-monument-na-dyado-dobri", "text": "\r\n Помните ли дядо Добри? Онзи белокос аскет и странник, даряващ добрина и средства в името на вярата. Месеци след кончината на \"Светеца от Байлово\" сдружение \"Азбукари\" и съмишленици започнаха инициатива за събиране на средства в посока изграждане на паметник. \"Паметникът ще бъде посветен на добротата в България, а негов събирателен образ ще бъде дядо Добри. Планираме монументът да бъде около храм-паметника \"Св. Александър Невски\". Разчитаме на подкрепа от СО и Светия синод\", обясни Цветомир Николов от сдружение \"Азбукари\".  Гостът поясни, че идеята на инициативата им е да увлекат младите и децата по добродетелите на дядо Добри.  \"Предстои да се одобри проектът от Министерство на културата. Ние не искаме да правим просто паметник на дядо Добри. Ние искаме да издигнем монумент на добротата, чиито символ да бъде дядо Добри. Без проява на излишно его и шум\", допълни Николов в \"България сутрин\". Репортерът на Bulgaria ON AIR Михаела Карабельова се срещна с отец Серафим от Кремиковския манастир, където са започнали да събират истории за чудесата и добрините, които \"Светецът от Байлово\" е извършил.  \"Не събираме само чудеса, а и различни случки и преживявания на други хора с него. Засега имаме съвсем малко истории. Има две стихотворения за дядо Добри. Той показа правилния за българите път с живота си. Той посочи спасението. Трябва да възприемем това, което той казваше и учеше\", отбеляза отец Серафим. Божият служител подчерта, че не бива да си спомняме дядо Добри само в един ден от годината, тъй като е по-важно да станем чудо като променим себе си, а не да търсим чудото.  Желаещите да дарят за инициативата на \"Азбукари\" могат да го направят на интернет платформата   или чрез превод по банковата им сметка:  \r\n ", "date": "2018.07.27", "title": "В името на добротата: Издигат монумент на дядо Добри!"}
{"url": "https://www.bgonair.bg/sutreshen-blok/2018-07-27/shokirashto-nasilie-sred-uchenitsi-kakvi-sa-prichinite-doveli-do-mladezhkata-agresiya", "text": "\r\n 16-годишен тийнейджър беше намушкан с нож от 15-годишно момче. Тежкият инцидент станал заради публикация в интернет.  Състоянието на прободения младеж е много тежко заради прободните рани в областта на врата, корема и ръцете. По-късно се разпространява видео в интернет, в което 15-годишният нападател разказва за случилото се, потвърждавайки действията си.  За причините, довели до шокиращата агресия сред учениците, в студиото на Bulgaria ON AIR говориха психологът Христо Монов и  бившият главен секретар на МВР проф. Николай Радулов. \"Разрушаването на системата за сигурност показва, че се разрушава и ценностната система на хората в такава несигурна среда. Това показва, че оттук нататък ще живеем в общество, в което начинът на разрешаване на конфликтите ще е ръгане с нож\", песимистичен бе психологът Христо Монов. Проф. Николай Радулов обобщи свое наблюдение, че още в училищата носенето на нож \"повдига авторитета на учениците\".  \"Такива оръжия се продават свободно в магазините за оръжия и са общодостъпни. Вероятно е учителите да виждат, но учениците не се и крият, а учителите вече не смеят да направят забележка. Границата между доброто и злото е размита при младите, те дори биха влезли във физическо стълкновение с учителя\", каза още Николай Радулов в \"България сутрин\". Според Христо Монов е нямало да се стигне до там, ако предварително е било работено с нападателя.  \"Тази проява не е просто \"късосъединителна\" реакция. Явно дълго време е живял в обстановка, в която е бил жертва на това, че е дете от смесен брак\", заяви той. Специалистът акцентира на липсата на обществени структури, с които да се \"хващат\" такива деца и добави, че ако отсега се етикетира като престъпник, ще бъде лишен от възможността да се поправи. \"Голяма част от родителите избягват да пускат децата си да играят на улицата, тя е опасно място. За съжаление децата не четат. Играят на компютърни игри, гледат YouTube, а повечето филми са свързани с агресия. Повечето игри също са от военен тип и те претръпват - считат, че да нанесеш щета на някого е нормално\", каза Николай Радулов и добави, че е нужен нов подход и структури, както и промени на системата за ранно разкриване на престъпленията.", "date": "2018.07.27", "title": "Шокиращо насилие сред ученици: Какви са причините, довели до младежката агресия?"}
{"url": "https://www.bgonair.bg/lyubopitno/2018-07-27/dve-interesni-i-redki-astronomicheski-sabitiya-ni-ochakvat-tazi-nosht", "text": "\r\n Две интересни и редки астрономически събития ни очакват тази нощ - най-дългото пълно лунно затъмнение за века и Марс в опозиция - планетата се приближава максимално до Земята. Явлението е наречено още \"Велико противостояние\". От астрономическа и астрологическа гледна точка, в студиото на Bulgaria ON AIR, темата коментираха астрономът Георги Латев и астрологът Силва Дончева. \"Едно лунно затъмнение винаги е съпътствано и със слънчево такова, а ефектите се наблюдават върху човешкото поведение още от 13 юли. Марс и Луната са във съвпадение, а Меркурий е ретрограден. Това са уроци, ще ни тестват как общуваме един с друг, а ако сме лениви, отпуснати и неорганизирани, периодът е опасен до 11 август\", посъветва астрологът Силва Дончева в \"България сутрин\". Тя добави още, че продължаващите скандали и протести са следствие от планетарната подредба.  \"Стихията на Марс е огън и това, което наблюдавахме в Гърция е неговия израз в най-висока степен. Всеки трябва да внимава в комуникацията - първо да мисли, после да стреля\", предупреди астроложката. Според астрономът Георги Латев, обаче, това не е необичайно събитие. Той съобщи, че явлението ще се случи в 23:23 ч. българско време, като всяка година има по две лунни и две слънчеви затъмнения, редуващи се през две седмици.  Малък наклон, около който Земята обикаля Слънцето позволява наблюдаването на това астрономическо явление, а на 7 август 2037 г. ще има друго подобно затъмнение. \"Час по-късно луната ще бъде най-дълбоко в земната сянка. Съветваме хората да гледат, ако са открили ясен хоризонт. Явлението не изисква наблюдения със специална апаратура. То може да бъде като индикатор за това колко е чиста атмосферата\", каза още Латев.  Специалистът обясни още, че от 2003 г. насам противостоянието на Марс спрямо Земята се случва в същата конфигурация. Очаква се той да бъде ярък и окрасен в червено. Силва Дончева предупреди, че родените под знака на Водолей, Лъв и Скорпион трябва да бъдат внимателни, тъй като били най-уязвими. Латев добави, че не се очакват нови затъмнения до края на годината, но ще има метеорен поток, който може да бъде наблюдаван на тъмно място, а по време на затъмнението ще бъдат видими 4 планети.  Лунното затъмнение ще продължи около 100 минути. Пълната му фаза ще приключи 15 минути след полунощ, като Луната ще бъде в червеникав цвят (откъдето и името Кървава луна).  Лунното затъмнение ще е най-дългото за XXI век. Другото явление е свързано с подреждането на Слънцето, Земята и Марс в една линия, а конфигурацията се нарича опозиция или противостоене.  Тогава Марс е най-близо до нашата планета и се вижда цяла нощ.  ", "date": "2018.07.27", "title": "Две редки астрономически събития ни очакват тази нощ - как ще ни повлияят?"}
{"url": "https://www.bgonair.bg/bulgaria/2018-07-27/priemame-li-istanbulskata-konventsiya-konstitutsionniyat-sad-reshava", "text": "Очаква се официалното решение на Конституционния съд за Истанбулската конвенция.  Източници от магистратурата твърдят, че 8 от съдиите ще са против приемането ѝ и ще изтъкнат, че в нея има текстове, които противоречат на основния закон.  Най-сериозният мотив в решението на конституционните съдии е, че Конвенцията съдържа неясни термини. При ратификацията ѝ пък тя би имала сила над националното законодателство, което е в разрез с принципите на правовата държава.  В началото на годината в София се проведоха протести \"за\" и \"против\" приемането на Истанбулската конвенция.", "date": "2018.07.27", "title": "Приемаме ли Истанбулската конвенция? Конституционният съд решава…"}
{"url": "https://www.bgonair.bg/sutreshen-blok/2018-07-27/deputatite-izlizat-v-lyatna-vakantsiya-a-kakvo-svarshiha", "text": "\r\n Последен работен ден в парламента преди лятната ваканция на депутатите. На финалната права те сътвориха истински екшън с медийни престрелки, заплахи за смяна на вицепремиера Валери Симеонов и съд, а ден по-късно словесните стрели между патриотите станаха физически. PR експертът Соня Момчилова каза пред Bulgaria ON AIR, че отново наблюдаваме пиеса, на която сменят само афиша. По думите ѝ всичко в държавата ни преминава под знака на агресията и сме свидетели на лошо поднесен спектакъл. \"Хората, които определят дневния ни ред, са едни хиперактивни деца, които творят глупост след глупост и нанасят прободни рани\", отбеляза тя и добави, че като че ли единствената цел е държавата да бъде обезлюдена. \"Факт е, че опозицията се държи добре. Твърде интелигентна е на фона на това, което ни предлагат управляващите. Засипвайки ни с абсурди, които трудно съумяваме да осмислим, няма как да стигнем до важните изводи. От опозицията може би трябваше да са още по-агресивни\", каза още Соня Момчилова. Политологът Димитър Димитров посочи, че рецептата е елементарна - хляб и зрелище. В \"България сутрин\" той припомни някои от най-фрапиращите криминални случаи от началото на година, но отчете, че икономиката ни върви достатъчно добре, а европредседателството е измъкнало ГЕРБ от медийното меле.  По негово мнение неразбирателството в \"Обединени патриоти\" още не е стигнало крайното оповестяване на спора.  \"Валери Симеонов прави опити да стане по-самостоятелен. Това среща гневна реакция на Сидеров. Има и голям залог - въпросният договор за следприватизационен контрол\", коментира Димитров. Пред репортер на Bulgaria ON AIR в НС депутатът от ГЕРБ Александър Иванов отъждестви парламентарния сезон като успешен, тъй като по думите му са приети важни законодателни промени, които той изброи.  \"Неимоверно има наболели проблеми\", призна той и посочи, че има нужда от реформа в законодателството, засягащо хората с увреждания. Иванов изрази оптимизма си, че проблемът ще бъде решен през новия сезон. Народният представител от БСП Станислав Владимиров отвърна, че явно предваканционно управляващите са сложили розовите очила.  \"Българското общество няма как да е доволно от продукта, който предостави в тази сесия Народното събрание. Дебатът винаги се принизяваше до махленски свади. България се намира в демографска катастрофа, но управляващите подминават тези големи опасности\", заяви той и добави проблемите в здравеопазването и образованието. Проф. Станислав Станилов от \"Атака\" отбеляза, че вчерашният инцидент в стята на патриотите е бил просто изстъпление на Валентин Касабов. Той обаче не очаква Касабов да напусне коалицията на \"Обединените патриоти\". \"Вальо се е разгневил и е бутнал Волен, което е недопустимо. Това е общо взето конфликтът. Грозно е, но се случва. Всичко произлиза оттам, че Валери Симеонов е чорбаджия\", каза още той и добави, че не очаква вицепремиерът да се извини.  ", "date": "2018.07.27", "title": "Депутатите излизат в лятна ваканция. А какво свършиха?"}
{"url": "https://www.bgonair.bg/bulgaria/2018-07-27/parlamentat-reshi-predvakantsionno-istambulskata-konventsiya-protivorechi-na-konstitutsiyata", "text": "\r\n Истанбулската конвенция противоречи на българската конституция. Това реши Конституционният съд. Решението е взето с 8 срещу 4 гласа, четирима съдии са подписали с особено мнение. Това са Филип Димитров, бившият омбудсман Константин Пенчев, Румен Ненков и Георги Ангелов.  Сред мотивите се посочва, че конвенцията размива границите между двата пола и това прави борбата с домашното насилие още по-трудна.  Реакциите в парламента: БСП, ВМРО и \"Атака\" декларираха задоволство, ГЕРБ, които сезираха конституционните съдии, бяха категорични - длъжни са да се съобразят с решението. Днес е и последно заседание на Народното събрание преди лятната ваканция на депутатите. Обстановката бе значително по-спокойна след вчерашния напрегнат ден в парламента. В Народното събрание присъстваха и лидерът на \"Атака\" Волен Сидеров и вицепремиерът Валери Симеонов, между които имаше пререкания относно концесиите на злато в страната ни. Симеонов каза, че е доволен от развитието на нещата и приветства решението на парламента.  Следващото заседание на Народното събрание ще бъде през септември.", "date": "2018.07.27", "title": "КС реши: Истанбулската конвенция противоречи на Конституцията!"}
