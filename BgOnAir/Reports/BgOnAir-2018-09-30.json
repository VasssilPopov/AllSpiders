{"url": "https://www.bgonair.bg/world/2018-09-30/nay-malko-830-sa-zhertvite-na-trusovete-i-tsunamito-v-indoneziya", "text": "\r\n Най-малко 830 са жертвите на опустошителното земетресение и последвалото цунами на индонезийския остров Сулавеси. Все още мнозина са под отломките на рухналите сгради. В района продължава да има вторични трусове. Град Палу е сред най-засегнатите от мощното земетресение. В ход е мащабна спасителна операция. Това обаче е много трудна заради разрушените пътища. И все пак спасителите се надпреварват с времето, но шансовете да открият оцелели под руините намалява с всеки час.  Десетки хора са затрупани под отломките на хотел в град, който е бил ударен от високите 6 метра вълни. Прекъснати са електропроводи, нарушени са комуникациите. Президентът на страната е на посещение в региона. Властите призовават хората да не се връщат по домовете си. Само преди месец серия от силни земетресения разтърсиха остров Ломбок и причиниха смъртта на повече от 430 души.", "date": "2018.09.30", "title": "Най-малко 830 са жертвите на трусовете и цунамито в Индонезия!"}
{"url": "https://www.bgonair.bg/world/2018-09-30/seksualno-posegatelstvo-masazhist-s-zhalba-v-sada-sreshtu-kevin-speysi", "text": "Още един мъж е внесъл в американски съд жалба срещу актьора Кевин Спейси за сексуално посегателство. Мъжът, който е масажист по професия, обвинява Спейси в сексуално посегателство по време на масаж в дома на актьора в Малибу през 2016 година.  Във внесения иск по-конкретно става дума за \"обидни действия\" и \"умишлено причинени емоционални страдания\". Скандалът около Спейси избухна миналата година, след като актьорът Антъни Рап пръв го обвини в сексуално посегателство през 1986 година, когато Рап е бил на 14.  59-годишният Кевин Спейси е двукратен носител на наградата \"Оскар\". През 1996 г. спечели приза за актьор в категорията поддържаща роля за \"Обичайните заподозрени\", а през 2000 г. - отличието за най-добър актьор за \"Американски прелести\". Той е известен и с участието си в сериала \"Къща от карти\".", "date": "2018.09.30", "title": "Сексуално посегателство: Масажист с жалба в съда срещу Кевин Спейси"}
{"url": "https://www.bgonair.bg/world/2018-09-30/vtori-den-gartsiya-ostava-v-kapana-na-loshoto-vreme", "text": "Гърция втори ден е в капана на лошото време. Общо 3/4 от територията на южната ни съседка са засегнати от урагана.  Повечето острови в Егейско море са откъснати от света вече не само по море, но и по въздух. Има множество паднали дървета, пострадали сгради и автомобили заради силния вятър.  Регистрирани са ветрове със скорост до 90 километра в час. Щетите се оценяват на най-малко 10 хиляди евро.", "date": "2018.09.30", "title": "Втори ден Гърция остава в капана на лошото време"}
{"url": "https://www.bgonair.bg/world/2018-09-30/tayfunat-trami-prodalzhava-da-terorizira-yaponiya", "text": "Най-малко 45 души са пострадали при преминаването на тайфуна \"Трами\" през Япония. Очаква се днес той да достигне главните острови и сериозно да влоши времето в цялата страна.  В събота стихията удари остров Окинава, а стотици хора бяха евакиурани. Поривите на вятъра на места достигнаха над 200 километра в час. Над 120 хиляди жилища останаха без ток.  Движението на високоскоростните влакове бе спряно в западната част на страната и близо хиляда полета бяха анулирани заради затварянето на летище \"Кансай\" край Осака.  Това е най-мощното подобно бедствие, ударило страната за последните 25 години.", "date": "2018.09.30", "title": "Тайфунът \"Трами\" продължава да тероризира Япония"}
{"url": "https://www.bgonair.bg/world/2018-09-30/zaginali-i-raneni-balgari-pri-katastrofa-v-italiya", "text": "Тежка катастрофа със загинали и ранени българи в Италия. Инцидентът е станал в ранните часове на днешния ден близо до град Козенца.  Два автомобила са се ударили челно. В едната кола са пътували петима българи, a в другата четирима италианци. Загиналите са двама български граждани, а други трима са ранени и откарани в болница.  Самоличността на загиналите все още не е установена, тъй като са пътували без документи за самоличност.", "date": "2018.09.30", "title": "Загинали и ранени българи при катастрофа в Италия"}
{"url": "https://www.bgonair.bg/world/2018-09-30/vnushitelno-izrigvane-na-vulkana-popokatepetal-v-meksiko", "text": "\r\n Вулканът Попокатепетъл в южната част на Мексико изригна, изпращайки дим и пепел на над три километра в небето.  Въпреки че няма опасност за населението, мексиканските власти предупреждават хората да покриват носа и устата си, когато излизат навън и да ограничат физическите дейности.  Вулканът е разположен на около 60 километра югоизточно от град Мексико. Той е и един от най-активните вулкани в страната. Най-мощното му изригване бе през 2000 година, когато хиляди души бяха евакуирани.", "date": "2018.09.30", "title": "Внушително изригване на вулкана Попокатепетъл в Мексико"}
{"url": "https://www.bgonair.bg/world/2018-09-30/boykot-i-proval-na-referenduma-za-smyana-na-imeto-na-makedoniya", "text": "\r\n Бойкот и провал на ключовия референдум за смяна на името на Македония. Гражданите трябваше да отговорят със \"за\" или \"против\" на въпроса: \"Подкрепяте ли членство в Европейския съюз и НАТО с приемане на Договора между Република Македония и Република Гърция?\" Вотът премина при ниска избирателна активност - половин час преди края на изборния ден 34,09 % от имащите право на глас отидоха до урните. А ако процентът остане под 50 допитването ще се смята за невалидно. За да бъде валиден референдумът трябваше да гласуват поне около 903 хиляди души. Привърженици на движението \"Бойкотирам\" се събраха пред сградата на парламента за да празнуват. ", "date": "2018.09.30", "title": "Бойкот и провал на референдума за смяна на името на Македония!"}
{"url": "https://www.bgonair.bg/bulgaria/2018-09-30/tir-pomete-i-ubi-62-godishen-mazh-v-selo-probuda", "text": "62-годишен мъж почина на място, след като е бил блъснат от ТИР. Инцидентът е станал в търговищкото село Пробуда, на главния път София - Варна.  Снощи малко след 21 ч. мъжът е пресичал пътното платно, за да отиде до местния магазин. Според хора, станали свидетели на катастрофата, починалият мъж е бил в нетрезво състояние.  По случая е образувано досъдебно производство.", "date": "2018.09.30", "title": "ТИР помете и уби 62-годишен мъж в село Пробуда"}
{"url": "https://www.bgonair.bg/bulgaria/2018-09-30/babh-otchete-sezonat-po-chernomorieto-mina-bez-masov-hranitelen-intsident", "text": "Туристическият сезон по българското Черноморие завърши без нито един масов хранителен инцидент, отчетоха от Българската агенция по безопасност на храните (БАБХ), цитирани от  .  От агенцията допълниха, че през лятото са извършили 4552 извънредни проверки извън текущия официален контрол. За установените нарушения са издадени 463 предписания и са връчени 82 акта за административни нарушения.  За унищожаване са насочени 655 килограма храни от животински произход с изтекъл срок на годност, без етикетировка и без маркировка, 33 килограма храни от неживотински произход с изтекъл срок на годност, 12 килограма живи миди без етикет и документи за произход и 71 килограма готова за консумация кулинарна продукция, поради липса на документи за произход и срок на годност.  Временно е спряна дейността на шест обекта, отчитат от БАБХ.", "date": "2018.09.30", "title": "БАБХ отчете: Сезонът по морето - без масов хранителен инцидент"}
{"url": "https://www.bgonair.bg/bulgaria/2018-09-30/kriza-v-kravodaryavaneto-zaradi-zastaryavashtoto-ni-naselenie", "text": "\r\n Криза в безвъзмездното кръводаряване. Причината е застаряващото население у нас. Кръводарителите са обикновено млади хора, без съпътстващи заболявания, но техният брой в последните години намалява.  При последната акция в Русе, организирана от Българския червен кръст, отзовалите се млади хора са били единици. За съжаление все по-малко са младите хора, които по свое желание даряват кръв. За да насърчат кръводаряването сред младите, от Червения кръст в Русе организират изнесени акции на различни места в града. А от БЧК настояват за законови промени, сред които данъчни облекчения и допълнителен отпуск за кръводарителите.", "date": "2018.09.30", "title": "Криза в кръводаряването заради застаряващото ни население"}
{"url": "https://www.bgonair.bg/bulgaria/2018-09-30/nad-100-proizvoditeli-uchastvat-vav-festa-na-fermerskite-pazari", "text": "\r\n В София над 100 малки производители от цялата страна взимат участие в петия Фест на фермерските пазари.  Посетителите ще имат възможност да опитат и закупят сезонни плодове и зеленчуци, млечни и месни продукти, мед и пчелни продукти, хляб и печива с квас, конфитюри, чайове и сиропи.  В обособена зона ще се представят и производители на натурална козметика, бижута и аксесоари, сувенири и предмети за бита. Освен чиста храна, в парка \"Заимов\" ще има и съпътстваща програма с работилници за малки и големи, както кулинарна зона и коктейли с фермерски продукти.", "date": "2018.09.30", "title": "Над 100 производители участват във Феста на фермерските пазари"}
{"url": "https://www.bgonair.bg/bulgaria/2018-09-30/zhalt-kod-za-silen-vyatar-i-obilni-dazhdove-v-11-oblasti-na-stranata", "text": "Циклонът \"Ксенофон\" се отправя към България. В югоизточната половина от страната се очаква силен вятър и валежи от дъжд, значителни в централните и източните части на Южна България. Именно тази част на България попада в периферията на бурята \"Ксенофон\". Жълт код за силен вятър и обилни валежи е обявен за 11 области в страната, сочи справка в сайта на Националния институт по метеорология и хидрология (НИМХ).  Предупреждението за силни валежи е обявено за областите Пазарджик, Пловдив, Стара Загора и Сливен. В областите Смолян, Кърджали, Ямбол и Бургас е в сила жълт код за обилни валежи и силен вятър. Очакваните количества валежи там са между 20 и 35 литра на квадратен метър, а в отделни райони валежите ще достигнат 50 л/кв.м. Жълт код за силен вятър е обявен в областите Варна и Добрич. А поривите на вятъра в морето ще достигат 18/20 метра в секунда. В сила е и предупреждение за силно вълнение на морето, което ще достигне 3-4 бала.", "date": "2018.09.30", "title": "Циклонът \"Ксенофон\" застигна България, жълт код за опасно време в 11 области"}
{"url": "https://www.bgonair.bg/bulgaria/2018-09-30/testvat-sirenite-za-ranno-preduprezhdenie-v-nyakolko-grada", "text": "В няколко града в страната в 13:00 часа в понеделник ще бъдат тествани сирените, информира МВР. Тестовете ще бъдат проведени в Бургас, Варна, Кърджали, Монтана, Пазарджик Плевен, Пловдив, Русе, Смолян, София, Враца, както и в населените места в 30-километровата зона около АЕЦ \"Козлодуй\". Ще бъдат излъчвани националните сигнали за тревога и край на тревогата. Сигналите ще бъдат съпътствани от гласова информация. Тренировката се извършва с цел проверка на техническото състояние на националната система за ранно предупреждение и оповестяване и за обучение на населението. Планирано е в тренировката да бъдат включени локални системи за оповестяване в Зоната за неотложни защитни мерки и в редица предприятия в страната.", "date": "2018.09.30", "title": "В понеделник тестват сирените за ранно предупреждение в няколко града"}
{"url": "https://www.bgonair.bg/world/2018-09-30/klyuchov-referendum-makedoniya-v-es-i-nato-ili-v-kriza", "text": "\r\n Ключов референдум в Македония за смяна на името на страната. Според социологическите проучвания допитването е без ясен резултат, тъй като мнозина организираха кампания за бойкот.  Рано тази сутрин премиерът Зоран Заев пусна своята бюлетина. Ако референдумът бъде успешен, това ще открие пътя на Македония към Европейския съюз и НАТО. Милион и 800 000 души имат право да упражнят правото си на глас на референдума. За да бъдат валидни резултатите, в него трябва да участват повече от половината.  Послания от фалшиви профили призовават за бойкот на вота или за спасяване на Македония от \"унищожение\". За бойкот призова и президентът Георге Иванов. Анализатори коментират, че ако резултатите са отрицателни или пък допитването се окаже невалидно, не е ясно каква ще бъде визията за бъдещето на Македония, тъй като страната няма план \"Б\". ", "date": "2018.09.30", "title": "Ключов референдум: Македония в ЕС и НАТО или в криза?"}
{"url": "https://www.bgonair.bg/economy/2018-09-30/mask-ostava-direktor-na-tesla-no-e-globen-s-20-mln-dolara", "text": "Основателят на Tesla Inc. Илон Мъск и Комисията по ценните книжа и борсите в САЩ постигнаха споразумение по отношение на заведеното през тази седмица дело, което позволява на Мъск да остане главен изпълнителен директор на дружеството, но го принуждава да напусне позицията на председател на Борда за поне три години.  Изненадващият обрат, обявен в събота от SEC, идва след като Мъск отхвърли в четвъртък предварително споразумение и изглежда се канеше да се бори с агенцията в съда. SEC твърдеше, че той е заблудил инвеститорите със съобщение в Twitter на 7 август, според което компанията е разполагала с финансиране, за да свали производителя на автомобили от борсата. Източник, запознат с неговото мислене, заяви в петък, че Мъск смятал, че може да спечели в съда срещу SEC. Мъск ще запази длъжността главен изпълнителен директор, но трябва да подаде оставка в рамките на 45 дни от позицията си на председател на Борда за три години, става ясно от изявление, публикувано в събота от регулатора. Той също ще трябва да плати глоба от 20 млн. долара и да назначи в Tesla двама нови независими директори. Tesla ще плати още 20 млн. долара. Сумата ще бъде разпределена на засегнати инвеститори по одобрен от съда процес. Освен това бордът на Tesla ще трябва да разработи механизъм за наблюдение на комуникацията на Мъск с инвеститорите. Четете още икономически новини в ", "date": "2018.09.30", "title": "Мъск остава директор на Tesla, но е глобен с 20 млн. долара"}
{"url": "https://www.bgonair.bg/world/2018-09-30/strelba-i-trima-ubiti-zaradi-spor-za-parkirane-v-italiya", "text": "Трима души бяха убити в Южна Италия при спор за място за паркиране, съобщават местни медии. 56-годишен жител на провинция Лече е бил арестуван от полицаи в събота вечер, след като застрелял трима от съседите си. Той е оправдал агресивния си акт с мотива, че убитите непрекъснато паркирали пред къщата му. Убитите са баща, дъщеря и леля. Още една жена е настанена в болница, пише \"Монитор\". Стрелецът е обвинен в умишлено убийство при утежняващи обстоятелства и незаконно притежаване на оръжия. При разпита той е признал вината си.", "date": "2018.09.30", "title": "Стрелба и трима убити заради спор за паркиране в Италия"}
{"url": "https://www.bgonair.bg/world/2018-09-30/hashim-tachi-edva-ne-razpali-voyna-mezhdu-kosovo-i-sarbiya", "text": "Разходка с лодка разбуни духовете между Сърбия и Косово. Първоначално се появиха информации, че косовски спецчасти са превзели язовира Газивода на границата между двете държави.  В отговор сръбският президент Александър Вучич разпореди пълна бойна готовност на сръбската армия. Оказа се, че засиленото полицейско присъствие в Северно Косово – район, населен предимно с етнически сърби, е било заради косовския президент Хашим Тачи.  Той решил да произнесе реч на същото място, където преди няколко седмици говори и сръбският му колега. В местните медии са появиха кадри на Тачи, обикалящ язовира с лодка.  Сръбски анализатори определиха случилото се като провокация, а Белград отправи протест до генералния секретар на НАТО. Части от язовира, който захранва с вода няколко града в Косово, се намират на сръбска територия, а Прищина и Белград все още спорят за контрола над водоема.", "date": "2018.09.30", "title": "Хашим Тачи едва не разпали война между Косово и Сърбия"}
{"url": "https://www.bgonair.bg/world/2018-09-30/bezhanets-ot-siriya-zagina-v-masov-boy-v-migrantski-lager-v-gartsiya", "text": "Сирийски емигрант на 31 години бе убит в събота при сбиване между сирийски и афганистански обитатели на мигрантски лагер в Гърция. Осем души са ранени и приети в болница след свадата в лагера \"Малакаса\", намиращ се на 50 км северно от Атина.  По първоначални данни е избухнал спор между двама бежанци, сириец и афганистанец, който е прераснал в масов бой между мигранти от двете страни, пише  .  \"Малакаса\" и още около 20 лагера от този тип бяха открити след масовото изселване от Близкия изток през 2015 и 2016 г.", "date": "2018.09.30", "title": "Бежанец от Сирия загина в масов бой в Гърция"}
