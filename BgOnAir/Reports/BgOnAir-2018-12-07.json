{"url": "https://www.bgonair.bg/bulgaria/2018-12-07/chetirima-balgari-prodalzhavat-kam-polufinalite-na-svetovnoto-parvenstvo-po-karate-kiokushin", "text": "Четирима бойци от националния отбор на Българската карате киокушин федерация стигнаха до полуфиналите на Световното първенство по бойното изкуство за младежи и девойки, което се провежда в Двореца на културата и спорта в морската столица Варна.  В категория за 12 и 13-годишни Ивон Тенева и Теодора Попова надделяха над опонентките си и ще се състезават за световни шампионски титли утре, когато ще се проведат полуфиналите и финалите на първенството. От младежите към финалните битки продължават Миглен Димитров (14/15 години) и Васил Димитров (16/17 години). Паралелно с полуфиналите и финалите на Световното първенство за младежи и девойки утре започват и състезанията на мъже, жени и ветераните от Европейското първенство. Битките на 8 декември ще започнат 9 часа, а в 17 часа се очаква да се проведе и церемонията по награждаването на новите световни шампиони по карате киокушин. Шестото открито световно първенство за младежи и девойки и Второто Европейско за мъже, жени и ветерани се организира от Световния киокушин съюз (KWU), а домакин е Българската карате киокушин федерация (БККФ).", "date": "2018.12.07", "title": "Четирима българи продължават към полуфиналите на Световното първенство по карате киокушин"}
{"url": "https://www.bgonair.bg/bulgaria/2018-12-07/otkriha-tyaloto-na-izcheznalata-reyndzharka-v-sopot", "text": "Тялото на 40-годишната военнослужеща Десислава Стоянова беше открито тази вечер в Сопот. Тя бе в неизвестност две седмици, а от сряда Военна полиция започна издирването ѝ.  В късния следобед в Мездра е задържан рейнджър от Сопот, с когото Стоянова се предполага, че имала интимни отношения.  При обиск в една от пристройките към дома му е открито тялото на жертвата.  По-рано през деня жандармерия и Криминална лаборатория бяха разположени пред дома на военнослужещата в Карлово.  Разследващите направиха оглед пред жилищния блок на жената, а до един от автомобилите на паркинга бяха открити следи от кръв.  Личният ѝ автомобил беше открит в карловската автоморга.  Причините за жестокото убийство се изясняват.", "date": "2018.12.07", "title": "Откриха тялото на изчезналата рейнджърка в Сопот"}
{"url": "https://www.bgonair.bg/bulgaria/2018-12-07/dvama-ostavat-v-aresta-sled-otkritite-nezakonni-orazhiya", "text": "Специализираният съд остави за постоянно в ареста двама души във връзка с открития преди дни незаконен арсенал.  Те са обвинени за участие в престъпен заговор за притежание и продажба на огнестрелни оръжия.  При специализирана акция в столичния квартал \"Редута\" и казанлъшко село Габарево преди няколко дни бяха конфискувани десетки автомати Калашников, пистолети, патрони и барут.  Впоследствие беше разпоредена и проверка в завод \"Арсенал\".", "date": "2018.12.07", "title": "Двама остават в ареста след откритите незаконни оръжия"}
{"url": "https://www.bgonair.bg/bulgaria/2018-12-07/pitsa-ili-dyuner-kakvo-yadat-detsata-dokato-sa-uchilishte", "text": "\r\n В павилионите на всяко шесто училище в страната се продават нездравословни храни, съобщи Българска Агенция за безопасност на храните. Проверка на екип на   показа, че в много училища липсват павилиони и децата са принудени да си купуват закуски от външни търговски обекти, а там контролът на храните е още по-труден.  Пица, хот дог, дюнер или нещо сладко. Такава е все още алтернатива за закуска край много училища у нас.  Любими за децата се оказват сладките неща, чипсовете и газираните напитки.  Над 300 са издадените предписания на търговци, за да се припомни какви трябва да бъдат храните, които предлагат. Има обаче и обекти, които предлагат на децата вкусна и здравословна храна.", "date": "2018.12.07", "title": "Пица или дюнер: Какво ядат децата докато са на училище?"}
{"url": "https://www.bgonair.bg/denqt-on-air/2018-12-07/ne-poveche-pari-a-nova-sistema-kategorichen-be-kalfin", "text": "\r\n Нови закони и повече пари за социални политики – ще се решат ли проблемите на хората? \"Добре е, че се отпускат тези пари, но следват нови недоволства. Системата трябва изцяло да се пренареди. Никой не е доволен от нея. Няма го чувството за справедливост. Впрочем, парите засега са обещания. Градим нови агенции. Вместо услуги, хората получават бюрокрация\", отбеляза бившият вицепремиер и социален министър Ивайло Калфин. Според него новите агенции няма да са по-ефективни. Вместо това сегашните агенции трябва да се укрепят и дигитализират. \"Самооценката на всеки е, че проблемите са тежки. Законите не трябва да се приемат под натиск, защото няма да работят. Ще има жестоки скандали и много обидени хора – за всеки неговият проблем е най-тежък. Системата трябва да се промени. Повечето пари ще създадат повече проблеми. Когато се прави реформа, трябва да се знае докъде ще се стигне. Майките на деца с увреждания са само част от всички хора с увреждания. Угоди им се. Техните семейства трябва да се социализират, но ние правим само нови агенции\", подчерта той в \"Денят ON AIR\".  По негови думи в бизнеса може да възникнат притеснения да наема хора с увреждания, тъй като ако иска да свие персонала си, не може да ги уволни лесно.  \"Фалшивите ТЕЛК-ове – цялата система на оценката на хората с увреждания трябва да се промени. Трябва да се възприеме методиката на Световната здравна организация. Така се дава персонален код. С него се определя трудоспособността на индивида. А не както е сега – какво не може да прави. Концепцията за нетрудоспособност трябва да отпадне\", заяви Калфин. ", "date": "2018.12.07", "title": "Не повече пари, а нова система, категоричен бе Калфин"}
{"url": "https://www.bgonair.bg/bulgaria/2018-12-07/radeva-otgovori-na-slavi-trifonov-s-pesen-vav-facebook", "text": "Десислава Радева в нова Facebook престрелка. В характерния си стил съпругата на президента публикува статус, придружен от песен в отговор на телевизионния водещ Слави Трифонов.  Преди няколко дни Трифонов обвини държавния глава, че докато е бил на срещата за климата в Полша съпругата му го е придружавала на разноски на данъкоплатците.  Радева погрешка беше акредитирана като заместник-ръководител на президентската делегация.  Навръх Никулден първата дама използва алегория със сготвените шарани и поздрави Трифонов и последователите си с песента \"Радиоактивен\".", "date": "2018.12.07", "title": "Радева отговори на Слави Трифонов с песен във Facebook"}
{"url": "https://www.bgonair.bg/denqt-on-air/2018-12-07/shte-izkara-li-pravitelstvoto-palniya-si-mandat-ochakvaniyata-sa-50-na-50", "text": "\r\n Повечето българи не одобряват начина, по който правителството се справя с управлението на страната. Това показват данните от проучване на \"Галъп Интернешънъл\". 32 на сто от попитаните поставят оценка \"среден\" на правителството, а 26 и 21% определят управлението като \"лошо\" и \"много лошо\". 19 на сто са на мнение, че правителството се справя добре или много добре.  Еднакви изглеждат дяловете на хората, които очакват предсрочно напускане на кабинета и онези, които прогнозират пълен мандат. 43% от анкетираните смятат, че правителството ще остане на власт до 2021 г., а 44 на сто прогнозират преждевременен край на мандата.  \"От гледна точка на социологията това не е никак лош резултат. Въпросът е дали правителството ще изкара пълен мандат\", коментира в студиото на  журналистът Евгени Петров. Според някои анкетирани правителството ще управлява до евроизборите, а малко по-малък процент от гласувалите залагат - до местните избори догодина.  Мнозинството от попитаните,70%, заявяват, че подкрепят протестите срещу управлението, срещу 27 на сто, които са срещу недоволството. 69% смятат, че протестите са спонтанни, 19 на сто вярват, че са платени, а 4% от хората ги определят като криминални. \"Тези резултати показват, че въпреки лошата оценка на управление, която дават, гражданите оставят решението за това дали ще има предсточни избори или не на самото правителство. Но си запазват правото след това да го накажат или възнаградят\", отбеляза политологът Георги Киряков пред  . По думите му това изследване сочи отношението на гражданите персонално към премиера Борисов и ГЕРБ и не се отнася до това дали те виждат друга алтернатива на управление на държавата.", "date": "2018.12.07", "title": "Ще изкара ли правителството пълния си мандат? Очакванията са 50 на 50"}
{"url": "https://www.bgonair.bg/economy/2018-12-07/ek-nasarchava-razrabotvaneto-i-izpolzvaneto-na-izkustveniya-intelekt", "text": "Европейската комисия (ЕК) представи изготвен съвместно с държавите членки на Европейския съюз (ЕС) координиран план, който насърчава разработването и използването на технологии с изкуствен интелект в Европа. \"Подобно на въвеждането на електричеството в миналото, изкуственият интелект променя света. Заедно с държавите членки ще предоставим по-големи инвестиции за неговото внедряване във всички сектори на икономиката, ще подкрепим развитието на необходимите умения и ще увеличим във възможно най-голяма степен наличието на данни\", заяви еврокомисарят по въпросите на цифровата икономика и общество Мария Габриел, цитирана от  . Координираният план за действие ще гарантира, че Европа използва предимствата на изкуствения интелект в полза на гражданите и предприятията, както и че се конкурира с другите играчи в световен мащаб, като същевременно се гарантират доверието и спазването на етичните принципи, допълни тя. В плана се предлагат съвместни действия за постигането на по-тясно и ефективно сътрудничество между държавите членки, Норвегия, Швейцария и комисията в четирите ключови области - увеличаване на инвестициите, осигуряване на достъп до повече данни, насърчаване на талантите и изграждане на доверие.", "date": "2018.12.07", "title": "ЕК насърчава разработването и използването на изкуствения интелект"}
{"url": "https://www.bgonair.bg/economy/2018-12-07/dopalnitelno-ogranichavat-dobiva-na-petrol-ot-stranite-proizvoditeli", "text": "По-голямо съкращение на добива на петрол от страните производители, отколкото беше предложението на Саудитска Арабия. Това решиха във Виена страните износителки на суровините, подкрепени от държавите, които не са членки на ОПЕК.  До ограничаването на добива се стигна след сериозния спад на цените на петрола през последните месеци. Само от октомври досега той е около 30%.", "date": "2018.12.07", "title": "Допълнително ограничават добива на петрол от страните производители"}
{"url": "https://www.bgonair.bg/economy/2018-12-07/63-ta-pozitsiya-za-letishte-sofiya-po-broy-preminali-patnitsi", "text": "Летище \"София\" се нарежда на 63-та позиция по брой преминали пътници през миналата година. Това показват данните на \"Евростат\" по повод днешния Ден на въздухоплаването.  В класацията участват 150 аеропорта на страни от Евросъюза. През миналата година през софийското летище са преминали около 6,5 млн. пътници, което е с 30% повече в сравнение с предходната 2016 г. Над 5 млн. от тези пътници са от страни на Европейския съюз.  Освен това страната ни е сред първите 5, които са регистрирали процентно най-голямо увеличение на броя пътници. Лондонското летище \"Хийтроу\" е безспорен лидер в класацията с близо 78 млн. превозени пасажери.", "date": "2018.12.07", "title": "63-та позиция за летище \"София\" по брой преминали пътници"}
{"url": "https://www.bgonair.bg/world/2018-12-07/shest-politsai-sa-raneni-sled-sblasatsi-s-demonstranti-v-katalunskiya-grad-zhirona", "text": "Сблъсъци между демонстранти и полиция в каталунския град Жирона. Шестима полицаи бяха ранени, а няколко души бяха арестувани по време на протести по повод 40-ата годишнина на испанската конституция. Участниците в шествието се определиха като \"антифашисти\". Те свикаха протестите, за да попречат на демонстрация, подкрепена и от крайно дясната партия Вокс, целяща да отбележи годишнината на конституцията. Политическата формация постигна успех на изборите в Андалусия в неделя, където изненадващо спечели 12 места в регионалния парламент. Вокс е силно ангажирана с единството на Испания и е твърдо против стремежите за независимост в Каталуния.", "date": "2018.12.07", "title": "Шестима ранени полицаи след сблъсъци с демонстранти в Жирона"}
{"url": "https://www.bgonair.bg/bulgaria/2018-12-07/rabotnik-e-s-60-izgaryaniya-sled-intsident-v-mlekoprerabotvatelna-firma-v-haskovo", "text": "\r\n 42-годишен работник е с опасност за живота след тежки изгаряния в производствена база на млекопреработвателна фирма в Хасково.  Мъжът се залял с горещо мляко в един от цеховете на фирмата. От Инспекцията по труда веднага изпратили екип, който да провери на място какво се е случило.  Оказва се, че мъжът е бил сам в помещението по време на инцидента. Колегите му го чули едва когато извикал за помощ.  Спешно е откаран в хасковската болница, където първоначално е бил прегледан и транспортиран за лечение в Клиниката по изгаряния в Пловдив.  Оттам съобщиха, че той е с 60% изгаряния. Опериран е, но е все още в шоково състояние и с опасност за живота.", "date": "2018.12.07", "title": "Работник е с 60% изгаряния след инцидент в млекопреработвателна фирма в Хасково"}
{"url": "https://www.bgonair.bg/world/2018-12-07/sblasatsi-mezhdu-anarhisti-i-politsai-v-tsentara-na-atina", "text": "Сблъсъци в центъра на Атина. Полицията използва сълзотворен газ, шокови гранати и водни оръдия срещу анархисти, които отвърнаха с коктейли Молотов и камъни.  Безредиците избухнаха по време на шествие по повод десетата годишнина от убийството на 15-годишен младеж от полицай. Анархистите чупиха витрини на магазини по пътя си и палиха контейнери за смет.  Нанесени са щети на много паркирани автомобили. Заради сблъсъците централната част на Атина беше блокирана. Съобщава се за задържани участници в безредиците.", "date": "2018.12.07", "title": "Сблъсъци между анархисти и полицаи в центъра на Атина"}
{"url": "https://www.bgonair.bg/bulgaria/2018-12-07/galap-70-ot-balgarite-podkrepyat-protestite-sreshtu-upravlenieto", "text": "Повечето българи не одобряват начина, по който правителството се справя с управлението на страната. Това показват данните от проучване на \"Галъп Интернешънъл\".  32 на сто от попитаните поставят оценка \"среден\" на правителството, а 26 и 21% определят управлението като \"лошо\" и \"много лошо\".  19 на сто са на мнение, че правителството се справя добре или много добре.  Еднакви изглеждат дяловете на хората, които очакват предсрочно напускане на кабинета и онези, които прогнозират пълен мандат.  43% от анкетираните смятат, че правителството ще остане на власт до 2021 г., а 44 на сто прогнозират преждевременен край на мандата.  Според някои обаче то ще управлява до евроизборите, а малко по-малък процент от гласувалите залагат - до местните избори догодина.  Мнозинството от попитаните,70%, заявяват, че подкрепят протестите срещу управлението, срещу 27 на сто, които са срещу недоволството. 69% смятат, че протестите са спонтанни, 19 на сто вярват, че са платени, а 4% от хората ги определят като криминални.", "date": "2018.12.07", "title": "\"Галъп\": 70% от българите подкрепят протестите срещу управлението"}
{"url": "https://www.bgonair.bg/denqt-on-air/2018-12-07/v-osnovata-na-protestite-stoi-sotsialnoto-neravenstvo-v-obshtestvoto-smyata-ekspert", "text": "\r\n Украйна сложи край на Договора за дружба с Русия. Предложението дойде от президента Петро Порошенко, а мярката ще влезе в сила през април 2019 г.  \"Светът се намира в един преломен момент. Показателно за това са протестите, провеждащи се в различните части на Европа. Проблемът е, че в основата им всъщност стои неравенството между обществата, което все повече се увеличава\",  коментира в студиото на   експертът по международна сигурност Димитър Гърдев. За пример той даде демонстрациите във Франция, които първоначално започнаха заради цените на горивата, след това преминаха към акцизите и впоследствие се стигна до настояване за промяна на различни социални закони. \"Това трябва да бъде предпоставка европейските лидери да се замислят, тъй като причините за протестите са много по-дълбоки отколкото конкретните поводи\", отбеляза още Гърдев. По думите му парламентът в една държава трябва да изпълнява функцията на амортесьор межди политическата власт и недоволството на хората на улицата. Когато обаче той не работи, на обществото не му остава друг избор освен да излезе на протест. \"В основата на всичко стои един процес, започнал преди 10 години, а именно - световната финансова криза\", категоричен бе експертът пред  .", "date": "2018.12.07", "title": "В основата на протестите стои социалното неравенство в обществото, смята експерт"}
{"url": "https://www.bgonair.bg/world/2018-12-07/zatvaryat-ayfelovata-kula-zaradi-masov-protest-na-zhaltite-zhiletki", "text": "Айфеловата кула ще бъде затворена за посетители в събота заради планираните протести на \"жълтите жилетки\", които миналата седмица се превърнаха в истински погром.  Парите за билетите, закупени онлайн за посещение на символа на Париж на 8 декември, ще бъдат автоматично възстановени. Същевременно от префектурата на Париж отправиха призив магазините на \"Шанз-Елизе\" да бъдат затворени заради очаквани вандалски прояви.  Френският премиер Едуар Филип съобщи, че 89 000 служители на силите за сигурност ще бъдат разположени в цялата страна, като в Париж ще има 8000 служители на силите за сигурност и бронирана техника.  Подобно разполагане на полицейски сили се случва за пръв път от 2005 г., когато в парижки предградия избухнаха бунтове.", "date": "2018.12.07", "title": "Затварят Айфеловата кула заради масов протест на \"жълтите жилетки\""}
{"url": "https://www.bgonair.bg/world/2018-12-07/bombena-zaplaha-evakuiraha-tsentralata-na-cnn-i-spryaha-televiziyata", "text": "Бомбена заплаха срещу централата на CNN в Ню Йорк. Time Warner Center в Манхатън, където е разположена редакцията на телевизията, бе евакуирана. Излъчването на телевизията е било спряно.  Полицията съобщи, че след щателно претърсване, включително със специално обучени кучета, взривни устройства не са открити. Според служители на медията в редакцията на CNN e постъпил анонимен сигнал за поставени 5 бомби.  През октомври екипът на телевизията също бе евакуиран след открит подозрителен пакет в сградата. Новината за бомбената заплаха идва час, след като американският президент Доналд Тръмп за пореден път се изказа по темата \"фалшиви новини\" в профила си в Twitter.  В коментари под публикацията му в социалната мрежа потребители се питат дали между нея и случващото се в централата на CNN няма връзка.", "date": "2018.12.07", "title": "Бомбена заплаха: Евакуираха централата на CNN и спряха телевизията"}
{"url": "https://www.bgonair.bg/sutreshen-blok/2018-12-07/rabotim-ot-sutrin-do-vecher-i-obednyavame-koe-ne-e-nared-v-sistemata", "text": "\r\n Живеем, за да работим, или работим, за да живеем? По последни данни на \"Евростат\" се оказва, че 1/5 от парите ни отиват за храна, а още толкова даваме за поддържането на дома.  \"Статистиката на \"Евростат\" не ми е ясна. Българинът дава 1/3 от доходите си или 11 860 лв. годишно за храна, напитки и бит. Тенденциите са неприятни. Разходите растат по-бързо от приходите. Това означава, че ние обедняваме. Расте обслужването на жилищата и транспорта. Има ръст на данъците и осигуровките. 19,7% от парите на българите отиват за жилища, а в Европа плащат повече, но останалите разходи са им по-ниски\", коментира финансистът Мика Зайкова.  На фона на тази песимистична картинка икономистът Стоян Панчев изтъкна в студиото на \"България сутрин\", че храната все пак поевтинява.  \"По-голям процент от приходите – 54% идва от заплати, а не от преразпределение от държавата. Разходите за дрехи намаляват. Твърде бавно стигаме Европа и затова не се усеща. Има сектори, в които дори нищо не се случва. Да вземем пенсионерите – тях инфлацията ги съсипва. Пенсионната система е механизмът, чрез който трябва да можем да спестим най-много. Трябва да имаме лична сметка, по която да ни се пазят парите. Всеки може да си провери колко пари са спестени\", отбеляза той. Според Мика Зайкова в Бюджет 2019 липсва ефективност. Тя твърди, че ако в приоритетните области имаше програмни бюджети, то парите щяха да бъдат похарчени далеч по-смислено.  Макар че и двамата гости посочиха, че България изнася суровини и части, Панчев подчерта, че все пак и произвеждаме, но не достатъчно, за да се усети. \"Българските предприемачи си вършат работата, но имаме проблем с публичната част. Но реформи се правят в първите 1-2 години на мандата\", завърши той разговора пред Bulgaria ON AIR.", "date": "2018.12.07", "title": "Работим от сутрин до вечер и обедняваме – кое не е наред в системата?"}
{"url": "https://www.bgonair.bg/world/2018-12-07/kray-na-erata-merkel-kantslerat-pusna-yuzdite-na-partiyata-si", "text": "\r\n Ангела Меркел се оттегля като лидер на Християндемократическия съюз. През сълзи по време на конгреса на партията в Хамбург, тя заяви, че за нея е било голяма чест да бъде лидер на политическата формация.  На двудневен конгрес делегатите ще гласуват за нов лидер, с което се слага край на ерата \"Меркел\".  Тя беше начело на партията 18 години. След речта си, Меркел беше бурно аплодирана в продължение на десет минути.", "date": "2018.12.07", "title": "Край на Ерата \"Меркел\"! Канцлерът пусна юздите на партията си"}
{"url": "https://www.bgonair.bg/bulgaria/2018-12-07/bsp-atakuva-vlastta-zaradi-mrasniya-vazduh-v-sofiya", "text": "\r\n Темата за замърсения въздух стана актуална и в Народното събрание, от където БСП обвини властта в скандална безотговорност за чистотата на въздуха. В парламента социалистите обявиха, че ни грозят нови евросанкции, заради мръсния въздух.  Премиерът Бойко Борисов, който присъстваше на парламентарния контрол, пък отвърна с обещанието, че ще изпълни всички мерки за чистотата на въздуха, които са приети или набелязани от министерството на околната среда по времето на кабинета \"Орешарски\", подкрепян от БСП и ДПС.", "date": "2018.12.07", "title": "БСП атакува властта заради мръсния въздух в София"}
{"url": "https://www.bgonair.bg/reportazhi/2018-12-07/novo-srutvane-v-ovcha-kupel-kola-propadna-v-stroitelen-izkop", "text": "\r\n Ново срутване на огромна земна маса на строителен обект в столичния квартал \"Овча купел\", където преди 3 месеца пропадна автомобил. Точно 3 месеца минаха от този инцидент. 90 дни, в които прокуратурата разследва, ДНСК ѝ помага, а община и граждани се опитаха да постигнат консенсус относно съмнителните разрешения за строежи и подробния устройствен план на \"Овча купел 1\". Тази сутрин кола пропадна в строителен изкуп. Инцидентът стана само няколко метра от 9-етажен жилищен блок. ", "date": "2018.12.07", "title": "Ново срутване в \"Овча купел\", кола пропадна в строителен изкоп"}
{"url": "https://www.bgonair.bg/bulgaria/2018-12-07/sadat-reshi-banevi-ostavat-v-aresta", "text": "\r\n Специализираният наказателен съд остави в ареста бизнесмените Николай и Евгения Баневи. Магистратите намериха достатъчно доказателства, че двамата имат общо със седемте престъпления, в които ги обвинява прокуратурата.  Припомняме, че става въпрос за източването на четири предприятия, преватизирани в началото на демокрацията, а именно \"Полимери\" - Девня, \"Топлофикация\" - Казанлък, \"Елма-Троян\" и Химически завод \"Панайот Волов\". Според съда има опасност Николай и Евгения Баневи да извършат нови престъпления, а от доказателствата до момента става ясно, че това, което са направили, е много високо обществено опасно. С оглед на това, че двамата имат постоянен адрес в София, то опасността да се укрият е доста малка, посочиха магистратите. Сред свидетелите срещу Баневи се оказа синът на Николай Банев. Според защитата той е включен в списъка със свидетели просто за пълнеж. Прокуратурата обаче заяви, че не само той, а и всички останали свидетели дават подробни описания и указания, че начело на \"Полимери\" - Девня и на цялата престъпна структура са стояли именно Евгения и Николай, а в част от дружествата и майката на Николай Банев - Мария Банева. За нея обаче прокуратурата иска парична гаранция, тъй като тя е доста възрастна. В последните си думи пред съда Евгения Банева поиска по-лека мярка за неотклонение, защото има три непълнолетни деца, за които желае да се грижи.  Прокуратурата обаче контрира - децата учат в чужбина, така че не вижда къде точно майката ще се грижи за тях. Голяма част от документите, въз основа на които се опира прокуратурата, бяха открити в строго секретна стая в дома на Баневи в столичния кв. \"Бояна\". Решението на съда не е окончателно. То може да бъде обжалвано.", "date": "2018.12.07", "title": "Съдът реши: Баневи остават в ареста"}
{"url": "https://www.bgonair.bg/reportazhi/2018-12-07/blagorodno-za-praznika-studenti-s-kampaniya-za-kravodaryavane", "text": "\r\n В навечерието на студентския празник студенти от Велико Търново подеха кампания за даряване на кръв. Бъдещите медицински сестри и акушерки от филиала на Варненския медицински университет отделиха време за иницитативата с надежда, че и други ще последват примера им. В последните години за болниците у нас се оказва все по-трудно да поддържат резерва си от кръв, тъй като броят на доброволните кръводалите е изключително недостатъчен. Затова бъдещите медицински сестри и акушерки решили тази година да отбележат студентския празник под знака на своята кампания. Кампанията на студентите и кръвния център в областната болница във Велико Търново продължава до 14 декември и в нея могат да се включат студенти от всички университети, които имат желание да дарят.", "date": "2018.12.07", "title": "Благородно за празника: Студенти с кампания за кръводаряване"}
{"url": "https://www.bgonair.bg/bulgaria/2018-12-07/56-godishna-zagina-pri-pozhar-v-radomir", "text": "56-годишна жена е загинала при пожар в Радомир, съобщиха от Областната дирекция на МВР в Перник. Жената била трудно подвижна и вероятно сама в къщата си, която се подпалила. Обгорели са дюшекът, на който е спала, и част от дюшемето. Причината за пожара е в процес на установяване. Образувано е досъдебно производство.", "date": "2018.12.07", "title": "56-годишна загина при пожар в Радомир"}
{"url": "https://www.bgonair.bg/bulgaria/2018-12-07/otnovo-agresiya-v-uchilishte-16-godishna-e-v-bolnitsa-sled-boy-sas-sauchenichka", "text": "\r\n 16-годишна ученичка е откарана в болница след сбиване с друго момиче в двора на столично училище в кв. \"Хаджи Димитър\".  Сигналът за инцидента бил подаден днес минути след 10.00 ч., информираха от МВР. Пристигналите на място екипи са изяснили, че между момичетата е възникнал спор в двора на училището, след което е станало и сбиването.  Второто момиче, участвало в конфликта, е избягало. Полицията го издирва.", "date": "2018.12.07", "title": "Отново агресия в училище: 16-годишна е в болница след бой със съученичка"}
{"url": "https://www.bgonair.bg/bulgaria/2018-12-07/nameriha-avtomobila-na-izcheznalata-reyndzharka-ot-karlovo", "text": "Откриха автомобила на мистериозно изчезналата рейнджърка Десислава Стоянова от Карлово.  Според близки и съседи на военната, жената е в неизвестност от няколко седмици.  Колата е открита в автоморга край Карлово. Този следобед полиция и жандармерия блокираха района около блока, в който живее Стоянова.  На място работят разследващи, екипи на \"Военна полиция\", Криминална лаборатория и Криминална полиция.  Зелен \"Фолксваген Поло\" е заграден с ограничителна полицейска лента, а на място текат огледи.  Според очевидци на задната седалка е имало петна от кръв. Такива има и в градинката пред блока, и на тротоара около автомобила.  На 5 декември Военната прокуратура образува досъдебно производство срещу Десислава Стоянова за отклонение от военна служба, защото не се е явила на работа.  Оттогава е обявена и за издирване. Все още не е ясно кога жената от 61-ва Стрямска бригада е видяна за последно.", "date": "2018.12.07", "title": "Намериха автомобила на изчезналата рейнджърка от Карлово"}
{"url": "https://www.bgonair.bg/bulgaria/2018-12-07/smeniha-shefove-v-bdzh-zaradi-seriozni-organizatsionni-propuski", "text": "Смени в ръководството на \"Холдинг БДЖ\". Транспортният министър Росен Желязков освободи като членове на Съвета на директорите на холдинга Велик Занчев и Владимир Владимиров.  На тяхно място са избрани Григори Григоров и Светломир Николов. Назначеният одит е констатирал сериозни организационни пропуски в системата за прогнозиране, планиране и провеждане на обществени поръчки за доставки и услуги, свързани с поддръжката на подвижния железопътен състав.  За констатираните проблеми и пропуски министърът на транспорта е бил уведомен след възлагането на одитна проверка, започнала на 24 октомври.", "date": "2018.12.07", "title": "Смениха шефове в БДЖ заради сериозни организационни пропуски"}
{"url": "https://www.bgonair.bg/bulgaria/2018-12-07/borisov-raztrevozhen-za-mira-v-cherno-more-voenni-deystviya-biha-zasegnali-balgariya", "text": "\r\n В парламента премиерът Бойко Борисов коментира острата криза между Русия и Украйна след задържането в Черно море на три украински кораба и техните екипажи. Той е категоричен, че кризата трябва да се реши по мирен път, а евентуални военни действия в Черно море ще засегнат интересите на България. Той е разтревожен от информацията, че САЩ обмислят изпращането на военни кораби, които да следят за мира. \"И аз прочетох, че ще идват такива кораби. Чужди кораби към момента няма. Черно море трябва да бъде място за туризъм, полагам огромни усилия\", заяви премиерът. Освен да създаде проблеми с туризма по Черноморието, конфликтът може да попречи и на газовата връзка мрежду Русия и Турция. Припомняме решението на \"Газпром\", че е допустимо разклонение от тръбата да минава през България. А енергийният министър Теменужка Петкова заяви в парламента, че до една година България ще подпише договор с инвеститор за изграждане на АЕЦ \"Белене\" и реализиране на вече закупената техника.  Пред депутатите тя обясни и критериите на България към бъдещия инвеститор. Компании от Китай, Южна Корея и Франция имат интерес да инвестират в АЕЦ \"Белене\".  ", "date": "2018.12.07", "title": "Борисов разтревожен за мира в Черно море, военни действия биха засегнали България"}
{"url": "https://www.bgonair.bg/bulgaria/2018-12-07/banevi-predlozhili-sadeystvie-na-prokuraturata-oshte-ot-frantsiya", "text": "\r\n Евгения и Николай Баневи предложили съдействие и среща с представители на прокуратурата още преди да се приберат от Ница, където бяха арестувани на 26 октомври. Това разказа пред журналисти Евгения Банева преди заседанието на Специализирания наказателен съд, който в момента гледа мерките за неотклонение на семейството.  Прокуратурата иска постоянното им задържане. Часове след като двамата бяха екстрадирани от Франция в България Специализираната прокуратура ги обвини за няколко престъпления, сред които пране на пари за 1 милиард лева и участие в организирана престъпна група.  Първа на родна земя пристигна Евгения Банева – с полет от Мюнхен. Малко след нея беше върнат и Николай Банев.  Прокуратурата ще повдигне обвинение и на майката на Николай Банев - Мария, съобщи зам.-главният прокурор Иван Гешев. Тя е участвала в управлението на множество дружества от холдинга \"АКБ Форест\".  На Мария Банева ще бъде поискана мярка \"парична гаранция\".  А МВР чака информация от Интерпол и Европол за издирваните с европейска заповед за арест Ветко и Маринела Арабаджиеви. Това каза в парламента днес вътрешният министър Младен Маринов. \r\n  ", "date": "2018.12.07", "title": "Баневи предложили съдействие на прокуратурата още от Франция"}
