{"url": "https://www.bgonair.bg/reportazhi/2018-07-03/100-ot-100-tochki-na-maturite-sled-7-klas-tova-e-petroslava-bratanova", "text": "\r\n Тя учи в любимата ѝ Софийска математическа гимназия и e най-добрата сред всички седмокласници у нас. Петрослава Братанова е единствената ученичка, която е изкарала 100 точки от 100 възможни и на двата изпита – по български език и математика.  Зад отличния успех стоят много труд и постоянство. Въпреки че заляга над уроците, Петрослава намира време и за спорт. Тренирала е карате и балет, а в момента усилено се занимава със синхронно плуване.  Понеже Петрослава е много добра в сметките, не разчита на класирането от МОН. Категорична е, че ще продължи своето обучение в математическата гимназия с профил немски език.", "date": "2018.07.03", "title": "100 от 100 точки на матурите след 7 клас - това е Петрослава Братанова"}
{"url": "https://www.bgonair.bg/reportazhi/2018-07-03/komisiyata-za-zashtita-ot-diskriminatsiyata-shte-gleda-kazusa-s-nepriemaneto-na-romski-parvolatsi", "text": "\r\n Комисията за защита от дискриминация се самосезира по казуса с 9 ОУ \"Пейо Яворов\" в Благоевград, което обяви, че няма да приема първокласници от ромски произход. В края на миналия месец чрез Facebook, директорът на училището Василка Величкова, прикани родителите от близките квартали да записват децата си в първи клас, но с условието да не са от ромския етнос. От Регионално управление по образованието в Благоевград определиха като \"емоционално\" и \"непремерено\" поведението на директорката. На Василка Величкова е направено предписание за провеждане на по-активна рекламна дейност за привличане на деца в училището. От 170 ученици, 110 са от ромски произход. Проверка е установила, че в училището до момента 6 деца са подали документи за записване. Предстоят още две класирания. Минималният брой деца, за да съществува паралелка, е 16.  Въпреки развихрилата се дискусия по темата дали става дума за дискриминация, от благоевградското училище обявиха, че ще продължат да отстояват позицията си. Хората в ромската махала обаче видяха явна дискриминация. ", "date": "2018.07.03", "title": "Комисията за защита от дискриминацията ще гледа казуса с неприемането на ромски първолаци"}
{"url": "https://www.bgonair.bg/bulgaria/2018-07-03/ogromna-riba-ot-naylonovi-torbichki-se-poyavi-v-burgas", "text": "\r\n 25-метрова риба от найлонови торбички се появи в Бургас в Световния ден без пластмаса. Инициативата е на две еко-организации \"За Земята\" и \"Грийнпийс\", които изпратили инсталацията чак от Австрия. Рибата от торбички е показвана на няколко места в Европа, но до този момент това е първата инициатива с нея в България. Целта е да се провокира вниманието към разширяващата се употребата на найлонови торбички и изделия от пластмаса. Дарита Заричинова от Сдружение \"За земята\" сподели пред  , че са пратени пет писма по тази тема да има работеща наредба за торбичките. От организацията искат пълна забрана и силна кампания за намаляване на торбичките.", "date": "2018.07.03", "title": "Огромна риба от найлонови торбички се появи в Бургас"}
{"url": "https://www.bgonair.bg/world/2018-07-03/ogromen-pozhar-obhvana-zhilishtna-sgrada-v-london", "text": "\r\n Огромен пожар обхвана жилищна сграда в Лондон. Четири балкона са в пламъци. Не се съобщава за пострадали.  На място са пристигнали десетки екипи на пожарната. Живущите в сграда са евакуирани. Районът е отцепен. Причината за инцидента се изяснява.", "date": "2018.07.03", "title": "Огромен пожар обхвана жилищна сграда в Лондон"}
{"url": "https://www.bgonair.bg/world/2018-07-03/otnovo-probiv-v-sigurnostta-na-facebook", "text": "Отново пробив в сигурността на Facebook. От компанията разкриха, че в началото на тази година грешка в системата е отблокирала стотици хиляди блокирани потребители.  На показ са били изложени профилите на над 800 000 потребители от цял свят.", "date": "2018.07.03", "title": "Отново пробив в сигурността на Facebook"}
{"url": "https://www.bgonair.bg/world/2018-07-03/bali-otnovo-v-prah-i-pepel", "text": "Вулканът Агунг на индонезийския остров Бали вчера отново изригна. Облакът прах и пепел от кратера достигна височина от 2 километра, а по склоновете му потече лава.  Изригването продължило над седем минути, а потоците разтопена магма се разпростряха в радиус от 2 километра около вулкана.  На места избухнаха пожари. Властите съобщиха, че живеещите в района на вулкана са започнали да се евакуират доброволно.  Няма данни за жертви и пострадали. Международното летище на острова остава отворено, но ситуацията се следи внимателно, съобщиха от гражданска защита.", "date": "2018.07.03", "title": "Вулканът Агунг отново изригна и покри Бали в прах и пепел"}
{"url": "https://www.bgonair.bg/reportazhi/2018-07-03/po-visok-aktsiz-za-bezdimnite-tsigari-iskat-upravlyavashtite", "text": "\r\n По-висок акциз за нагреваемите цигари предлага управляващото мнозинство. Според изчисленията на депутатите от януари загубата за бюджета от т. нар. бездимни цигари е 15 милиона лева.  Промените ще доведат до съществено поскъпване на изделията, а производителите им определят предложението като нелогично. Поскъпването на бездимните цигари безпокои хора като Златко Желев. Той е преминал на тях преди по-малко от година и твърди, че промяната е положителна.  Вносителите на предложението смятат, че обикновените цигари и бездимните трябва да се третират по еднакъв начин, тъй като и в двата вида има тютюн. В момента акцизът за нагреваемите е близо 4 пъти по-нисък. Следващата седмица законопроектът ще бъде разгледан в ресорните комисии, а идеята е промените да влязат сила от октомври.", "date": "2018.07.03", "title": "По-висок акциз за бездимните цигари искат управляващите"}
{"url": "https://www.bgonair.bg/world/2018-07-03/v-ep-obsazhdat-paket-mobilnost", "text": "В Европейския парламент днес е предвидено обсъждане темата за пакета \"Мобилност\", който определя статута на превозвачите в Европа.  От дискусията ще стане ясно какви са позициите на всяка от партиите в парламента, както и на какви права могат да разчитат шофьорите.  Евродепутатите ще гласуват по темата утре. ", "date": "2018.07.03", "title": "В ЕП обсъждат пакет \"Мобилност\""}
{"url": "https://www.bgonair.bg/world/2018-07-03/germaniya-barzo-izleze-ot-politicheskata-kriza", "text": "\r\n Пробив в политическата криза в Германия. Късно снощи канцлерът Ангела Меркел и вътрешният министър Хорст Зеехофер са изгладили в последния момент различията си по въпроса за миграционната политика, заплашващ стабилността на правителството. След разговорите самият Зеехофер потвърди, че е постигнат компромис и че остава на поста си като вътрешен министър, както и начело на партията Християнсоциален съюз, която е част от управляващата коалиция.  Меркел от своя страна заяви, че при разговорите е постигнат \"добър компромис\", предвиждащ създаването на транзитни бежански центрове в Германия.", "date": "2018.07.03", "title": "Германия бързо излезе от политическата криза"}
{"url": "https://www.bgonair.bg/world/2018-07-03/peshtereniyat-uzhas-za-taylandskiya-otbor-mozhe-da-prodalzhi-s-mesetsi", "text": "\r\n Спасителната акция по изваждането на 12-те момчета и треньора им от пещера в Тайланд, може да продължи с месеци. Това съобщиха от армията, която изпрати екип специално обучени водолази при децата.  Повишеното ниво на водата, предизвикано от проливните дъждове, не само затрудни издирването, но ще се окаже рисково и за изваждането на отбора на повърхността.  Според военните децата или трябва да се научат как да се гмуркат, или ще трябва да прекарат следващите няколко месеца в пещерата, докато нивото на водата спадне. В момента спасителите се подготвят да доставят храна на отбора за поне 4 месеца.", "date": "2018.07.03", "title": "Пещерният ужас за тайландския отбор може да продължи с месеци"}
{"url": "https://www.bgonair.bg/bulgaria/2018-07-03/zhorzh-ganchev-e-v-bolnitsa-s-opasnost-za-zhivota", "text": "Жорж Ганчев е в болница със съмнения за масиран инфаркт. Той е припаднал на паркинга на \"Ал. Батенберг”, а линейка го е откарала в болницата \"Св. Екатерина”.  Лекарите се борят за живота на 78-годишния политик . Инцидентът е станал в ранния следобед.", "date": "2018.07.03", "title": "Жорж Ганчев е в болница с опасност за живота"}
{"url": "https://www.bgonair.bg/bulgaria/2018-07-03/tir-se-blasna-v-kashta-shofyorat-zaginal-na-myasto", "text": "Холандски камион се удари в къща в село Медовница, шофьорът е загинал на място. Машината излязла от пътя и се врязала в двора на частния имот. Други жертви и пострадали при катастрофата няма. Нанесени са значителни материални щети по къщата. В момента няма ограничения в движението по Е-79 на територията на Видинска област, трафикът е в нормалния си ритъм.", "date": "2018.07.03", "title": "ТИР се блъсна в къща - шофьорът загинал на място"}
{"url": "https://www.bgonair.bg/sutreshen-blok/2018-07-03/rumen-petkov-propuskite-na-vatreshniya-ministar-vredyat-na-kabineta-i-borisov", "text": "\r\n Ние - от ПП АБВ, първи поискахме оставката на вътрешния министър във връзка неспособността му да реши 3 основни въпроса. Първият е свързан с недостига на служители, вторият е неспособността му с наличния състав да се покрие територията на цялата страна и въобще беззаконието, което цари в страната. Това каза лидерът на ПП АБВ Румен Петков в студиото на \" \" по повод исканата от БСП оставка на вътрешния министър заради несправянето му в сектор \"Сигурност\". По думите на Петков аргументите за пропуските в МВР стават все повече и те вредят не само на ведомството, а и на самия кабинет. \"Явно е, че министърът не може да се справя при напрегнати ситуации. Пример за това е Ботевград. Това е градът, който е свободен от полиция. Там безчинства група роми, там се скри и избягалият затворник Пелов. Просто няма патрулно-постова дейност на служители на МВР\", подчерта още политикът. Според него се създава впечатлението, че когато се говори за контрабанда на гориво, МВР въобще не реагира. \"В МВР трябва да се приемат 3 групи мерки - да се преодолее проблемът с недостига на кадри, да се поработи върху подготовката и преподготовката на кадри и самото ведомство да започне да мотивира обществото да съдейства на властите\", отбеляза още лидерът на ПП АБВ пред  . Петков допълни още, че неговата политическа партия е готова за разговори и коалиция с БСП, но той е скептичен, че може да се получи някакво сътрудничество на бъдещи избори.", "date": "2018.07.03", "title": "Румен Петков: Пропуските на вътрешния министър вредят на кабинета и Борисов"}
{"url": "https://www.bgonair.bg/denqt-on-air/2018-07-03/radev-smenyal-mnenieto-si-za-predsedatelstvoto-spored-myastoto", "text": "\r\n \"Отличен\" 6 написаха председателите на Европейския парламент и Европейската комисия Антонио Таяни и Жан-Клод Юнкер на българското европредседателство. Антонио Таяни очерта като най-голям успех на европредседателството ни Западните Балкани и изрази надежда да продължим да работим по въпросите с бежанците и миграцията. Борисов прие похвалите от представителите на целия политически спектър в залата. Той подчерта, че сме постигнали 41 от общо 105 споразумения. Комплиментите за българското председателство не трябва да ни заблуждават, каза на конференция в София президентът Румен Радев. Според него състоянието на Европейския съюз е такова, че Брюксел може да си позволи само положителни оценки. Георг Георгиев, заместник-министър на външните работи, заяви в студиото на , че е изненадан от критиките, които днес българският президент Румен Радев отправи и попита коя е истинската позиция, която държавният глава защитава. \"В последните 2 месеца съобразно неговото местонахождение, аз виждах много променливи позиции. Позицията е една в София, друга в Брюксел, трета в Москва, четвърта във Вършава. Аз не мога да проследя неразривна нишка на послания, които да следват някаква последователност в твърденията\", аргументира се Георг Георгиев пред  . Според заместник-външния министър само преди няколко седмици Румен Радев е интерпретирал българското европредседателство по съвсем различен начин. \"Той каза, че е постигнат напредък и по затворените преговорни глави и по отношение на отношенията с Република Македония, и по отношение на напредъка по процеса евроинтеграция на Западните Балкани, и по отношение на миграцията\", допълни Георгиев и подчерта, че в днешното си изказване президентът Румен Радев е отрекъл остро всяко едно от тези неща. Заместник-министърът на външните работи заяви също, че тезите на държавния глава се покриват с тези на определена политическа сила.", "date": "2018.07.03", "title": "Радев сменял мнението си за председателството според мястото"}
{"url": "https://www.bgonair.bg/denqt-on-air/2018-07-03/shefat-na-kzp-pravoto-na-otkaz-ot-stoka-pri-onlayn-pazaruvane-e-bezuslovno", "text": "\r\n Нови правила за търговията в интернет ще регулират отношенията между търговците и потребителите. Целта е да бъдат защитени правата на купувачите и на продавачите. Председателят на Комисията за защита на потребителите Димитър Маргаритов каза в студиото на  , че продажбите онлайн стават все повече. По думите му най-честите проблеми при купуването нещо по интернет според клиентите са, че не винаги търговците са склонни да уважат правото на отказ. Това право пък от своя страна е безусловно. \"Стоката може да бъде изпробвана, но не трябва да бъде използвана\", подчерта Димитър Маргаритов. Според него този въпрос ще бъде решен още по-добре чрез представените нови правила за оптимизиране на търговското законодателство. Те предвиждат да има по-ясни дефиниции на понятията \"изпробване\" и \"използване\". \"Правото на отказ е възможно да бъде упражнено дори и тогава, когато идва точно това, което сте си поръчали, но просто вие решавате, че то не ви харесва и можете да го върнете обратно\", допълни председателят на Комисията за защита на потребителите пред  . Т ой припомни, че търговците трябва да върнат парите в 14 дневен срок, който според новите правила започва да тече, след като стоката стигне обратно до търговеца. \"При нас постъпват над 20 хиляди жалби и сигнали на потребители годишно и това е трайна тенденция\", каза Димитър Маргаритов. Според него това не означава обаче, че пазарът е лош, а по-скоро, че потребителите са станали по-чувствителни и са склонни да си търсят правата. По думите му онлайн пазаруването също влиза в тази статистика.", "date": "2018.07.03", "title": "Шефът на КЗП: Правото на отказ от стока при онлайн пазаруване е безусловно"}
{"url": "https://www.bgonair.bg/reportazhi/2018-07-03/dve-detsa-sa-bolnitsa-pushili-vesel-chay", "text": "\r\n Деца на 12 и 13 години са били приети в спешното отделение на бургаската болница, след като пушили \"весел чай\". За случая се разбра, след като в града се проведе дискусия за разпространението на наркотици по морето, което зачестява през летния сезон. Злоупотребата с така наречения \"весел чай\" е изключително опасна и може да доведе до кома, най-вече заради неясния химически състав. През последната година вече има няколко драстични случая на масово отравяне с чай. Наблюдава се и нарастване с лавинообразни темпове на употребата на хероин. ", "date": "2018.07.03", "title": "Две деца са болница - пушили \"весел чай\""}
{"url": "https://www.bgonair.bg/bulgaria/2018-07-03/rumen-radev-ostava-politikat-s-nay-visok-reyting-u-nas", "text": "Президентът Румен Радев продължава да е политикът с най-висок рейтинг в държавата (54%), но в сравнение с март губи 5 процентни пункта. Отливът на подкрепа не се отразява на негативните мнения, които се запазват около 10 на сто, но се увеличава делът на колебаещите се в преценката за неговата дейност. Данните са от проучване на \"Алфа Рисърч\", проведено между 17-25 юни сред 1017 души, съобщава  . 43% от българите са убедени, че Румен Радев е бил успешен и е постигнал позитивни резултати при визитата си в Русия, докато за Борисов така смятат едва 26%, показват данните от проучването. Премиерът е водач сред партийните лидери и запазва най-високо доверие - 37.2%, като отбелязва ръст от 1.6%, следван от Красимир Каракачанов (25.2%) и Корнелия Нинова (23.3%). Традиционно ниският рейтинг на Волен Сидеров спада с още 2%. Единственият от националистите, който бележи ръст – и като министър, и като партиен лидер – е Валери Симеонов (16.4% - ръст от 5 на сто). Сумарно взето обаче разногласията вътре между националистите, както и с големия коалиционен партньор, водят до отстъпление в електоралните им позиции, уточняват социолозите. Правителството запазва привържениците си практически без промяна (20% одобрение). Успешният край на Европредседателството намалява критиците му с 2 на сто, но общественият отзвук след бягствата на затворници и убийството на един от тях, катастрофата с военния хеликоптер и протестите на майки на деца с увреждания, му костват и 1% спад на привърженици. Подкрепата за кабинета се разколебава и от липсата на сериозни промени и резултати в базови за социалната инфраструктура сектори като здравеопазване, образование, правосъдие, сигурност.  Томислав Дончев, Лиляна Павлова и Екатерина Захариева са тримата министри с най-висок рейтинг. През юни външният министър измества от тройката военния, който заради ръста на негативните мнения след трагичния инцидент край Пловдив, минава на пета позиция. Сериозен спад е налице при вътрешния министър Валентин Радев, въпреки че проучването е провеждано на терен преди вота на недоверие. Изследването е част от регулярния тримесечен мониторинг на обществените нагласи, провеждан от агенция \"Алфа Рисърч\". Проучването е национално представително и е реализирано в периода 17-25 юни 2018 г. чрез пряко стандартизирано интервю лице в лице сред извадка от 1017 души, формирана по метода на стратифицираната двустепенна извадка по тип населено място с квота въз основа на признаците възраст, пол и образование.", "date": "2018.07.03", "title": "Румен Радев остава политикът с най-висок рейтинг у нас"}
{"url": "https://www.bgonair.bg/bulgaria/2018-07-03/bez-topla-voda-toplofikatsiya-sofiya-prodalzhava-s-remontite", "text": "''Топлофикация\" София започва плановите си традиционни за лятото ремонти и продължава с обследване на топлопреносната мрежа. От днес до 2 август ще бъде спряна топлата вода в района на ул. \"Шести септември\". Продължава и реконструкцията на топлопреносната мрежа по улица \"Граф Игнатиев\". Също от днес до 20 юли ще бъдат извършени ремонти и на топлопроводите, захранващи кварталите \"Лозенец\", \"Дианабад\", \"Изток\", \"Изгрев\", \"Гео Милев\", \"Яворов\" и принадлежащите сгради. Няма да бъде спирана топлата вода на кварталите \"Иван Асен Втори\", \"Подуяне-център\" и \"Редута\", както и на сградите в \"Лозенец\". Тези райони ще бъдат захранвани от друг топлоизточник. За времето на ремонтите на клиентите няма да бъдат начислявани сметки за топла вода и това ще бъде отразено на отделен ред в месечните съобщения.", "date": "2018.07.03", "title": "\"Топлофикация София\" продължава с ремонтите"}
{"url": "https://www.bgonair.bg/reportazhi/2018-07-03/burgas-priema-svetovnite-uchenicheski-umove-v-matematikata", "text": "\r\n Световните ученически умове в математиката ще се състезават в Бургас. Градът за втори път е домакин на международно състезание. Предишното успешно домакинство беше през 2013 г. и беше първото извън пределите на Азия. Повечето от математиците са печелили повече от един златен медал на световни математически форуми. Един от тях е Ангел от София. Момчето казва, че задачите в Бургас ще бъдат сложни.  А някои от първите деца, които са участвали в състезанието, вече са известни професори в престижни университети.  Състезание е най-престижното в света за годината и финалистите в него имат шанс да попаднат в топ 10 на най-престижните университети в света. В надпреварата участват 167 състезатели от 30 държави.", "date": "2018.07.03", "title": "Бургас приема световните ученически умове в математиката"}
{"url": "https://www.bgonair.bg/bulgaria/2018-07-03/mon-svali-rezultatite-ot-klasiraneto-sled-7-klas-zaradi-tehnicheska-greshka", "text": "\r\n Скандал с резултатите от класирането на учениците след 7 клас. Само няколко часа, след като станаха публични, образователното министерство ги свали от сайта си. Грешката всъщност е станала при формирането на бала при група училища. Вместо да се утрои, оценката по математика е била взета само веднъж.  Десет служители са се събрали в сградата на НПГПТО \"М.В. Ломоносов\" - София, където работи електронната система, която изготвя класирането, и проверяват ръчно всичко. Кой е виновен - все още не е ясно, но министърът на образованието Красимир Вълчев обеща в парламента - наказани ще има. Трябва да се отбележи, че разминаването не касае всички училища, а само Технологическо училище \"Електронни системи“, професионална гимнация “Джон Атанасов”, една паралелка на Националната Природо-математическа гимназия и паралелката \"Парково строителство\" в Строителния техникум. При другите училища няма разместване на рейтинга и на класирането, уточниха от министерството. От министерството увериха, че нито едно дете няма да бъде ощетено. В момента се проверява дете по дете какво точно да се случи.", "date": "2018.07.03", "title": "Гаф на МОН свали резултатите от класирането след 7 клас"}
