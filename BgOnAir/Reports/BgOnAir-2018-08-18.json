{"url": "https://www.bgonair.bg/bulgaria/2018-08-18/tazi-godina-mezhdunarodniyat-festival-na-foklornata-nosiya-sabra-nad-20-hil-dushi", "text": "Близо 20 хиляди души се събраха на Международния фестивал на фолклорната носия край Жеравна.  Тази година е юбилейна за фестивала – провежда се за десети път. Всички гости очакват с трепет и сватбата на холивудския актьор Бен Крос и неговата дългогодишна приятелка от Русе – Деана, които ще се венчаят край Жеравна.  Тържеството ще бъде по стара българска традиция, младоженците ще бъдат в народни носии, а цялата церемония ще бъде според българския ритуал.  На фестивала традиционно присъстват и много политици, музиканти и гости от чужбина.", "date": "2018.08.18", "title": "Международният фестивал на фоклорната носия събра над 20 хил. души"}
{"url": "https://www.bgonair.bg/economy/2018-08-18/volyu-nevolyu-ilan-mask-ostava-izpalnitelen-direktor-na-tesla", "text": "Главният изпълнителен директор на американския производител на електромобили \"Tesla\" Илон Мъск ще остане начело на компанията въпреки настоящите трудности, заяви той в интервю пред в. New York Times. 2018 г. се превърна в изключително динамична година за Мъск, след като той обяви чрез съобщение в Twitter през миналата седмица, че се надява да превърне \"Tesla\" в частна компания, изваждайки я от фондовата борса. Това постави началото на истински фурор на пазарите, както и в рамките на самата компания. Туитът на Мъск предизвика и разследване от страна на Комисията по ценните книжа и фондовите борси на САЩ във връзка с обявените производствени резултати от 2017 г., като също така разгневи и някои членове от борда на директорите на \"Tesla\", които не одобряват решението за излизане от борсата. Продължават и усилията за намиране на помощник на Мъск, който да свали част от напрежението върху него, след като стана ясно, че предприемачът е употребява транквиланти, за да поддържа форма в напрегнатото си ежедневие, пише New York Times. Мъск заяви пред New York Times също, че никой не е видял или преценил туита му за плана да изтегли компанията от борсата преди публикуването му. Милиардерът се просълзи няколко пъти по време на интервюто и разказа за напрежението да ръководи производителя на електромобили. Мъск написал туита за свалянето на \"Tesla\" от борсата, докато пътувал към летището на 7 август. В продължение вече на две десетилетия той е един от най-амбициозните и прогресиращи предприемачи в Силициевата долина, участвайки в създаването на няколко влиятелни технологични компании. По време на интервюто Мъск демонстрира необичайно ниво на самооценка и уязвимост, признавайки, че неговите отговорности си имат и своите лични жертви. Той заяви, че е използвал социалната платформа Twitter като опит за постигане на прозрачност при взимането на решение от подобен калибър. След съобщението в социалните мрежи, акциите на \"Tesla\" поскъпнаха, а инвеститори, анализатори и журналисти останаха озадачени от съдържанието му, предаде  .", "date": "2018.08.18", "title": "Волю-неволю Илън Мъск остава изпълнителен директор на \"Tesla\""}
{"url": "https://www.bgonair.bg/economy/2018-08-18/koy-kolko-plashta-za-zhivot-na-balkanite-i-kade-e-nay-evtino", "text": "Задминахме България по заплати, похвали се преди седмици сръбският президент Александър Вучич. По официални данни обаче средната заплата в България е около 450 евро, докато в Сърбия тя се изчислява на около 425 евро. На фона на тези данни според западни медии Македония остава най-евтината страна за живеене на Балканите. Колко се харчи на месец в страните от региона и каква е разликата в заплащането проучи “24 часа”. До 650 евро средна заплата се взема на Балканите. От 1 януари Румъния увеличи минималната работна заплата на 408 евро. Същевременно данъкът върху доходите спадна от 16 на 10%. Цената на вечеря за двама в стандартен ресторант пък е 21 евро, а за една бира съседите плащат 0,67 евро. Най-големи харчове румънците правят за храна. Билет в градския транспорт е 0,43 евро, докато месечната карта е 12,94 евро. Бензинът пък им излиза 1,19 евро. При средна надница от 27,77 евро на ден за литър гориво те харчат 4,37% от нея. Средно румънецът използва 83,25 литра годишно, което изяжда 1% от заплатата му. Според експерти вода, отопление и ток излизат около 90 евро на семейство в тристаен апартамент. Таксата в частна детска градина за едно дете е 280 евро. Наемите са почти еднакви със софийските, като за апартамент с една спалня в центъра на големите градове се искат около 291 евро. Стандартът на живот в Румъния е с 2% по-нисък от този в България, докато наемите са по-високи с 4,86%. В средата на май Румъния отчете икономически растеж от 4% брутно през първото тримесечие на тази година. Излизане в северната съседка не е евтино, като за 3-4 питиета в елитен клуб ще трябва да дадете около 18 евро. В Македония вечерята в стандартен ресторант излиза около 14 евро, а 12 яйца се продават за 1,29 евро. Максимум 15 евро на седмица излиза пазаруването на стоки от първа необходимост в супермаркетите. Билет за градския транспорт е 0,57 евро, а месечната карта - 22,73 евро. Зареждането на литър бензин е около 1 евро. Месечно за ток, вода и отопление македонците плащат 92,80 евро. Частната детска градина за едно дете е 144 евро. За наем за апартамент с една спалня в центъра се плащат 182 евро. Животът в Македония е с 16% по-евтин от този в България, а наемите са с 35% по-ниски при минимална заплата 239 евро. Миналата година сп. “Тайм” написа, че Македония е една от страните, в които се живее най-евтино, а едно пълноценно излизане в Скопие е по-евтино от 20 евро. Близо 17 евро е вечеря с три ястия за двама в Сърбия. Западните съседи пазаруват 12 яйца за 1,21 евро, а бирата им е 0,54 евро. Месечната карта за градския транспорт е 25 евро, а билетчето - 0,75 евро. Месечните режийни разходи са 127 евро. Детската градина на сърбите излиза 203 евро, а наемите са между 230 и 260 евро. Литър бензин е 1,21 евро. С 4,5% процента е по-евтин животът в Сърбия, отколкото у нас, наемите пък са с цели 17% по-ниски. Експерти смятат, че при наемането на евтин апартамент и не толкова често излизане сърбите могат да живеят спокойно с до 500 евро на месец. Посещението при лекар може да струва 10-35 евро. Специалисти като невролози, терапевти или психолози вземат в Сърбия около 20-35 евро за преглед. Лекарства като антибиотици може да струват по-малко от 5 евро. 30 евро за ядене в ресторант и 1,30 за бира дават гърците, при положение, че минималната заплата е 684 евро. Дузина яйца в супермаркетите е 2,91 евро. За градски транспорт плащат 30 евро на месец, а за единичен билет - 1,40 евро. Литър бензин е 1,66 евро, като местните дават 3,52% от дневния си доход за него. Месечно за сметки гърците плащат 143 евро, а за детска градина 340 евро. Минималната заплата пък е 683 евро. Наемите са между 284 и 433 евро. В Гърция животът е по-скъп с близо 52% от България, а наемите са с 10,47 на сто по-високи. 12 евро за вечеря навън и 1,43 евро за бира плащат турците при минимална заплата 446 евро. Яйцата са около 1,34 евро. Билетчето за градски транспорт е 0,46 евро, а месечната карта - 35,28 евро. Сметките на месец излизат около 54 евро, а частните детски градини взимат около 238 евро. Литър бензин е около 1,1 евро. Наемите са от 237 евро до 252 евро. Животът в Турция е по-евтин с 10% от България. У нас минималната заплата е най-ниска в ЕС - 261 евро. В Турция вечеря за двама излиза до 20 евро, а бутилка местна бира е 0,61 евро. Билетчето за градския транспорт е 0,82 евро, а картата - 25,55. Частните градини са 278 евро на месец, а наемите стигат до почти 500 евро. Средната номинална цена на бензина, продаван у нас през второто тримесечие на 2018 г., е 1,14 евро за литър. Това е най-ниското ниво, отчетено сред всички държави-членки на Европейския съюз, съобщи агенция Блумбърг. Въпреки това обаче спрямо доходите ни горивото ни излиза скъпо. Средно българският шофьор използва 93,17 литра годишно, което изяжда 1,39% от заплатата му, изчислява агенцията.", "date": "2018.08.18", "title": "Кой колко плаща за живот на Балканите и къде е най-евтино?"}
{"url": "https://www.bgonair.bg/oporni-hora/2018-08-18/nikolay-nenchev-iska-otsranyavane-volen-siderov", "text": "\r\n Николай Ненчев: \"Комуникационните канали за единство между демократичните организации са отворени. Сидеров е национален предател! Единен център извън страната координира мафията и престъпните групировки в България в опит да дестабилизира и извади държавата от ЕС и НАТО. Премиерът Борисов трябва да вземе страна в спора между коалиционните партньори и избере евроатлантическото бъдеще на България, като отстрани Сидеров от властта и управлението на страната.", "date": "2018.08.18", "title": "Николай Ненчев иска отстраняване на Волен Сидеров"}
{"url": "https://www.bgonair.bg/bulgaria/2018-08-18/tramvay-7-v-sofiya-opasen-za-patnitsite", "text": "\r\n Три години след основния ремонт на трамвайните линии в района на НДК, трасето е в трагично състояние. За това алармираха от \"Спаси София\", според които реконструкцията е извършена некачествено.  От Столичната община уверяват, че не само знаят за проблема, но и са санкционирали фирмата–извършител. Стотици пътници ежедневно ползват трамвай №7. В една част от трасето обаче с риск за живота си. Ремонтът на трамвайните линии е бил част от голямата реконструкция на бул. \"Витоша\" и по груби сметки е струвал около 2-3 млн. лв., изчисляват от \"Спаси София\".  С днешна дата обаче коловозите на релсите са изровени, което е предпоставка за дерайлиране на вагоните. \"Ние сме безкомпромисни по отношение на качеството, когато някой не си свърши работата като хората. Така че ми се струва, че не е основателно това, което се коментира\", отбеляза зам.-кметът на София по транспорт и инфраструктура Евгени Крусев. Гаранцията обикновено е 10-15% от стойността на ремонта. Парите остават в Столичната община по време на гаранционния срок, най-често 5 години след завършване на обекта. При щети изпълнителят ги покрива за собствената сметка или местната власт го прави със средства именно от тази гаранция. И още нещо възмути столичани – новата асфалтова настилка по ул. \"Алабин\" между ул. \"Граф Игнатиев\" и бул. \"Витоша\" се полагала направо върху стари павета. От Столичната община са категорични, че или работят по, или вече са решили проблемите, посочени от \"Спаси София\".", "date": "2018.08.18", "title": "Трамвай №7 в София - Опасен за пътниците"}
{"url": "https://www.bgonair.bg/bulgaria/2018-08-18/mvr-s-vaditsi-po-moreto-lovyat-neizryadni-shofyori", "text": "\r\n След мащабна акция на МВР по Черноморието - 22 шофьори са хванати в нарушение. Специализираната полицейска операция на пътя се проведе снощи на територията на Поморие и Слънчев бряг. Проверени бяха 150 автомобила, а задържаните шофьори са употребили алкохол и наркотици. Още в началото на акцията беше арестуван шофьор в Свети Влас без книжа. Униформените веднага свалиха табелите на луксозната му кола. До последно той отричаше да е неправоспособен водач. От справката в системата се установи, че той е с невалидно свидетелство за управление на автомобил, съобщиха органите на реда. Шофьорската книжка на водача трябва да бъде отнета по административен път.  В Слънчев бряг бяха разположени 12 мобилни екипа в различни точки на курорта. Там беше арестуван шофьор, употребил канабис. Книжката му e отнета, a той беше закопчан с белезници. Полицейската акция възмути туристите в курорта Слънчев бряг, тъй като проверките забавиха трансферите им до хотела.  На много от водачите бяха връчени електронни фишове, които до момента не са били получени и не са платени глобите по тях, предаде Стиляна Георгиева.", "date": "2018.08.18", "title": "МВР с \"въдици\" по морето: Ловят неизрядни шофьори"}
{"url": "https://www.bgonair.bg/oporni-hora/2018-08-18/aleksandar-petrov-utre-zapochva-ot-dnes", "text": "  \r\n Авторът на вечните хитове на \"Тангра\", \"Диана експрес\", \"Сигнал\", \"Фактор\", както и на химните на промяната -\"Последен валс\", \"Вдигни очи\" успя след 40 години творчество да издаде и първата си стихосбирката \"Бъди какъвто си\". По думите му днес животът в България изглежда далеч по-добър, но има още много какво да се желая. \"Вярвам в младите, а отдавна спрях да вярвам на политиците\". На НС надписът, който най-добре описва \"работата\" на депутатите, трябва да е: \"Гъз, глава затрива\"!", "date": "2018.08.18", "title": "Александър Петров: Утре започва от днес!"}
{"url": "https://www.bgonair.bg/bulgaria/2018-08-18/tragediya-v-sliven-zdrava-rodilka-pochina-sled-udari-v-korema-ot-lekari-gradat-protestira", "text": "\r\n 33-годишната Ренета е починала след раждане в болница в Сливен. За случая сигнализираха нейни близки до Bulgaria ON AIR. Жителите на града се събраха на протест пред местната болница. Ренета е постъпила в Сливенската окръжна болница на 15 август. Това било първо раждане за нея, като по думите на баща й бременността преминала без усложнения. Ден след раждането тя почива от белодробна емболия.  Навръх Света Богородица родилката е приета в родилното отделение в 1:00 ч. след полунощ.  По разказа на баща й, настъпили усложнения и лекарите решили да използват форцепс при раждане на бебето. Когато успял да влезе при нея, тя му се оплакала, че всичко я боли. Обяснили му, че детето трудно излизало. На следващия ден Ренета вече е в реанимация, а малко по-късно е съобщено на родителите, че е починала. Според разказите на близките й лекарите скачали по корема й и се редували да избутат бебето, което е получило сериозни травми - пареза на едната ръчичка и мозъчен оток.  \"Борим се да има вариант да извършим аутопсията в друго населено място, най-добре в София\", казаха опечалените пред Bulgaria ON AIR. Скърбящите родители са убедени, че е починала заради нестандартните методи на раждане. \"Те я убиха\", категорична е покрусената й майка. Близките на починалата настояват за справедливост, която ще търсят в съда. След случая родителите на Ренета подали сигнал в полицията и настояват аутопсията да бъде направена от други независими лекари. В този час близки и роднини на Ренета са се събрали в Сливен и настояват за справедливост. \r\n  ", "date": "2018.08.18", "title": "Трагедия в Сливен: Здрава родилка почина след удари в корема от лекари, градът на протест"}
{"url": "https://www.bgonair.bg/world/2018-08-18/pregazvaneto-v-london-smyatat-che-ne-e-teroristichen-akt", "text": "Разследващите случая с врязването на автомобил в хора в района на британския парламент тази седмица предполагат, че произшествието по-скоро не е било терористичен акт, пише \"Индипендънт\". Според изданието макар мотивите на управлявалия автомобила британец от судански произход Салих Хатер все още да са неизвестни, следователите предполагат, че действията му са плод на реакция на неща в личния му живот, а не на умишлен опит да навреди на хора. Полицията получи право да задържи 29-годишния Хатер под стража до понеделник, без да са му повдигнати обвинения, и дотогава може да се появят нови факти. Източник от британското правителство обаче заяви пред вестника, че детективите не разполагат с доказателства водачът на автомобила да се е радикализирал. Преди това британската преса писа, че Хатер е бил психически сломен от събития в живота си, станали през последните няколко месеца. Баща му и брат му загинали в две отделни катастрофи, а той самият бил изключен от Университета в Ковънтри, където посещавал курсове за подготовка за счетоводител, отбелязва ТАСС. ", "date": "2018.08.18", "title": "Прегазването в Лондон: Смятат, че не е терористичен акт"}
{"url": "https://www.bgonair.bg/bulgaria/2018-08-18/dvama-ot-postradalite-pozharnikari-kray-s-kuklen-sa-v-stabilno-sastoyanie", "text": "Стабилно е състоянието на двамата пожарникари, които пострадаха при катастрофата край Куклен снощи, няма опасност за живота им. Един огнеборец загина, а двама са откарани в болница, след като пожарна кола се преобърна в дере на входа на пловдивското село. Огнеборците са се отзовали на сигнал за пожар на сухи треви, но в една от отсечките на пътя автомобилът им е пропаднал в дере и се е преобърнал.  Пожарникарите останаха затиснати в автомобила. Екип от техни колеги веднага пристигнал на местопроизшествието, за да им помогне. За съжаление обаче един от пожарникарите почина.", "date": "2018.08.18", "title": "Двама от пострадалите пожарникари край с. Куклен са в стабилно състояние"}
{"url": "https://www.bgonair.bg/world/2018-08-18/nevizhdani-poroi-udariha-indiya-nad-300-sa-zaginali", "text": "Бедствено положение скова Индия. Над 300 души са загинали вследствие на най-тежките наводнения от 100 години насам, които удариха страната.  Поройните дъждове предизвикаха свлачища. 200 хиляди са подслонени в центрове за временно настаняване. Хеликоптери и спасителни екипи оказват помощ на засегнатите от стихията.  От външното министерство съобщиха, че при бедствието няма пострадали българи. Молба за помощ е била получена от българска гражданка, чиято дъщеря е на лечение в най-пострадалия щат.  А клиниката, в която е била настанена, е наводнена и пациентите са били настанени в хотел. По-късно сънародничката ни е съобщила, че дъждовете са намалели и смята да остане и да довърши лечението на дъщеря си.", "date": "2018.08.18", "title": "Невиждани порои удариха Индия: Над 300 са загинали!"}
{"url": "https://www.bgonair.bg/world/2018-08-18/italiya-e-v-traur-pochitat-pametta-na-zaginalite-kray-genua", "text": "Обявен e ден на траур в Италия в памет на загиналите при срутването на моста в Генуа във вторник, предаде Ройтерс. Тази сутрин ще се състои официална погребална церемония за част от жертвите, която ще включва отслужването на заупокойна литургия от архиепископа на северозападния италиански град кардинал Анджело Баняско.  На церемонията ще присъстват италианският президент Серджо Матарела и премиерът Джузепе Конте. Погребението ще бъде предавано на живо от националното радио и телевизия на Италия. Продължава издирването на изчезналите след срутването на моста хора. По-рано властите казаха, че между 10 и 20 човека остават в неизвестност. До момента е потвърдена смъртта на 38 души. ", "date": "2018.08.18", "title": "Италия е в траур: Почитат паметта на загиналите край Генуа"}
{"url": "https://www.bgonair.bg/bulgaria/2018-08-18/petrich-ne-spira-da-protestira-sreshtu-shofyora-pomel-3-detsa", "text": "Пореден ден на недоволство в Петрич, където в четвъртък 18-годишният Георги Попстоянов се вряза в група деца на тротоар и вкара три от тях в болница.  Вчера съдът реши да го остави в ареста за постоянно, но това не спря протеста на жителите на Петрич.  Обединени под мотото за сигурност на пътя и справедлив процес за шофьора, стотици затвориха трите най-натоварени кръгови кръстовища в града.  Организацията на протестите е изцяло в социалните мрежи, а днес се очакват и нови. Разговори на протестиращи с полиция на висок тон също не липсваха.", "date": "2018.08.18", "title": "Петрич не спира да протестира срещу шофьора, помел 3 деца"}
{"url": "https://www.bgonair.bg/bulgaria/2018-08-18/nedovolni-ot-falita-na-olimpik-protestiraha-posred-nosht-v-sofiya", "text": "\r\n Изви се протест посред нощ пред сградата на парламента в София. Точно в полунощ потърпевши от фалиралата застрахователна фирма \"Олимпик\" се събраха, за да изразят недоволството си. Причината за необичайния подбор на час за демонстрацията си – тогава им изтичат полиците в застрахователната компания, която обяви несъстоятелност.  Основното недоволство на събралите се е срещу действията на Комисията по финансов надзор при фалита на \"Олимпик\". Стигна се дори до диалози между част от протестиращите и органите на реда.  Прекратени са полиците на близо 200 000 души. Общата им стойност се равнява на повече от 9 милиона лева, предаде Иван Иванов.  ", "date": "2018.08.18", "title": "Недоволни от фалита на \"Олимпик\" протестираха посред нощ в София"}
{"url": "https://www.bgonair.bg/world/2018-08-18/putin-i-merkel-na-4-ochi-shte-potarsi-li-rusiya-pomosht-ot-evropa", "text": "Очаква се среща между германския канцлер Ангела Меркел и руския президент Владимир Путин в Берлин.  Сред обсъжданите теми се очаква да бъдат гражданската война в Сирия, конфликтът в Украйна, финансовите проблеми на Турция, както и редица енергийни въпроси – включително газопроводът \"Северен поток 2\".  Има вероятност Путин да потърси подкрепа от Европа за смекчаване на американските санкции срещу Русия. Двамата лидери ще дадат предварителни изявления, но до този момент официална пресконференция не е планирана.  Преди срещата Владимир Путин е поканен на сватбата на министъра на външните работи на Австрия Карин Кнайсъл. По този повод, държавният глава взе със себе си 10-членен казашки ансамбъл.", "date": "2018.08.18", "title": "Путин и Меркел на 4 очи: Ще потърси ли Русия помощ от Европа?"}
{"url": "https://www.bgonair.bg/world/2018-08-18/pochina-bivshiyat-generalen-sekretar-na-oon-kofi-anan", "text": "На 80-годишна възраст почина бившият генерален секретар на ООН Кофи Анан.  Анан е ганайски дипломат, който дълги години е служител в администрацията на организацията.  През 2001 г. получава Нобелова награда за мир за хуманитарната си дейност.", "date": "2018.08.18", "title": "Почина бившият генерален секретар на ООН Кофи Анан"}
{"url": "https://www.bgonair.bg/bulgaria/2018-08-18/slanchevo-i-toplo-lyato-idealno-za-more-i-planina", "text": "Днес отново ще е предимно слънчево. През деня, главно в следобедните часове, ще има временни увеличения на облачността, но само на отделни места в северните и планинските райони ще превали слабо и за кратко.  Максималните температури ще са предимно между 30 и 35 градуса, в София - около 29 градуса.  Над Черноморието ще бъде слънчево. Максималните температури ще са 29-31 градуса. Температурата на морската вода ще е 27 градуса. Вълнението на морето ще бъде 2 - 3 бала, предаде  .", "date": "2018.08.18", "title": "Слънчево и топло лято - идеално за море и планина"}
{"url": "https://www.bgonair.bg/bulgaria/2018-08-18/orazheen-bos-e-sobstvenikat-na-faliraliya-olimpik", "text": "Собственикът на фалиралия кипърски застраховател \"Олимпик\", който остави без застраховка \"Гражданска отговорност\" близо 200 000 коли в България, търгува и с оръжие, пише \"Труд\". Едноличен собственик на капитала на \"Олимпик\" АД е испанецът Диего Гонзалес Алонсо. Това става ясно от кореспонденцията на Комисията за финансов надзор с надзорния орган по застраховането в Кипър. Алонсо е собственик на \"Олимпик\" чрез неговата фирма \"Hispakol\". От комуникацията с кипърския надзор КФН разполага с ограничена информация за акционера, от която става ясно, че основната му дейност е в други държави извън България и Кипър и освен чрез клона на застрахователя по никакъв начин не е свързана с България. Проверка на \"Труд\" обаче показа, че дейността на Диего Гонзалес Алонсо е много разнообразна и интересна и поставя въпроса как \"Олимпик\" е получил лиценз в Кипър. През юни 2015 г. Комисията за ценните книжа в Испания (CNMV) предупреждава обществеността, че лицето Диего Гонзалес Алонсо няма лиценз да предоставя инвестиционни услуги. Испанецът притежава и застрахователно дружество в Бразилия, което също оперира под марката \"Олимпик\". Алонсо има бизнес и в Санто Доминго – столицата на Доминиканската република. Според информационни агенции в Кипър испанецът развива застрахователна дейност и на Коморските острови в Индийския океан. Премийният приход на ЗК \"Олимпик\" в България през 2017 г. възлиза на 52 млн. лв., съобщиха от КФН в отговор на въпрос на вестник \"Труд\". Данните са на база статистическа информация, събирана и предоставена от БНБ. Общият премиен приход, реализиран от клонове на застрахователи от други държави членки на ЕС, възлиза на 89,4 млн. лв. У нас право да работят имат 618 застрахователи от ЕС, като 13 имат клон. Загубите за клиентите на \"Олимпик\", чиито полици са прекратени, се оценяват на 9,35 млн. лева, каза Ралица Агайн, зам.-председател на КФН. Обезщетения от \"Олимпик\" ще може да се получат от Кипърския гаранционен фонд след септември, когато се очаква да се произнесе съдът на Кипър. Българският гаранционен фонд ще поиска да си сътрудничи с кипърския, за да помогне при изплащането, обявиха от КФН. ", "date": "2018.08.18", "title": "Оръжеен бос е собственикът на фалиралия \"Олимпик\""}
{"url": "https://www.bgonair.bg/bulgaria/2018-08-18/zdrava-rodilka-pochiva-v-slivenskata-bolnitsa", "text": "\r\n Здрава родилка почина след раждане в болницата в Сливен, сигнализираха до Bulgaria ON AIR нейни близки.  Според тях при Ренета е използван отречен метод на раждане, със скачане върху корема на родилката.  Ренета е починала от оток на белия дроб, а бебето също е в болница с наранявания. Близките ѝ подозират лекарска небрежност. ", "date": "2018.08.18", "title": "Здрава родилка почина в сливенската болница"}
