{"url": "https://www.bgonair.bg/bulgaria/2018-07-01/opiten-vodolaz-izcheznal-v-reka-iskar", "text": "Опитен водолаз е изчезнал в река Искър край Мездра, вчера.  Четирима водолази се спуснали в реката, за да подготвят атракцион за жителите на града.  Само трима от тях обаче са излезли от реката. Водолазите са наети от столичен клуб по екстремни спортове.  Продължава издирването на изчезналия водолаз. Снимка: Pixabay", "date": "2018.07.01", "title": "Опитен водолаз изчезнал в река Искър"}
{"url": "https://www.bgonair.bg/bulgaria/2018-07-01/rokeri-podkrepiha-protesta-na-maykite-na-detsa-s-uvrezhdaniya", "text": "\r\n Рокери от Харманли, Димитровград и Хасково подкрепиха протеста на майките на децата с увреждания в Хасково. Те пристигнаха на моторите си точно в 12 часа на обяд и направиха шумна демонстрация в центъра на града. Рокерите се подписаха под исканията за незабавно приемане на Закона за личната помощ. Днес е седмият ден от протеста на майките в Хасково.  Те отново се събраха, облечени в черни тениски и лозунги системата ни убива.  Ако законопроектът не бъде приет в следващите пет дни, майките заплашват с по-драстични протестни действия, като затваряне на главен път.", "date": "2018.07.01", "title": "Рокери подкрепиха протеста на майките на деца с увреждания"}
{"url": "https://www.bgonair.bg/bulgaria/2018-07-01/yuzhnoto-chernomorie-posreshtna-dzhulaya-s-kontsert-protest", "text": "\r\n Зад телената ограда на Корал десетки привърженици на един от последните девствени плажове по Южното Черноморие посрещнаха Джулая с концерт- протест. Въпреки предупрежденията на собствениците на заградения имот, че може да се стигне до разрушаване на оградата, до напрежение не се стигна. На плаж Корал посрещнаха изгрева на справедливостта, както обявиха участниците в концерта - протест. Охраната беше подсилена заради заканите за премахване на оградата.", "date": "2018.07.01", "title": "Южното Черноморие посрещна Джулая с концерт - протест"}
{"url": "https://www.bgonair.bg/economy/2018-07-01/napuskane-na-evrozonata-ima-li-smisal", "text": "За България в момента на дневен ред е подаване на молба за членство в ERM II, но за други държави въпросът е как най-лесно да напуснат еврозоната. Темата се завръща след идването на власт на евроскептиците в Италия, пише  . Разбира се, основните министри в новия италиански кабинет заявяват, че ще оставят страната във валутния съюз, пише в коментар нобеловият лауреат Джоузеф Стиглиц за европейското издание Politico. Тяхната позиция не трябва да се разглежда като непостоянна - те искат да останат в еврозоната, но настояват първо да я променят. Италия е права в едно - валутният съюз действително се нуждае от реформа, пише още Politico, цитиран от  . Концепцията за еврото е сгрешена още от самото начало. За държави като Италия валутният съюз отнема два ключови механизма - определяне на основния лихвен процент и обменния курс на валутата и не предложи нищо повече от строг контрол на дефицитите и дълговете, което е допълнителна пречка за икономическото възстановяване. Резултатът е забавено икономическо развитие на зоната, особено сериозно за по-слабите икономики. Еврото беше създадено за повишаване на просперитета, но реално постигна по-голямо разделение между страните в ЕС, особено между кредиторите и кредитополучателите. Това се отразява и върху решаването на другите проблеми за общността - миграцията и защитата на границите, които са кризисни за Гърция и Италия. Спънка пред реформите обаче поставя Германия. В еврозоната например отдавна се признава нуждата от Банков съюз. Берлин обаче се противопоставя на тази ключова реформа, която може да спре изтичането на капитала от слабите икономики. Но вътрешнополитическите проблеми в Германия спират промените и влошават още повече ситуацията в еврозоната. Една от основните критики към валутния съюз е невъзможността да бъдат коригирани валутните курсове, а тежестта поемат членовете длъжници, които вече страдат от забавен икономически растеж и свити доходи. Ако Германия има по-гъвкава фискална политика, част от тази тежест би могла да се измести от тези държави. В своя анализ Стиглиц посочва, че ако Германия откаже да направи нужните стъпки за подобряване на еврозоната, то най-верният път за останалите членове е излизане от валутния съюз. Или с други думи - Германия или трябва да поведе реформите, или да напусне, какъвто коментар вече направи Джордж Сорос. С излизането на Германия, а вероятно и още няколко държави от Северна Европа, стойността на еврото ще намалее, което ще подкрепи износа на Юга, а като цяло част от причините за разминаванията във валутния съюз - преодолени. Проблемът е, че Германия на този етап отказва да поеме която и да е от двете опции. Това поставя страни като Италия и Гърция да избират между икономически растеж и оставане в еврозоната. През 2015 година неопитното гръцко правителство например направи избора си да запази еврото и резултатът е стагнация с едва забележим икономически растеж в последните месеци. Сега Италия може да направи различен избор и при липсата на реформи, излизането от валутния съюз е ясна и съществена стъпка. Така ще бъде стимулиран износът и вътрешното потребление, а страната ще стане по-атрактивна за туристите. Това ще повиши и приходите в хазната, а безработицата ще започне да намалява. При този вариант позитивите ще са ясни, а предизвикателството е как да се напусне еврозоната с минимални икономически и политически разходи. Една от най-важните крачки е да бъде преструктуриран дълга така че да бъдат защитени финансовите институции. Без това ще бъдат загубени голяма част от потенциалните ползи от излизането от еврозоната. Такова преструктуриране е нормална част от големи девалвации - понякога те са тихи и неясни, като например излизането на САЩ от златния стандарт, а друг път - шумни и открити, както Исландия и Аржентина.  От икономическа гледна точка най-лесният път е всички в Италия да деноминират своите дългове от евро в нова лира. Но има доста юридически пречки с ЕС. Рим може да избере и друг път - да не обяви официално, че напуска еврото, но да въведе платежни средства, например държавни книжа, които да се приемат като платежни средства за задълженията в евро. Намаляването на стойността на тези облигации ще е форма на девалвация и ще възстанови италианската монетарна политика. Въвеждането на подобна паралелна валута със сигурност е нарушение на правилата на еврозоната и Италия ще остави останалите членове как да постъпят - да оставят страната в еврозоната или да я изгонят. В един идеален свят Италия нямаше да има нужда да напуска еврозоната, а Европа ще направи нужната реформа, за да даде нужната защита на своите членове. Но без промяна на курса, Италия трябва да помисли, че оставането във валутния съюз е алтернатива на икономическия растеж, а ползите от напускането му вероятно ще бъдат повече от негативите, пише още Стиглиц в заключение. Снимка: Pixabay", "date": "2018.07.01", "title": "Напускане на еврозоната - има ли смисъл?"}
{"url": "https://www.bgonair.bg/bulgaria/2018-07-01/dzhon-loutan-btr-i-valeri-simeonov-posreshtnaha-dzhulaya-kray-dunav", "text": "Как бе посрещнат Джулая в Тутракан - за трета поредна година беше легендарният вокалист на \"Юрая Хийп\" Джон Лоутън.  Той изпълни химна на Джулай Морнинг заедно с БТР.  В дуета се включи и вицепремиерът Валери Симеонов, който също посрещна първото юлско утро край брега на река Дунав.", "date": "2018.07.01", "title": "Джон Лоутън, БТР и Валери Симеонов посрещнаха Джулая край Дунав"}
{"url": "https://www.bgonair.bg/world/2018-07-01/stotitsi-hilyadi-na-gey-parad-v-parizh", "text": "Стотици хиляди се събраха на гей парад в Париж. С колоритни костюми, маски и знамето символ на гей общността участниците преминаха по централните улици на френската столица.  Шествоето започна от площад Конкорд и приключи на Площада на Републиката. Демонстрантите развяваха плакати \"Нямате монопол върху семейството\".  Според социологически проучвания над половината от хората, които са с различна сексуална ориентация са били жертва на хомофобска агресия - вербална и физическа.", "date": "2018.07.01", "title": "Стотици хиляди на гей парад в Париж"}
{"url": "https://www.bgonair.bg/bulgaria/2018-07-01/tazhna-novina-pochina-eksshefat-na-nim-prof-bozhidar-dimitrov", "text": "На 72 години почина проф. Божидар Димитров. Тъжната вест потвърдиха негови близки.  Професорът е починал вчера, пред блока, в който живее. Димитров имаше проблеми със сърцето и дори влиза в болница няколко пъти.  Проф. Божидар Димитров беше дългогодишен директор на Националния исторически музей. Избран за народен представител в 41-ото Народно събрание.  В първия кабинет \"Борисов\" той зае поста на министър без портфейл. През месец март тази година проф. Димитров основа Национално движение \"Боянски клуб - Кан Кубрат\", с което си постави за цел България да стане президентска република.  Съболезнования за кончината му изразиха премиерът Бойко Борисов и председателят на НС Цвета Караянчева.", "date": "2018.07.01", "title": "Тъжна новина - почина ексшефът на НИМ проф. Божидар Димитров"}
{"url": "https://www.bgonair.bg/world/2018-07-01/yaponska-kosmicheska-raketa-se-vzrivi-sekundi-sled-izstrelvaneto-si", "text": "Космическа ракета, разработена от частна японска компания се взриви секунди след изстрелването си.  Ракетата е с размери 10 метра дължина и тежи 1200 килограма. Тя трябваше да достигне до 100 километра височина.  При инцидента за щастие няма пострадали. Миналата година ракета на същата компания се издигна на 20 километра височина, преди двигателят ѝ да спре и тя да падне в океана.", "date": "2018.07.01", "title": "Японска космическа ракета се взриви секунди след изстрелването си"}
{"url": "https://www.bgonair.bg/world/2018-07-01/v-london-hilyadi-na-na-protest-v-zashtita-na-obshtestvenoto-zdraveopazvane", "text": "Хиляди на протест в Лондон в защита на общественото здравеопазване. Шествието премина по централните улици.  Протестиращите настояха за повече финансови средства и разкритикуваха приватизацията на някои медицински услуги.  Системата за безплатно здравеопазване е свещена институция във Великобритания. Нейният модел обаче е в криза порази застаряването на населението, демографския растеж и политиките на драстични икономии.  Премиерът Тереза Мей обеща в сектора здравеопазване да се налеят малко над 20 милиарда лири годишно до 2023-2024 година.", "date": "2018.07.01", "title": "В Лондон: Хиляди на на протест в защита на общественото здравеопазване"}
{"url": "https://www.bgonair.bg/world/2018-07-01/sblasatsi-na-protesti-v-sasht", "text": "\r\n Напрежение на протест в американския град Портланд, щата Орегон. Антифашисти и десни активисти влязоха в сблъсъци по време на марш в подкрепа на консервативен републикански кандидат за сенат в САЩ.  Двете групи демонстранти са хвърляли бутилки, камъни и яйца. Полицията се е намесила. Униформените използвали шокови гранати, за да разпръснат двете групи.  Няколко души са арестувани. Вчера протести имаше в над 700 града в САЩ. Те бяха провокирани от твърдата имиграционна политика на президента Доналд Тръмп. Демонстрантите настояха да се ускори процесът по събиране на децата, разделени от родителите.", "date": "2018.07.01", "title": "Сблъсъци на протести в САЩ"}
{"url": "https://www.bgonair.bg/world/2018-07-01/navodneniyata-v-rumaniya-vzeha-tri-zhertvi", "text": "Три са вече жертвите на тежките наводнения в съседна Румъния. Властите съобщиха, че 760 души са били спасени от наводнените райони.  Над 20 000 души са участвали в спасителните дейности. Стихията предизвика сериозни смущения в транспорта. Няколко магистрали са наводнени.  Железопътният транспорт в централната част на Румъния е прекъснат. Хиляди домакинства останаха без ток. Метеоролозите прогнозират, че от утре времето започва да се подобрява.", "date": "2018.07.01", "title": "Наводненията в Румъния взеха три жертви"}
{"url": "https://www.bgonair.bg/world/2018-07-01/bavarskite-konservatori-shte-reshavat-badeshteto-na-merkel", "text": "Политическото бъдеще на германската канцлерка Ангела Меркел ще бъде решено на срещата на лидерите на баварския Християнсоциален съюз (ХСС) днес, които ще се съберат да решат дали да приемат споразумението за миграцията, което тя постигна в Брюксел, предаде Ройтерс, цитирана от  . Девет месеца след изборите, на които партията на Меркел загуби избиратели в полза на крайната десница, канцлерката беше принудена да се обърне към съседите си от ЕС, за да й помогнат да разреши конфликт с коалиционните си партньори от ХСС, които се противопоставиха на имиграционната й политика. Вътрешният й министър Хорст Зеехофер от ХСС, заплаши да започне да връща мигрантите на баварската граница. Подобни мерки почти със сигурност ще доведат до разпадането на коалиционното правителство. На срещата на върха в Брюксел тази седмица лидерите постигнаха споразумение за подялба на бежанци на доброволна основа и за създаване на контролирани центрове в ЕС, където да бъдат обработвани исканията за убежище. Освен това Меркел обяви, че е постигнала споразумение с европейски страни за връщане на бежанци. Унгария, Чехия и Полша обаче отрекоха това, припомня Ройтерс. Баварският премиер Маркус Зьодер заяви, че действията на Меркел са в правилната посока, но добави, че ще продължи да й оказва натиск, за да получи повече информация за подробностите. Повечето анализатори очакват Меркел да остане на власт въпреки сблъсъка с ХСС, но това вероятно няма да е последният случай, при който баварската партия се опитва да се разграничи от канцлерката, която смята за прекалено центристка.", "date": "2018.07.01", "title": "Баварските консерватори ще решават бъдещето на Меркел"}
{"url": "https://www.bgonair.bg/bulgaria/2018-07-01/za-mladite-i-obrazovani-po-niski-naemi-praznite-zhilishta-s-visok-danak", "text": "Нова Национална жилищна стратегия предвижда да плащаме по-висок данък за апартамент, който не обитаваме, но пък да ни освободи от плащане, ако го дадем за социални цели, пише  . Младите и квалифицирани кадри ще могат да ползват по-ниски цени за наеми, както и възможност за дялово изкупуване, или т.нар. поделена собственост, както и да купят жилища със субсидиран кредит. Това предвижда Националната жилищна стратегия, изготвена от министерството на регионалното развитие и публикувана за обществено обсъждане. Тези кандидати трябва да покриват критерии като образование и професионална квалификация, която обаче да съответства на пазарното търсене в конкретния град или община. Ще се вземат предвид наличие на трудов договор, семейно положение, размер на доходите и други, пише \"24 часа\". Един от ангажиментите на ползващия привилегиите е определен -срок за  обитаване на жилището, има ограничения и санкции при преотдаване или препродаване. Ще се осигуряват социални места за живеене на граждани в нужда. За хората с регистрирана жилищна нужда и специални потребности и за тези “без покрив” ще се дават защитени домове и подслон. По-висок данък, ако жилището е необитаемо, или пък един собственик има голям брой апартаменти, предвижда още стратегията. 1 220 416 жилища в България, или 31% от всички, са необитаеми. Целта е да се увеличи тяхното използване. В същото време има голям дефицит на социални жилища. Затова се предвиждат стимули при предоставяне на необитаемо жилище за социални цели. Това например ще е намаляване или освобождаване от данък в периода на предоставянето. Необходимо е въвеждането на единни професионални стандарти за лицата, които се заемат с управлението на етажната собственост. Лицензирани физически или юридически лица при управлението на блока ще са сред задължителните условия за финансиране по целевите програми, чрез които ще се обновяват жилищата. За по-добра функционалност на пазара се предвижда изработването на информационна система с данни за цените на жилищата в България, с реализираните мерки за обновяване на сгради, за текущото изпълнение на общинските жилищни програми и др. Това ще помогне за отстраняване на важни пазарни дефекти. Предвижда се и изработването на единен национален стандарт при оценките на недвижимите имоти. Липсата на единни критерии води до различни, понякога необективни резултати от оценяването, което рефлектира и върху цената на жилищата. 250 млн. лв. на година е финансовата рамка за изпълнение на стратегията. За целта ще се прави фонд, който да акумулира средства от национални и международни източници. Държавният бюджет годишно ще осигурява 50 млн. лв. Допълнителни 50 млн. лв. годишно ще влизат по линия на задължените лица по Закона за енергийната ефективност. Фондът ще кандидатства и по европейски донорски програми и инструменти на ЕС за повишаване на енергийната ефективност. Снимка: Pixabay", "date": "2018.07.01", "title": "За младите и образовани – по-ниски наеми, празните жилища – с висок данък"}
{"url": "https://www.bgonair.bg/bulgaria/2018-07-01/povecheto-postradali-domove-v-roman-otvodneni-zagubite-za-hilyadi-levove", "text": "Община Роман се възстановява след наводнението. По данни на кризисния щаб, по-голямата част от пострадалите домове са отводнени.  В засегнатите села в района се работи по възстановяването на тока и водата, а полицията охранява имотите на местните хора срещу вандалски прояви.  От пороите в последните дни най-тежко пострадаха районите на Смолян и Чепеларе, регионът около Катуница и пътят за Садово.  Загулбите на земеделците там възлизат на стотици хиляди левове. В община Етрополе бедственото положение бе отменено, но въпреки това продължават да се следят нивата на река Малък Искър и притоците й.  Добрата новина е, че от днес валежите и вятърът стихват и денят навсякъде ще бъде предимно слънчев и топъл.", "date": "2018.07.01", "title": "Повечето пострадали домове в Роман - отводнени, загубите - за хиляди левове"}
{"url": "https://www.bgonair.bg/bulgaria/2018-07-01/s-yuli-idva-istinskoto-lyato-predimno-slanchevo-s-lek-vyatar", "text": "От днес над по-голямата част от страната ще е предимно слънчево. Временни увеличения на облачността ще има над североизточните, а в следобедните часове и над планинските райони и там на отделни места ще превали краткотрайно, прогнозират синоптиците от НИМХ, цитирани от  . Вятърът ще отслабне и през деня вече ще е до умерен, от северозапад. Максималните температури ще са от около 22 градуса в североизточните райони до около 29 градуса в югозападните. Над Северното черноморие до сутринта все още ще са възможни превалявания и облачността ще е значителна. През деня обаче облаците ще се разкъсат и там, както и над южните райони, ще преобладава слънчево време. Максималните температури ще са между 22 и 25 градуса. Температурата на морската вода е около 24 градуса, вълнението - 1-2 бала. Над планините ще бъде предимно слънчево. Ще има и временни увеличения на облачността, но само на отделни места в масивите в Западна България след обяд краткотрайно ще превали, възможно е и да прегърми. Ще духа умерен до силен, само в най-високите части временно бурен северозападен вятър. Максималната температура на височина 1200 метра ще е 17 градуса, на 2000 - около 10. През следващите дни над по-голямата част от страната ще преобладава слънчево време, с временни увеличения на облачността. Главно в следобедните часове ще има краткотрайни валежи, на повече места и придружени с гръмотевици - във вторник и сряда. Във вторник в много райони вятърът временно ще стихне. Дневните температури ще се повишат и в сряда максималните ще стигнат на места до 24 и 29 градуса. Снимка: Pixabay", "date": "2018.07.01", "title": "С юли идва истинското лято: Предимно слънчево, с лек вятър"}
{"url": "https://www.bgonair.bg/bulgaria/2018-07-01/s-38-protsenta-se-uvelichavat-pensiite-ot-dnes", "text": "От днес пенсиите за трудова дейност, отпуснати до края на 2017 г., ще се преизчислят с новия процент за година осигурителен стаж, което ще ги увеличи с 3,8 на сто, пише  . Минималният размер на пенсията за осигурителен стаж и възраст ще се повиши до 207,60 лв., а социалната пенсия за старост ще стане 125,58 лв. Промяната в социалната пенсия за старост ще доведе до увеличаване на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия.  Ще се повишат и нормативно установените добавки към пенсиите, които се определят в процент от социалната пенсия за старост.", "date": "2018.07.01", "title": "С 3,8 процента се увеличават пенсиите от днес"}
{"url": "https://www.bgonair.bg/bulgaria/2018-07-01/14-ot-sluchaite-na-diabet-zaradi-mrasen-vazduh", "text": "Учени установиха, че 14%  от случаите на диабет се дължат на замърсяването на въздуха, пише  . \"Това замърсяване е довело до 3,2 милиона заболявания от диабет през 2016 г., което представлява 14% от новите регистрирани случаи\", констатираха специалистите от Медицинския факултет на университета в Сейнт Луис в щата Вашингтон. \r\n  \r\nЗамърсяването на въздуха води до намаляването на производството на инсулин в човешкия организъм и предизвиква възпаления, които пречат на организма да преобразува глюкозата в кръвта в енергия. \r\n  \r\nДо този извод стигнали учените, които изследвали 1,7 милиона американски военни ветерани в продължение на осем години и половина. Те били избрани въз основа на това, че преди това не са страдали от диабет. Снимка: Pixabay", "date": "2018.07.01", "title": "14% от случаите на диабет - заради мръсен въздух!"}
{"url": "https://www.bgonair.bg/bulgaria/2018-07-01/dve-tezhki-katastrofi-pomrachiha-dzhulaya-ima-zaginali", "text": "\r\n [related_articles] Четирима загинаха в тежка катастрофа на магистрала Тракия, в района на Пловдив. За часове остана затворен за движение участъкът от аутобана.  На 107-ми километър от магистралата пътнически автобус се забива в камион, като причините за инцидента все още се изясняват.  Пътуващите три жени и дете загиват на място. АМ \"Тракия\" остава затворена близо 3 часа, а пътуващите са пренасочвани през Пазарджик и стария път. В 13:00 ч. от МВР Пловдив обещаха да дадат брифинг за повече информация. Образувано е досъдебно производство. В Поморие са се ударили три автомобила. Трима души са пострадали, все още няма информация за тяхното състояние.  Инцидентът е станал тази сутрин в квартал Сарафово. Шофьор на лек автомобил заспал зад волана, навлязъл в насрещното движение и челно ударил друга кола.  Трети водач, за да избегне удара, се блъска в мантинелата. В резултат на инцидента са се образували големи тапи в участъка, шофьорите са изнервени заради топлото време и интензивния трафик, увеличен заради старта на морския сезон.", "date": "2018.07.01", "title": "Две тежки катастрофи помрачиха Джулая, има загинали"}
{"url": "https://www.bgonair.bg/bulgaria/2018-07-01/desetki-avantyuristi-posreshtnaha-dzhulay-morning-vmesto-na-moreto-v-planina-belasitsa", "text": "\r\n В планина Беласица, десетки авантюристи посрещнаха изгрева на първия юлски ден на връх Конгур, а през целия ден парапланеристи ще изпълват въздуха над Петрич. На повече от 600 км. от Българското Черноморие или повече от 7 часа път с кола се намира Петрич, който е най-южният и слънчев град и ще е последната точка, която ще посрещне юлското слънце.  На повече от 700 м. надморска височина, на хижа \"Беласица\" са стотици стеклите се да празнуват. Десетки известни изпълнители и специална въздушна възглавница са част от изненадите.  Веднага след приключването на партито, с фенери и добро настроение група желаещи започна да се изкачва към връх Конгур. Малко след 5 часа, след като 15- километровия маршрут е извървян, се посреща изгрева. През светлата част от деня парапланеристи завършиха кулминационно празненствата над Петрич. И макар че Беласица е на стотици километри от морето, по нищо не отстъпва на красотата на морския изгрев.", "date": "2018.07.01", "title": "Десетки авантюристи посрещнаха \"Джулай Морнинг\" вместо на морето - в планина Беласица"}
{"url": "https://www.bgonair.bg/bulgaria/2018-07-01/s-kolko-poskapvat-toka-i-parnoto-ot-dnes-kevr-reshi-pod-vazglasite-na-protestirashtite", "text": "\r\n На фона на протест в КЕВР гласуваха поскъпването на тока и парното. Увеличението се налага поради ръста на цената на природния газ от 29 юни.  Средният скок е с 2,03%, като за ЧЕЗ ще бъде 1,75%, ЕВН вдига с 1,82%, а Енерго ПРО - с 2,78%. Най-осезаемо ще бъде увеличението в топлинната енергия - 7,33%. По думите на председателят на КЕВР Иван Иванов, \"Комисията използва всяка възможност, която й дава Закона, за да вземе решения в полза на гражданите, но не трябва да допуска тежки финансови затруднения на енергийните дружества\". Гражданският протест е срещу всяко увеличение на тока и парното, като протестиращите затвориха и булеварда пред сградата на КЕВР.  Заради увеличението на цената на тока в София от днес започва извънредно отчитане на електромерите, за да се усреднят техните стойности.  \r\n  ", "date": "2018.07.01", "title": "С колко поскъпват токът и парното от днес? КЕВР реши под възгласите на протестиращите"}
