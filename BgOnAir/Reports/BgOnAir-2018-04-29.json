{"url": "https://www.bgonair.bg/world/2018-04-29/erdogan-se-kani-da-postigne-istoricheska-pobeda-na-prezidentskite-izbori", "text": "Турският президент даде неофициален старт на предизборната си кампания. Въпреки че все още не е обявил своята кандидатура, никой в южната ни съседка не се съмнява, че Реджеп Ердоган ще се бори за нов мандат.  Миналата седмица той изненадващо свика предсрочни парламентарни и президентски избори за месец юни – повече от година по-рано от предвиденото.  Така турският държавен глава се надява да запази настоящия си пост, но със засилени правомощия – конституционна промяна, одобрена на референдум миналата година. На хилядите свои привърженици, събрали се в Измир вчера, Ердоган обеща историческа изборна победа.", "date": "2018.04.29", "title": "Ердоган се кани да постигне историческа победа на президентските избори"}
{"url": "https://www.bgonair.bg/economy/2018-04-29/kitay-razshiryava-dostapa-za-chuzhdi-investitori-v-stranata", "text": "Китайският регулатор на ценните книжа публикува правила, с които се дава възможност на чуждестранни компании да притежават мажоритарен дял в джойнт венчъри, опериращи в сектора на ценните книжа. Това е част от плановете на китайското правителство за разширяване на достъпа за чужди инвеститори и опит за съживяване на сектора, пише Bloomberg. Китайската регулаторна комисия по ценни книжа публикува правилата на своя сайт в събота. Страната изненада финансовата индустрия през ноември, когато обяви, че ще повиши тавана за чуждестранна собственост на 51% в джойнт венчърите, свързани с поемането на емисии и търговията с ценни книжа.  Макар Китай да позволи на чужди компании да участват във финансовия му сектор като част от ангажиментите към СТО, много от тях все още се оплакват от бариерите, които срещат там. През този месец Си Дзинпин преповтори обещанието си да отвори редица сектори на китайската икономика – от банките до производството на автомобили. Миналата седмица администрацията на Тръмп обяви, че ще изпрати финансовия министър Стивън Мнучин и други високопоставени икономически съветници в Китай с надежда да бъде прекратено напрежението, което разтърси финансовите пазари и увеличи притесненията, че светът се насочва към всеобхватна търговска война.   Четете повече в  .", "date": "2018.04.29", "title": "Китай разширява достъпа за чужди инвеститори в страната"}
{"url": "https://www.bgonair.bg/world/2018-04-29/stachka-sprya-ot-rabota-vseki-vtori-vlak-i-mashinist-vav-frantsiya", "text": "Продължават протестите на железниците във Франция. Всеки втори влак в страната беше отменен, а половината от всички машинисти не работят.  Синдикатите в сектора протестират срещу реформата, приета преди седмица от парламента. Тя предвижа частично отваряне на държавната компания към конкуренция от частни оператори, както и орязване на привилегиите на железничарите.  Те заплашиха да стачкуват периодично до края на юни. Правителството на Еманюел Макрон обаче настоява, че ще доведе реформите докрай.", "date": "2018.04.29", "title": "Стачка спря от работа всеки втори влак и машинист във Франция"}
{"url": "https://www.bgonair.bg/world/2018-04-29/380-mln-dolara-ot-avstraliya-za-opazvaneto-na-golemiya-barieren-rif", "text": "\r\n Половин милиард австралийски долара, или около 380 млн. американски, ще отпусне австралийското правителство за възстановяването и опазването на Големия бариерен риф.  Средствата ще отидат за укрепването на кораловия риф, подобряването на качеството на водата и опазване на коралите от морски звезди, известни с името трънен венец.  Нашествието именно на този вид морски звезди унищожава огромни площи от рифа, който е част от световното културно и природно наследство на ЮНЕСКО от 1996 г.  Освен това заради повишаването на температурата в района цветът на коралите постепенно избледнява. Големия бариерен риф се простира на площ от близо 350 хиляди кв.км, което е повече от площта на Италия, и може да се види дори от космоса. ", "date": "2018.04.29", "title": "380 млн. долара от Австралия за опазването на Големия бариерен риф"}
{"url": "https://www.bgonair.bg/world/2018-04-29/mir-vmesto-voyna-phenyan-zatvarya-osnoven-yadren-kompleks", "text": "\r\n Пореден жест на добра воля от страна на Северна Корея. Пхенян обяви, че ще затвори основния си комплекс за ядрени изпитания още следващия месец. Съобщението идва два дни след историческата среща на върха между лидерите на двете Кореи. Обещанията са дадени от самия Ким Чен Ун, но се съобщават на света от говорителя на южнокорейското президентство.  Севернокорейският лидер се е ангажирал не само да затвори комплекса за изпитания, но и да покани журналисти и експерти от Съединените щати и Южна Корея, които да наблюдават процеса. Ким Чен Ун отбелязва, че няма намерение да затваря другите си два комплекса за ядрени изпитания. Но прави и друг жест – уеднаквява часовата зона на Северна Корея спрямо тази на южната си съседка", "date": "2018.04.29", "title": "Мир вместо война: Пхенян затваря основен ядрен комплекс!"}
{"url": "https://www.bgonair.bg/reportazhi/2018-04-29/tramp-otnovo-ignorira-vecheryata-na-korespondentite-v-beliya-dom", "text": "\r\n Във Вашингтон се проведе традиционната вечеря на кореспондентите в Белия дом. Преди ерата \"Тръмп\" годишното мероприятие събираше на едно място журналисти, членове на президентската администрация и холивудски звезди. За втора поредна година американският държавен глава игнорира събитието, атмосферата не бе както по време на управлението на Обама. Днес вечерята е своеобразна демонстрация на журналистическа солидарност в отговор на постоянните атаки на Доналд Тръмп срещу медиите.  Начело на приема застана председателят на Асоциацията на кореспондентите в Белия дом – българката Маргарет Талев. А най-запомняща се в програмата беше речта на актрисата Мишел Уолф.  \"Тръмп е расист и харесва белите националисти – това е странна дума, използвана за нацист. Да наречеш нациста бял националист, е като да наречеш педофила приятел на децата. Или да наречеш Харви Уайнстийн Дон Жуан\", заяви тя.  В същото време Доналд Тръмп предпочете да отиде на митинг в Мичиган. И да демонстрира за пореден път презрението си към медиите, които определя като \"врагове на американския народ\".", "date": "2018.04.29", "title": "Тръмп отново игнорира вечерята на кореспондентите в Белия дом"}
