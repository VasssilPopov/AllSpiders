{"url": "https://www.bgonair.bg/bulgaria/2019-03-26/balgariya-e-investirala-1-mlrd-za-integratsiya-na-romite-izchisli-karakachanov", "text": "\r\n Около 1 милиард лева е инвестирала държавата за интегриране на ромското население от 2007 до 2017 г. Това показват изчисленията на вицепремиера Красимир Каракачанов. На кръгла маса в министерския съвет той обсъди с общественици концепцията си за интеграция на ромите. Част от предложенията в концепцията за интеграция на ромите са спиране на помощите за родителите, които не пускат децата си на училище, както и предоставяне на детски надбавки в натура, за да се намалят злоупотребите със социалните плащания. В рамките на дискусията вицепремиерът Красимир Каракачанов представи приблизителна сметка на парите, които са дадени по програми за ромската интеграция – без резултат.  \r\n\"Към момента това , което ние успяхме да съберем е около 1 милиард лева – равен на нула лева и нула стотинки. Ключови за концепцията са мерките за премахване на гетата, справяне с ромската престъпност и ограничаването на раждаемостта от малолетни\", каза вицепремиерът. По време на дискусията бяха направени и по нестандартни предложения като приобщаването на представители на ромското малницство към структурите на МВР. Концепцията ще бъде внесена за разглеждане в Министерския съвет в рамките на следващата седмица.  ", "date": "2019.03.26", "title": "България е инвестирала 1 млрд. за интеграция на ромите, изчисли Каракачанов"}
{"url": "https://www.bgonair.bg/denqt-on-air/2019-03-26/protestite-na-sestrite-nyama-da-reshat-problemite-im-smyatat-antoniya-parvanova-i-stoycho-katsarov", "text": "\r\n Протестите на медицинските сестри, към който се включиха почти всички работещи в здравеопазването, няма да решат проблемите им. Около това мнение се обединиха бившият депутат от НДСВ Антония Първанова и председателят на Центъра за защита на правата в здравеопазването Стойчо Кацаров.  В \" \" д-р Първанова заяви, че не е нормално една медицинска сестра да получава колкото един шофьор. Тя обаче бе категорична, че министърът на здравеопазването Кирил Ананиев няма как да реши проблема, тъй като болниците у нас са търговски дружества. \r\n\"Очакванията на протестиращите са да се получи пакет от 50 милиона лева и министърът да го раздаде. Това няма как да стане. Болниците у нас са търговски дружества. Този въпрос трябва да се реши в самите дружества. Министърът, като принципал на болниците, може да зададе правила как да се разпредели този ресурс. Не е нормално една медицинска сестра, която работи на няколко места и дава здравето си за благополучието на пациентите, да получава колкото един шофьор. За да получат сестрите заплащането, което заслужават, трябва да се определи обема от дейностите и услугите, които извършват. Има огромна пазарна ниша за медицински сестри. Те от 70 хиляди паднаха на 22 000. Сега средната им възраст е 55. В малките населени места дори няма достъп до медицински сестри, какво говорим за лекар. Министърът трябва да поиска от мениджърите на големите болници да наложат по-високи заплати. Моделът у нас е обърнат, защото е печалбарски\", обясни Първанова. Доктор Стойчо Кацаров пък бе категоричен, че ако дадена болница не може да генерира печалба, тя трябва да бъде затворена. Той също така допълни, че няма как медицинска сестра в реанимация и такава в училище да получават едно и също възнаграждение. \r\n\"Най-добре е да няма методика за разпределение на заплащането. Намесата на правителството ще нанесе повече поражения. Не е добре да бъде въведена една и съща заплата за всички. Няма как сестра в реанимация да взима колкото сестра в училище. По-добре е да бъде определена работата, която сестрата трябва да извършва. Ако този пакет от дейности бъде регламентиран, парите ще дойдат сами след това. Държавните и общинските болници трябва да се приватизират, за да се управляват по-добре и да се махне монополът на Здравната каса. Това ще намали цената на здравната помощ. Ако не те търсят пациентите, затваряш и край. Ние издържаме губещи структури\", разясни Кацаров.  ", "date": "2019.03.26", "title": "Протестите на сестрите няма да решат проблемите им, смятат Антония Първанова и Стойчо Кацаров"}
{"url": "https://www.bgonair.bg/economy/2019-03-26/kup-holivudski-zvezdi-zad-apple-v-bitkata-za-video-striyming-uslugi", "text": "Американският технологичен гигант Apple официално направи първите си стъпки в света на абонаментните видео стрийминг услуги с Apple TV+. Новината беше обявена в рамките на годишното пролетно събитие на компанията, което се проведе в Steve Jobs Theater в централата на компанията в Купертино, Калифорния.  За целта Apple работи с част от големите звезди в Холивуд, като режисьора Стивън Спилбърг, актьорите Джейсън Момоа, Дженифър Анистън и Рийз Уидърспун, телевизионната водеща Опра Уинфри и други, на които разчита да привлекат аудиторията към оригиналното ѝ съдържание. \"Това не е просто поредната стрийминг услуга. Това е домът на най-креативните разказвачи на истории в света\", коментираха от Apple. Приложението Apple TV ще събира в едно всички стрийминг абонаменти на потребителите. Гигантът е сключил договори с част от най-големите имена в индустрията, включително HBO и Amazon Prime Video.  По-рано миналата седмица най-голямата видео стрийминг платформа в света Netflix обяви, че няма да се включи в проекта, защото смята, че потребителите трябва да получават достъп до съдържанието ѝ в нейното собствено приложение. Четете повече по темата в  Снимка: Pixabay.com Харесайте страницата ни във Facebook ", "date": "2019.03.26", "title": "Куп холивудски звезди зад Apple в битката за видео стрийминг услуги"}
{"url": "https://www.bgonair.bg/denqt-on-air/2019-03-26/kmetat-na-s-marchaevo-za-da-ima-integratsiya-romite-ne-tryabva-da-badat-v-geto", "text": "\r\n Около 1 милиард лева е инвестирала държавата за интегриране на ромското население от 2007 до 2017 г. Това показват изчисленията на вицепремиера Красимир Каракачанов. На кръгла маса в Министерския съвет той обсъди с общественици концепцията си за интеграция на ромите. \"Жалкото е, че за тази огромна сума и за 10-годишния период, в който е изхарчена, въпреки всички положени усилия, резултатът е нула\", коментира кметът на село Мърчаево Гергин Георгиев в \"Денят ON AIR\". По думите му именно заради това е създадена концепцията за интеграцията на ромското малцинство и в нея са описани точки, които биха свършили работа за успешна интерграция с доста по-малко средства. Той посочи, че с. Мърчаево е пример за добрата интеграция. Георгиев сподели, че около 10% от населението му е от ромски произход, но ромите живеят между българите и водят нормален начин на живот. \"Първото и началното нещо е, че те не трябва да бъдат в гето. То трябва да бъде разбито. Тези хора трябва да бъдат между останалата част от обществото, за да започнат да живеят по правилата\", категоричен бе Георгиев пред Bulgaria ON AIR. Той е на мнение, че освен да бъдат спирани помощите на родителите, които не изпращат децата си на училище, те трябва да понасят и други санкции като административни наказания и полагане на общественополезен труд.  ", "date": "2019.03.26", "title": "Кметът на Мърчаево: За да има интеграция, ромите не трябва да бъдат в гето"}
{"url": "https://www.bgonair.bg/science/2019-03-26/tesla-e-nomer-1-po-prodazhbi-v-evropa", "text": "Още в първия си месец на европейските пазари Tesla Model 3 успя да се наложи не само като най-продавания електромобил, но и като най-търсения автомобил в компактния премиум сегмент. Данните са на агенция \"JATO Dynamics\".Това съобщи  .  През февруари американският електромобил изпреварва BMW Серия 3, Audi A4 и дори абсолютния господар в този сектор през миналата година Mercedes C-класа. При това в продажбите на трите германски модела са включени всичките им модификации - бензинови, дизелови и хибридни. Model 3 се предлага в Европа от последната седмица на януари, и дори още не е представен официално на някои от тукашните пазари. Въпреки това за най-краткия месец от годината Tesla е успяла да пласира 3630 бройки. Това й отрежда първото място за месеца и при електромобилите. Доста зад американската машина остава чувствително по-евтиното Renault Zoe (2888 продажби), Nissan Leaf (2364), BMW i3 (2021) и eлектрическата версия на Hyundai Kona (1755).  ", "date": "2019.03.26", "title": "Tesla е №1 по продажби в Европа"}
{"url": "https://www.bgonair.bg/denqt-on-air/2019-03-26/evrodeputatite-ni-se-izlozhiha-s-paketa-makron-zayavi-milen-keremedchiev", "text": "\r\n Протести в Страсбург бележат гласуването на пакета \"Мобилност\". Утре пристигат и стотици превозвачи за протест срещу приемането на пакета.  \"Това е абсолютно безобразие от страна на нашите евродепутати. Народните представители имат работата да присъстват и да защитават своите избиратели. Това е най-важният въпрос за гласоподавателите ни. Още повече, че предстоят европейски избори. Това показа на какво са способни. Бареков даже не искам да го коментират. Непоследователността и шизофренното му поведение не носи нищо хубаво на хората. Маринов беше много арогантен. Следващият парламент ще има много по-антиевропейски партии. Дълго време няма да има Европейска комисия. Тези партии ще блокират много политики. Ако пакетът \"Макрон\" бъде приет – кой знае кога ще може да се правят промени\", посочи бившият зам.-министър на външните работи Милен Керемедчиев.    Според думите му в \"Денят ON AIR\" този пакет ще доведе до много фалити на български превозвачи.  \"Макрон се опитва да започне конфликт. Неговите мерки биха закрепили разклатената му позиция във Франция. Битката е Северозапад срещу Североизток. Не искам да си помислям какво ще се случи, ако загубим. В Европа се надига краен национализъм. Има шанс ЕС да не бъде същият след утре. По време на Европредседателството си можехме да направим повече. Получихме сигнал какво ни очаква още с визитата на Макрон във Варна. България има различна позиция с по-големите държави в ЕС. Бъдещето на страната ни се пилее в междупартийни боричкания\", изтъкна гостът пред Bulgaria ON AIR. Харесайте ни във Facebook ", "date": "2019.03.26", "title": "Евродепутатите ни се изложиха с пакета \"Макрон\", заяви Милен Керемедчиев"}
{"url": "https://www.bgonair.bg/economy/2019-03-26/tsikal-na-zadlazhnyavane-novi-barzi-krediti-predi-da-sme-izplatili-starite", "text": "Потребителите, които прибягват до \"бързи\" кредити, рядко съжаляват за това, дори и при невъзможност да се справят с лихвите. Те дори търсят начини да усвоят още заеми, с които да се справят с първоначално изтеглените. По този начин се получава затворен цикъл, типичен за един конкретен потребителски кръг – хора, които ползват \"бързи\" кредити не при извънредни ситуации, а като стандартен начин за финансиране на спонтанно възникнали желания. Това са изводите от проучване на компанията за управление и събиране на вземания Фронтекс Интернешънъл, разработено с цел разбиране на потребителските нагласи и причините за изпадане в задлъжнялост. От компанията идентифицират четири типа клиенти с просрочия – онези, които искат и могат да платят, други, които искат да платят, но не могат, трети – могат, но не искат да се издължат, а четвърти – не искат и не могат да върнат дълга си. Според проучването субективните фактори като потребителски грешки или слаба финансова култура са само част от трудностите при събирането на дълговете. В анализа си компанията подрежда видовете кредити според трудността на събирането. Експертите твърдят, че практиката показва, че потребителите масово плащат първо ипотеката, а после всичко останало.  Харесайте и страницата ни във Facebook ", "date": "2019.03.26", "title": "Цикъл на задлъжняване: Нови бързи кредити преди да сме изплатили старите"}
{"url": "https://www.bgonair.bg/world/2019-03-26/nasa-otmeni-kosmicheskata-razhodka-na-zheni", "text": "НАСА отмени историческата космическа разходка, в която трябваше да участват само жени. Причината е - липсата на скафандри с размер подходящ за представителките на нежния пол.  За момента има само един комплект с размер \"М\" на международната космическа станция. Заради това единствената по рода си космическа разходка на жени, планирана за петък няма да се състои.  Дамите трябваше да поставят нови батерии. Сега в открития Космос ще излязат Кристина Кох и неин колега - мъж.  ", "date": "2019.03.26", "title": "НАСА отмени космическата разходка на жени"}
{"url": "https://www.bgonair.bg/lyubopitno/2019-03-26/ferrari-sazdade-superkola-koyato-ne-se-prodava", "text": "Компанията Ferrari представи нова разработка на подразделението Special Projects - спортен прототип, който носи името P80/С. Дизайнът на супеколата, от която е създадена само една бройка, е вдъхновен от екстремните за времето си модели 330 P3/P4 и Dino 206 S. Работата над Ferrari P80/C е стартирала още през 2015 г., като сътрудниците на отдела за специални проекти са се нуждаели от доста време както за създаване на стила на бъдещата машина, така и за създаване на нейните технически детайли. Всеки елемент, който влияе на мощността и на аеродинамичните характеристики на суперколата, е бил щателно анализиран, за да се постигне максимална ефективност. В основата P80/C е състезателното 488 GT3, оборудвано с 3,9-литров V8 с 650 к.с. Клиентът, поръчал колата, е настоявал за висока производителност и голямо разстояние между двете оси, което е накарало екипа дизайнери да подходи доста креативно. Едновременно с това са включени елементи, показващи сходство с моделите Dino 206 S и 250 LM - като формата на предното стъкло, например. А фаровете приличат на въздухозаборниците в бронята на 330 P3/P4. Каросерията на Ferrari P80/C е изцяло от карбон, като на някои места той дори не е боядисан. В задната част са поставени огромно крило и дифузьор. За подобряване на отделянето на топлината от двигателя в тази част няма никакви допълнители детайли, като това подказва, че суперколата е предназначена изцяло за каране на писта. Повече информация за автомобила може да прочетете в  . Снимка: Pixabay", "date": "2019.03.26", "title": "Ferrari създаде суперкола, която обаче не се продава"}
{"url": "https://www.bgonair.bg/world/2019-03-26/izrael-otgovori-na-hamas-s-vazdushni-udari", "text": "Израел удари Хамас. Тази нощ Тел Авив порази 15 цели в Ивицата Газа. Ранени са двама палестинци. Въздушните удари идват в отговор на вчерашното нападение, при което ракета, изстреляна от Ивицата Газа, удари жилищна сграда северно от Тел Авив и рани 7 души. Израел обвини за атаката ислямисткото движение „Хамас“, което дефакто управлява Газа. Израел затвори граничните си пунктове и достъпа по море до Ивицата Газа. Това е първият подобен инцидент в района от 2014 година насам. Харесайте и страницата ни във Facebook ", "date": "2019.03.26", "title": "Израел отговори на Хамас с въздушни удари"}
{"url": "https://www.bgonair.bg/sutreshen-blok/2019-03-26/omnibot-robotat-v-polza-na-hora-s-uvrezhdaniya", "text": "\r\n Български екип създаде роботизирано помощно средство за хора с увреждания. По думите на създателите това е иновация на световния пазар. Той е първият по рода си продукт с помощни средства, наречен Omnibot.  Негов инициатор е Любомир Василев, чиято жена претърпява инцидент, оставящ я инвалид. Именно тя е муза за конструирането на Omnibot-a.  Той е и организатор на екипа, в който работят и гостите в предаването \"България сутрин\" - механикът на разработката инж. Димитър Ортаков и специалистът по електроника и софтуер Данаил Иванов. Това, което ги е мотивирало да се включат в екипа е помощта към хората и техните реакции.  Името на устройството идва от наименованията на гумите му, омни, и съкращение от робот - Омнибот.  \"Благодарение на софтуера се постигна отваряне на задните гуми, което е гениално\", отбеляза Иванов и добави, че този контрол на гумите е иновативен метод.  Димитър Ортаков каза пред Bulgaria ON AIR, че над 10 човека вече са изпробвали устройството и усмивката не слиза от лицата им. Той допълни, че са подадени и документи за патентоването му, но са необходими три месеца за извършване на проверка. Гостите споделиха, че конкурентната цена е около 15 000 евро, но тази на българското изобретение ще бъде по-ниска. И изразиха надежда, че до 2 години ще влезе в производство и ще може да помага безплатно в кабинети за физиотерапия на нуждаещи се. За първи път иновацията ще бъде представена официално на предстоящото изложение в рамките на Европейския форум за социално предприемачество в Пловдив идната седмица.", "date": "2019.03.26", "title": "Omnibot - БГ роботът от бъдещето, който ще помага на хората с увреждания"}
{"url": "https://www.bgonair.bg/world/2019-03-26/kmetstvata-na-shest-grada-v-germaniya-byaha-evakuirani", "text": "\r\n Кметствата в шест града в Германия бяха евакуирани, след като към тях бяха отправени анонимни заплахи.  От полицията съобщиха, че мерките са с превантивна цел. Униформени и обучени кучета претърсват района около сградите.  Аугсбург е един от засегнатите градове, където е спряно и движението на трамваите, които преминават близо до сградата на кметството.  Снимка: Pixabay Харесайте и страницата ни във Facebook ", "date": "2019.03.26", "title": "Кметствата на шест града в Германия бяха евакуирани"}
{"url": "https://www.bgonair.bg/world/2019-03-26/tereza-mey-zagubi-trima-ministri-i-vazhen-vot-za-brexit", "text": "\r\n Безпрецедентен вот в британския парламент. Депутати решиха да поемат контрола над Brexit, временно отнемайки тези правомощия от премиера Тереза Мей.  С 329 гласа \"за\" срещу 302 гласа \"против\" законодателите гласуваха поправка, което за кратко ще им даде властта да гласуват за различните опции за развода с Брюксел.  Изменението налага промяна в правилата на заседанието на Камарата на общините в сряда. Това ще позволи да бъде организирана серия от гласувания, включително за оставане в единния пазар, за нов референдум и дори за отмяна на излизането от ЕС.  Междувременно трима ключови министри напуснаха кабинета. Оставка подадоха министърът на външните работи Алистър Бърт, на бизнеса - Ричард Харингтън, и здравеопазването - Стив Брайн.  Това е поредното поражение за премиера Тереза Мей, която опитва да намери подкрепа за приемане на споразумението за излизане от ЕС, договорено с Брюксел и отхвърлено два пъти от депутатите.", "date": "2019.03.26", "title": "Тереза Мей загуби трима министри и важен вот за Brexit"}
{"url": "https://www.bgonair.bg/world/2019-03-26/pentagonat-otpusna-1-miliard-dolara-za-stroezha-na-stena-za-spirane-trafika-na-narkotitsi-prez-granitsata", "text": "Пентагонът отпусна 1 милиард долара за строежа на стената по границата с Мексико.  Средствата ще се използват за проектиране и строеж на спорната ограда с дължина от 91 км. в района на Ел Пасо, която трябва да спре трафика на наркотици през границата, посочва американското военно ведомство.  През февруари президентът Доналд Тръмп обяви извънредно положение, което да му позволи да пренасови милиарди долари към изграждането на стена по южната граница на страната, без да се съобразява с решенията на Конгреса.  В писмо до американските законодатели от Пентагона посочват, че траншът от 1 милиард долара е първият и в бъдеще се очаква отпускането на още 1, 5 млрд. долара. Изграждането на стена по границата с Мексико беше едно от предизборните обещания на Доналд Тръмп, който поиска да му бъдат отпуснато 5,7 милиарда долата за борба с незаконната имиграция.    ", "date": "2019.03.26", "title": "Пентагонът отпусна $1 млрд. за стената по границата с Мексико"}
{"url": "https://www.bgonair.bg/world/2019-03-26/nova-avariya-vav-venetsuela-ostavi-pochti-tsyalata-strana-bez-tok", "text": "Венецуела отново е без ток. Втора тежка авария за последния месец остави на тъмно 17 от 23-те щата в страната. Без електричество е и Каракас. Заради аварията работа спря Международното летище в столицата. Магазините затвориха по-рано, опасявайки се от мародерски набези. Комуникациите и телевизията бяха прекъснати. Не се движи и метрото. Президентът Николас Мадуро нарече новото \"затъмнение\" саботаж срещу основния ВЕЦ \"Гури\", който доставя електроенергия за нуждите на 80 процента от страната. Опозиционният лидер Хуан Гуайдо пък обвини претоварване на системата и липсата на инвестиции и поддръжка в електроразпределителния сектор.  Харесайте и страницата ни във Facebook ", "date": "2019.03.26", "title": "Нова авария във Венецуела остави почти цялата страна без ток"}
{"url": "https://www.bgonair.bg/world/2019-03-26/mazh-e-zaginal-sled-kato-vliza-v-kashtata-si-sas-samolet", "text": "Мъж влезе в собствената си къща...със самолет! Причината е скандал със съпругата му. Пилотът е загинал, а цялата къща е избухнала в пламъци. Трагедията се разиграва в Ботсвана.  Скандалът между съпрузите възникнал на парти по повод раждането на бъдещото им дете. Мъжът се държал грубо, затова гостите го помолили да напусне празника.  Той обаче се обадил на свой приятел на партито, за да разбере къде точно в къщата се намира жена му.  Приятели се усъмнили в действията на мъжа и евакуирали хората от къщата.", "date": "2019.03.26", "title": "Трагедия в Ботсвана: Вбесен мъж влетя със самолет в собствената си къща"}
{"url": "https://www.bgonair.bg/world/2019-03-26/hilyadi-siriytsi-izlyazoha-na-protest-sreshtu-reshenie-na-donald-tramp", "text": "Хиляди сирийци се събраха на протест в редица градове на близкоизточната страна. Причината - недоволство срещу официалното признаване от страна на американския президент Доналд Тръмп на суверенитета на Израел над окупираните Голански възвишения. Демонстрантите развяваха надписи \"Голанските възвишения са сирийски\". Вчера Тръмп подписа указа за официално признаване на суверенитета след среща с премиера на Израел Бенямин Нетаняху.  ООн, европейските съюзници и страните от Залива осъдиха решението на САЩ. Според анализатори този ход от страна на Вашингтон може да се окаже печеливш в полза на израелския премиер, на когото му предстоят избори след по-малко от две седмици. Харесайте ни във Facebook ", "date": "2019.03.26", "title": "Хиляди сирийци излязоха на протест срещу решение на Доналд Тръмп"}
{"url": "https://www.bgonair.bg/world/2019-03-26/uspeshen-test-sasht-prihvanaha-interkontinentalna-balistichna-raketa", "text": "Съединените щати успешно тестваха прихващане на интерконтинентална балистична ракета без боен заряд над Тихия океан. Това е първият по рода си тест.  Прихващането е станало с помощта на две ракети прихващачи, изстреляни от подземен силоз в Калифорния.  Според местни медии тези изпитания имат за цел да имитират унищожаване на междуконтинентална балистична ракета, изстреляна към САЩ от страни като Северна Корея и Иран. Харесайте страницата ни във Facebook ", "date": "2019.03.26", "title": "Успешен тест: САЩ прихванаха интерконтинентална балистична ракета"}
{"url": "https://www.bgonair.bg/bulgaria/2019-03-26/arestuvanata-doznatelka-ot-blagoevgrad-shte-poluchi-chetiri-obvineniya", "text": "\r\n Арестуваната 28-годишна дознателка от полицията в Благоевград Розалина Кьосева е имала любовна връзка с криминално проявеният Владимир Т. с прякор Боклука. Това стана ясно от разкритията на прокуратурата ден след като тя беше арестувана при зрелищна акция в благоевградската полиция.  Тя го укривала, тъй като бил издирван с европейска заповед за арест от Гърция, за да лежи 6-годишна присъда. Кьосева му казала, че го търсят, той се скрил, а тя му носела редовно храна.  Освен това му предоставяла справки за магистрати-съдии, прокурори, следователи, в които се съдържали лични данни за тях. Дознателката, която има едва четири години стаж в системата на МВР, изтеглила потребителски заем от 25 000 лева и ги дала на приятеля си. Ще ѝ бъдат повдигнати общо четири обвинения. Кьосева била следена от четири месеца и подслушвана, а сигналът срещу нея е дошъл още преди една година за евентулна престъпна дейност. Харесайте страницата ни във Facebook", "date": "2019.03.26", "title": "Арестуваната дознателка от Благоевград ще получи четири обвинения"}
{"url": "https://www.bgonair.bg/operatsiya-istoriya/2019-03-26/balgarsko-voenno-chudo-sblasakat-lyuleburgaz-bunarhisar", "text": "\r\n Хитовата документална поредица \"Българско военно чудо\" на ЗАД \"Армеец\" и \"Българска история\" се завръща с нови бонус епизоди. Поредицата за най-големите военни постижения на армията ни, която през 2017 и 2018 година беше представена пред стотици учители и ученици в България и беше гледана над 1,5 млн. пъти онлайн, сега ще бъде допълнена с три нови бонус епизода. Поредицата се излъчва в предаването \"Операция: История\" по Bulgaria ON AIR.  Първият бонус епизод вече направи своята премиера и представя отблизо сблъска при Люлебургаз. \"Народът на българите е твърд. Вземат си сбогом без сълзи, умират безмълвно... Човек е като зрънце в пясъчното море, което се нарича Отечество\". Така военният кореспондент Рихард фон Мах описва българския народ, който през миналото с десетките велики военни подвизи доказва, че не заради някакво висше военно изкуство успява да победи противниците си, а благодарение на своя дух. Точно този дух проличава и при една от най-ключовите за България битки – сблъсъка Люлебургаз-Бунархисар. За нея разказва първия бонус епизод от поредицата \"Българско военно чудо\" на ЗАД \"Армеец\" и \"Българска история\".  До сражението се стига, след като на 5 октомври 1912 г. започва Балканската война и българските войски навлизат в Източна Тракия. На 9 октомври 1-а и 3-а армия изненадващо се сблъскват около Лозенград с настъпващите на север турци и ги разгромяват. В Цариград вярват, че основните български сили действат в Македония, но Лозенград ги убеждава в противното. От своя страна българите смятат, че са разбили само турския ариегард и предпазливо не преследват противника. Но така изпускат удобната възможност да го разгромят окончателно. Това дава време на отстъпилите в безпорядък турци да се оттеглят и реорганизират на нова линия – Люлебургаз-Бунархисар. Техните позиции доминират над околността, а батареите им са маскирани. Местността не дава прикритие за атакуващите, а всички предимства са за турците.  През това време българската Главна квартира няма сведения къде се намира противникът и действа \"на сляпо\". Планът най-общо е 1-а армия да привлече огъня върху себе си, а 3-а да нанесе решителния удар на десния фланг на противника. Проблемът е, че 1-а армия трябва да направи голям завой и да извърви по-голямо разстояние. Но командирът на 3-а армия, ген. Радко Димитриев не иска да изчаква, той настоява \"Да вървим напред и решително напред\", а не разполага със сигурни разузнавателни данни.  Първоначалният замисъл най-лявата българска дивизия – 5-а пехотна, да обходи фланга на турците, пропада веднага, когато на 15 октомври при р. Караагач тя неочаквано се сблъсква със силен противник. Налага се фронтално сражение, при което българите попадат под убийствен артилерийски огън и трябва да отблъскват вражески атаки, докато дойдат основните български сили.  На следващия ден пристигат и другите две дивизии на 3-а армия, но са разхвърляни на прекалено широк фронт. Както описва ген. Иван Фичев: \"Боят беше ужасен. Турската артилерия косеше нашите редове\". Следват два дена на кървави сражения, на редуващи се атаки и контраатаки, на свирепи ръкопашни схватки, без едната или другата страна да успее да надделее.  Лявото крило на армията е в критично положение, но атакува непрекъснато, защото това е най-добрата отбрана. В анализ на Генералния щаб на австро-унгарската армия се казва: \"Атаката е в кръвта на българите, техният боен дух и устрем са достойни за възхищение\". Все пак под напора на турците се налага 5-а дивизия да отстъпи. Един превързочен пункт попада в ръцете на противника и след сражението над 125 лекари и ранени са открити изклани. Без да е получил заповед, ген. Стефан Тошев от 1-а армия повежда към сражението своята 1-а дивизия  и след впечатляващ поход се включва в битката. Някои части на 5-а дивизия губят всичките си офицери. За да помогне на изпадналата в беда 4-а дивизия, ген. Радко Димитриев нарежда на командира на съседната 6-та дивизия ген. Православ Тенев лично да започне атаката. И той буквално изпълнява заповедта – излиза пред веригата и я повежда. Загива адютантът му, а конят под него е убит. Когато го критикуват, че е рискувал живота си, ген. Тенев отговаря: \"Изпълних заповедта така, както я разбрах!\"  Появата на 1-а армия изненадва противника, но той хвърля нови части в боя, дори с яростна контраатака си връща Люлебургаз. Всяка българска дивизия се бие сама за себе си, липсва връзка със съседите си. Зейва опасна пролука между частите на 3-а армия, като една дивизия отстъпва, а друга настъпва. Въпреки трудностите, българите успяват да надделеят, вижте как във филма от поредицата. Харесайте ни във Facebook ", "date": "2019.03.26", "title": "Българско военно чудо: Сблъсъкът Люлебургаз-Бунархисар"}
{"url": "https://www.bgonair.bg/reportazhi/2019-03-26/burgazliycheta-byaha-obgazeni-s-vreden-himikal-po-vreme-na-trenirovka", "text": "\r\n Десет деца от училище \"Братя Миладинови\" в Бургас са били обгазени с вреден химикал по време на тренировка по плуване. Част от тях са преминали през Спешния център на бургаската болница, но няма хоспитализирани. Снощи по време на тренировка по плуване треньорът смесва в кофа препарат за дезинфекция на басейна. Признава, че това е задължение на лаборантката, която обаче отсъствала. По всяка вероятност в кофата е имало остатък от белина и се е получила реакция с хлора. Дете от шести клас е бил в басейна, когато от стаята с химикалите започва да излиза задушлива миризма. Разказва, че едно от момичетата буквално припаднало във водата от задушливата миризма. Част от родителите са силно притеснени и са категорични, че ще спрат децата от тренировки. Не пожелаха обаче да застанат пред камерата ни. Директорът на училището Бочко Бочев е разбрал за инцидента днес сутринта, след като родителите на едно от децата са се обадили, че детето снощи не е било добре. Твърди, че едва три от децата са били откарани за преглед. От Спешния център на бургаската болница потвърдиха, че децата са минали на преглед, но няма постъпили в болница, предаде Стиляна Георгиева. Харесайте ни във Facebook ", "date": "2019.03.26", "title": "Бургазлийчета бяха обгазени с вреден химикал по време на тренировка"}
{"url": "https://www.bgonair.bg/bulgaria/2019-03-26/antikoruptsionnata-komisiya-proveryava-vsichki-sdelki-na-arteks", "text": "\r\n От Националната агенция за приходите правят анализ на сделките на фирма \"Артекс\". Оттам обаче не могат да разкриват подробности около случая преди края на проверките.  \r\nТе отрекоха информацията, че близо 20 млн. лева просрочени задължения, които \"Артекс\" е натрупала от неплатени данъци и осигуровки, са опростени.  Антикорупционната комисия също започна проверки на всички сделки на строителната фирма за три-четири години назад.  Това съобщи шефът на комисията Пламен Георгиев и уточни - ще се анализира има ли и други хора от властта, които са купували апартаменти на преференциални цени.", "date": "2019.03.26", "title": "Антикорупционната комисия и НАП проверяват всички сделки на \"Артекс\""}
{"url": "https://www.bgonair.bg/bulgaria/2019-03-26/bsp-nyama-da-se-varne-v-plenarnata-zala-za-da-glasuva-ostavkata-na-tsacheva", "text": "БСП продължава с бойкота на НС и няма да се върне в пленарната зала, за да гласува оставката на правосъдния министър Цецка Цачева, която си тръгна от поста заради \"Апартаментгейт\". \r\nСпоред Корнелия Нинова шефът на депутатите от ГЕРБ Цветан Цветанов също ще си отиде от ръководните партийни позиции. \r\nТя обаче призна, че няма вътрешна информация, а прави този извод по информация в медиите. Според нея обаче няма как сега премиерът Бойко Борисов да реши проблема, защото скандалът с апартаментите е следствие, а не е основата на проблема, пише . \"Проблемът е в модела на управление, който вече 10 години ни налага ГЕРБ, в това, че се приемат лобистки закони\", заяви Нинова. Затова БСП ще брои колко лобистки закони са приети, в чии интереси и за какви пари от кабинета \"Борисов 3\", като напомни, че подобен списък е правен и за предходното правителство на Борисов и тогава червените изброили 26 приети лобистки закона. Втората характеристика на модела е политическият рекет, смята соцлидерката. \"Борисов казва, че е създал ГЕРБ да се бори с корупцията. След 10 години управление корупцията превзе партията му\", допълни тя и обяви, че единственият изход са предсрочни избори. \"Дори Цветан Цветанов да си отиде, както явно ще се случи, ще дойде друг\", обобщи Нинова. \r\nСнимка: Димитър Кьосемарлиев (Bulgaria ON AIR) Харесайте страницата ни във Facebook", "date": "2019.03.26", "title": "БСП няма да се върне в пленарната зала, за да гласува оставката на Цачева"}
{"url": "https://www.bgonair.bg/bulgaria/2019-03-26/do-2021-g-tryabva-da-reshim-lyatno-ili-zimno-chasovo-vreme", "text": "Край на смяната на часовото време от 2021-ва година. За това гласува Европейският парламент.  Всяка държава ще може да избере дали да остане на лятно, или на зимно часово време. Страните от всеки един регион на Европа трябва да се координират помежду си, за да се избегне хаос в часовите зони.  Тези, които изберат да останат на лятно часово време, ще сменят за последен път стрелките на часовниците си през март 2021-ва година. За държавите, които предпочетат зимното часово време, последната смяна ще бъде през октомври същата година.  Всяка страна трябва да уведоми Европейската комисия за своя избор до първи април догодина. Харесайте ни във Facebook ", "date": "2019.03.26", "title": "До 2021 г. трябва да решим - лятно или зимно часово време"}
{"url": "https://www.bgonair.bg/direktno/2019-03-26/sled-povsemestnata-razruha-v-teatara-e-trudno", "text": "\r\n Трудно е в театъра след повсеместната разруха, каза актрисата Албена Колева в предаването  по   . И припомни, че почти никакви български пиеси не пътуват на гастрол в чужбина. А законът за меценатството изобщо не работи. Режисьорът Виктор Божинов пък е на мнение, че е започнал положителен процес. Българското кино вече не е така затворено в себе си, както беше преди. Стилиана Георгиева ни среща с директорите на кукления и на драматичния театър в Бургас.        ", "date": "2019.03.26", "title": "След повсеместната разруха в театъра е трудно"}
{"url": "https://www.bgonair.bg/bulgaria/2019-03-26/minyu-staykov-shte-se-lekuva-v-bolnitsata-na-mvr-no-pod-ohrana", "text": "Бизнесменът Миню Стайков остава в ареста и ще бъде лекуван в МВР болницата под охрана, реши съдът. В съдебната зала днес стана ясно, че Стайков е прекарал мозъчен инсулт през декември миналата година.  Част от мотивите на магистратите да го оставят в ареста бяха - голяма част от свидетелите са подчинени или зависими от Миню Стайков и може да им окаже въздействие.  Алкохолният бос е в ареста от септември миналата година с обвинение за участие в престъпна група за пране на пари, данъчни престъпления и продажба на акцизни стоки без бандерол.  Преди седмица спецсъдът го освободи под рекордната гаранция от половин милион лева, но прокуратурата обжалва мярката и Стайков остана в ареста. Харесайте ни във Facebook ", "date": "2019.03.26", "title": "Миню Стайков остава в ареста, но ще се лекува в болницата на МВР"}
{"url": "https://www.bgonair.bg/bulgaria/2019-03-26/novata-metodika-za-otsenyavane-na-horata-s-uvrezhdaniya-zapochva-ot-1-april", "text": "\r\n Нова методика за индивидуална оценка на хората с увреждания обсъдиха социалните партньори. Прилагането й трябва да започне от 1 април.  При обсъждането бяха изразени съмнения относно разработването на индивидуалната оценка. От синдикатите казаха, че по-добре тя влезе от 1 април, а после да бъдат изчистени неяснотите. Министър Бисер Петков пък заяви, че след три месеца ще бъде направена оценка на оценката.  Също така бе разгледан и законопроекта за изменение и допълнение на закона за социално подпомагане, внесен от Искрен Веселинов. Там отново имаше масови несъгласия. От КТ \"Подкрепа\" са недоволни и от квотата за назначаване на хора с увреждания в различни фирми. Това е защото в закона е записано, че това право може да бъде преотстъпвано на трети лица. Според синдикатите така ще се създадат гета за хора с увреждания.   ", "date": "2019.03.26", "title": "Новата методика за оценяване на хората с увреждания започва от 1 април"}
{"url": "https://www.bgonair.bg/bulgaria/2019-03-26/selo-blokira-pat-zaradi-lipsa-na-kanalizatsiya-i-piteyna-voda", "text": "\r\n Протест блокира пътя за граничния пункт \"Маказа\". Той бе организиран от жителите на хасковското село Конуш. Те искат асфалтиране на улиците в населеното място, постоянен достъп до питейна вода и изграждането на канализация. Хората застанаха на пешеходната пътека на пътя за Гърция и блокираха движението на преминаващите автомобили за около половин час.  \"Цяло лято сме без вода. Ходим от чешмички да си пълним да пием вода. Има и проблем с улиците, ние си разбихме колите\", заяви Николина Караиванова. От Община Хасково съобщиха, че тази година са предвидени близо 300 000 за асфалтиране на улиците във всичките 36 села от общината. Протестиращите обаче са категорични, че няма да спрат с блокадите. Докато исканията им не бъдат изпълнени, всеки месец те ще излизат на пътя, включително и през лятото, когато трафикът към \"Маказа\" е много натоварен, най-вече с чужденци.  ", "date": "2019.03.26", "title": "Жители на хасковско село блокираха пътя за ГКПП \"Маказа\""}
