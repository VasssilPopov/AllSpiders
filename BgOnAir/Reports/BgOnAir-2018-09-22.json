{"url": "https://www.bgonair.bg/bulgaria/2018-09-22/brutseloza-v-selo-vukovo-tri-ovtse-sa-evtanazirani", "text": "Евтаназираха трите овце от стадото в кюстендилското село Вуково, в което беше открита бруцелоза. Положителните проби, взети на 18 септември, са от стадо на частен стопанин.  Ветеринарите съобщиха вчера, че първата заболяла овца е изчезнала мистериозно. По думите на собственика преди няколко дни, едно животно в стадото е умряло и собственикът от разстояние е разпоредил на гледачите да изхвърлят трупа в трупната яма на град Бобошево, където още властите не са претърсвали района.  На заседание на Областната епизоотична комисия в Кюстендил са били докладвани мерките, взети във връзка с констатираното във Вуково огнище на бруцелоза по овцете и козите.  Всички нови положително реагирали за бруцелоза животни ще бъдат умъртвени по хуманен начин, като труповете им ще бъдат загробени на място или в предприятие за обезвреждане на животински продукти.", "date": "2018.09.22", "title": "Бруцелоза в село Вуково: Три овце са евтаназирани"}
{"url": "https://www.bgonair.bg/bulgaria/2018-09-22/borisov-za-nezavisimostta-da-ne-zabravyame-samozhertvata", "text": "Премиерът Бойко Борисов поздрави българите по повод 110 години от обявяването на независимостта ни в социалните мрежи. \"Честит Ден на Независимостта на всички българи! Днес нашият национален интерес е свързан със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България. Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава\", написа още министър-председателят във Facebook. Четете още новини на  .", "date": "2018.09.22", "title": "Борисов за Независимостта: Да не забравяме саможертвата!"}
{"url": "https://www.bgonair.bg/bulgaria/2018-09-22/ochakvano-ogromna-tapa-se-e-zaformila-na-am-trakiya", "text": "Огромно задръстване се образувало на АМ \"Тракия\" преди Вакарел в посока Пловдив, предаде \"Фокус\". Във връзка с очаквания интензивен трафик по основните пътни направления Агенция \"Пътна инфраструктура\" апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата, посочват от пътната агенция. В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение и въведените временни организации или да използват алтернативни маршрути. В момента на АМ \"Хемус\" се извършва ремонт на 4 виадукта - при 19-ти км (виадукт \"Потоп\"), 33-ти км (съоръжението при тунел \"Витиня\"), при 36-ти километър (виадукт \"Коренишки дол\") и при 51-ви км (виадукт \"Разлив\"). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За улеснение на трафика в последния почивен ден - на 24 септември, ще има две ленти за София и една за Варна. Повече информация прочетете на  .", "date": "2018.09.22", "title": "Очаквано: Огромна тапа се е заформила на АМ \"Тракия\""}
{"url": "https://www.bgonair.bg/bulgaria/2018-09-22/slanchevo-vreme-za-denya-na-nezavisimostta", "text": "Днес отново ще бъде слънчево с временни увеличения на облачността. Максималните температури ще са между 27 и 32 градуса по Целзий, за София - около 28 градуса, съобщиха синоптиците от Националния институт по метеорология и хидрология. Ще духа слаб до умерен вятър от запад-северозапад, в Източна България - от югоизток. Атмосферното налягане ще остане без съществена промяна и ще е по-високо от средното за месеца, съобщава  . По Черноморието ще бъде предимно слънчево. Ще духа до умерен вятър от изток-югоизток. Максималните температури ще са 24-26 градуса. Температурата на морската вода е 23-24 градуса. Вълнението на морето ще бъде 1-3 бала. Над планините ще бъде предимно слънчево с временни увеличения на облачността. Ще духа умерен и силен вятър от запад-северозапад. Максималната температура на височина 1200 метра ще е около 21 градуса, на 2000 метра - около 15 градуса. Снимка: Pixabay", "date": "2018.09.22", "title": "Слънчево време за Деня на Независимостта"}
{"url": "https://www.bgonair.bg/economy/2018-09-22/novoto-bmw-x6-m-si-pokaza-muskulite-pred-publika", "text": "Компанията BMW се подготвя за смяна на поколенията на крос-купето X6. Това вероятно ще се случи не по-рано от следващата година, но баварците вече тестват не само стандартния модел, но и неговата „напомпана” версия, която ще се окаже още по-мощна. Ако се съди по снимките, публикувани в редица автомобилни издания, крос-купето ще запази динамичния си силует. А версията X6 M ще получи и някои допълнителни детайли, които ще я отличават. Тя ще има разширени калници с по-големи джанти, различна предна броня с големи въздухозаборници, а също така и четири тръби на изпускателната система, информира  . Според информациите, под капака на BMW X6 M ще бъде поставен мотора на седана M5 (същият ще се използва и за бъдещото X5 M). Това е 4,4-литров V8 с две турбини, който развива 600 к.с. За спортната версия на крос-купето обаче мощността му ще бъде увеличена. От M5 ще бъде взета и системата за задвижване на четирите колела, което означава, че кросоувърът ще бъде леко ориентиран към водеща задната ос. Интересното е, че при стандартните модификации на BMW X6 ще се появи и такава изцяло със задно предаване. Тя ще получи индекс sDrive 40i и вероятно ще бъде с най-ниска цена. Крос-купето ще се предлага и с новия V8 двигател с 530 к.с., който дебютира при купето BMW 8-Series. Той ще се поставя на най-мощната стандартна версия - M50i. Снимка: BMW", "date": "2018.09.22", "title": "Новото BMW X6 M си показа мускулите пред публика"}
{"url": "https://www.bgonair.bg/bulgaria/2018-09-22/rabotnitsi-na-vinprom-karnobat-blokiraha-zhp-liniyata-burgas-sofiya", "text": "\r\n Протестиращите работници от затворените фабрики за алкохол на бизнесмена Миню Стайков блокираха рано тази сутрин с автобус жп линията Бургас-София.  Близо 3000 души в Карнобатско остават без работа, след като митничари запечатаха вчера данъчните складове заради редица нарушения.  Създадена е организация за извозване на пътниците по направленията, засегнати от протестните действия край гара Церковски, допълват от превозвача. Пътниците на три влака ще бъдат извозени с автобуси. Хората, пътуващи във влака от Варна до София, ще бъдат превозени с автобус от Карнобат до Стралджа. Пътуващите от Пловдив до Варна ще се прекачат на автобус от Стралджа до Карнобат. Влакът от Карлово за Бургас престоява в гара Зимница, като пътниците в него също ще бъдат извозени. От Агенция \"Митници\" уточняват, че проверката на данъчните складове е констатирала множество нередности. За да бъдат обезпечени доказателствата за тези нарушения обектите се запечатват за 48 часа, а мярката може да бъде продължена с определение от компетентния съд.", "date": "2018.09.22", "title": "Работници на \"Винпром Карнобат\" блокираха жп линията Бургас-София"}
{"url": "https://www.bgonair.bg/world/2018-09-22/nay-malko-24-dushi-sa-zaginali-pri-atentat-na-voenen-parad-v-iran", "text": "Най-малко 24-ма души са загинали, а над 50 са ранени, след като четирима души откриха огън по военен парад в Иран. Страната празнува годишнината от началото на Ирано-иракската война с паради в различни градове.  Нападателите стреляли по офицери на подиума в югозападния град Ахваз. Сред жертвите обаче има цивилни жени и деца, както и един журналист. Двама от стрелците са ликвидирани от органите на реда, а другите двама са арестувани. Отговорност за нападението пое местна антиправителствена групировка, защитаваща правата на арабското малцинство.  Иранският външен министър обаче обвини за случилото се \"терористи, въоръжени и платени от чужд режим“.", "date": "2018.09.22", "title": "Най-малко 24 души са загинали при атентат на военен парад в Иран"}
{"url": "https://www.bgonair.bg/bulgaria/2018-09-22/titla-i-obshto-11-medala-za-mladite-ni-karateki-na-evropeyskoto", "text": "Младежите и девойките от националния отбор на България по карате киокушин спечелиха една титла и общо 11 медала от Европейското първенство по бойното изкуство в Калининград, Русия. Българските бойци се съревноваваха срещу участници от 10 държави и извоюваха за един златен, четири сребърни и шест бронзови медала. Пълен триумф записа отборът при юношите до 17 години в категория над 80 килограма. На финала Александър Алексиев победи Васил Димитров, а с бронз се окичи Иван Попов. Мария Чепилова, Пламена Якимова и Тереза Давидова спечелиха сребърни медали, а бронз грабнаха Никол Харизанова, Никола Кючуков, Миглен Димитров, Мартин Гечев и Николай Емилов. Еврошампионатът продължава през уикенда с битките при мъжете и при жените, в които за отличията ще се борят общо 13 български състезатели. Заедно с националите ни са и треньорите Живко Андреев, Христо Христов, Захари Дамянов, Петър Мартинов и Станислава Бойчева.", "date": "2018.09.22", "title": "Титла и общо 11 медала за младите ни каратеки на европейското "}
{"url": "https://www.bgonair.bg/bulgaria/2018-09-22/tsyala-balgariya-chestva-nezavisimostta-tsentarat-na-tarzhestvata-e-veliko-tarnovo", "text": "\r\n Днес отбелязваме 110 години от обявяването на България за независима държава. Център на тържества е Велико Търново, където за първи път е изчетен манифеста, с който е обявена Независимостта.  Празничните чествания там започнаха рано сутринта с литургия в храма \"Свети Четиридесет мъченици“, а по-късно празничното шествие стигна до историческата крепост \"Царевец\".  В ранното утро на 1908 години царският влак, в който пътувал княз Фердинанд и свитата му, спрял на малката гара Трапезица. Почти незабелязано, пеш Фердинад извървял пътя до храма \"Свети Четиридесет мъченици“ и без дори да осъзнава, в онзи момент направил последните си крачки като княз.  И днес, също както в ранното утро на 22 септември - 110 години по-късно, празникът във Велико Търново започна отново с празнична литургия в храма \"Свети Четиридесет мъченици“, след което най-важният държавнически документ – манифеста, с който България е обявена за независима държава, беше изчетен пред всички жители и гости на града.  В образа на княз Фердинанд влезна актьорът Милен Иванов, за който ролята на бъдещия цар е истинско предизвикателство.  По традиция след изчитането на манифеста, празничното шествие стигна до историческата крепост \"Царевец“, където с военен ритуал беше издигнат националният флаг и също като преди 110 години - манифестът беше изчетен повторно. \n Празничните прояви във Велико Търново продължават през целия ден днес. По традиция голямото търновско празнично хоро започва точно в 18 часа. От 19 часа ще започне военният ритуал, а 30 минути по-късно ще започне тържествената заря-проверка. Около 20:15 часа ще започне спектакълът \"Звук и светлина\" на крепостта \"Царевец\". Утре - на 23 септември, парният локомотив \"Баба Меца\" ще задвижи царския влак \"Корона експрес\", с който отново ще бъдат пресъздадени събитията и ще бъде направена възстановка на момента, в който България обявява своята Независимост. Интересен факт е, че манифестът, изчетен пред българските граждани във Велико Търново, е написан именно на този влак. В София тържественото отбелязване на Независимостта е на площад \"Княз Александър I\". Официалната церемония започна именно до Паметника на Независимостта. Сред официалните лица на събитието бяха кметът на София Йорданка Фандъкова, зам.-кметът на столицата Тодор Чубанов и вицепремиерът Валери Симеонов.  Стотици дойдоха, за да се поклонят пред хората, дали живота си за свободна и независима България. \r\n  ", "date": "2018.09.22", "title": "Цяла България чества Независимостта! Центърът на тържествата е Велико Търново"}
{"url": "https://www.bgonair.bg/world/2018-09-22/tusk-kompromis-za-brexit-e-vse-oshte-vazmozhen", "text": "В свое изявление председателят на Европейския съвет Доналд Туск се обяви за “истински почитател” на британският премиер Тереза Мей, пише BBC. Той обаче защити позицията на Европейския съюз (ЕС) за Brexit, като посочи, че “безкомпромисен” е именно британският министър-председател. В петък Мей настоя за повече уважение от Брюксел, след като лидерите на ЕС отхвърлиха по-голяма част от предложенията ѝ за напускането на Великобритания на Общността. На срещата на върха в Залцбург по-рано тази седмица ЕС заяви, че предложеното ново икономическо партньорство от британския премиер “няма да работи” и “има възможност да подкопае единния пазар”. Кралството трябва да напусне ЕС на 29 март следващата година. Двете страни обаче се опитват да постигнат споразумение до ноември, за да може то да бъде ратифицирано до тази дата.   Няколко часа след като Мей заяви в комюнике от Downing Street, че отхвърлянето на плана ѝ от ЕС е “неприемливо”, Туск посочи, че лидерите на ЕС са се отнесли “сериозно” към предложенията и са отбелязали, че “са стъпка в правилната посока”. Той добави, че резервите на ЕС по отношение на плана Чекърс са били ясни на Великобритания в продължение на седмици. Според него все пак постигането на компромис между Кралството и ЕС все още е вероятно. “Казвам тези думи като близък приятел на Великобритания и истински почитател на премиера Мей”, добави още председателят на Европейския съвет. Четете повече на  .", "date": "2018.09.22", "title": "Туск: Компромис за Brexit е все още възможен"}
{"url": "https://www.bgonair.bg/world/2018-09-22/makedonskiyat-premier-zoran-zaev-otnovo-razbuni-duhovete-na-balkanite", "text": "Дни преди референдума в Македония, премиерът Зоран Заев предизвика нов скандал сред съседите. В интервю от Вашингтон, където беше на посещение, Заев заяви: \"Северната част на Гърция е Гърция, западната част на България е България. Няма друга Македония, освен нашата“. Последва гневна реакция от страна на Атина и часове по-късно официалното изказване на македонския премиер звучеше по съвсем различен начин.   Държавната македонска информационна агенция промени думите на Заев така: \"Всички знаем, че част от геополитическия регион Македония се намира в Гърция, друга част – в България, а северната част е нашата страна\".", "date": "2018.09.22", "title": "Македонският премиер Зоран Заев отново разбуни духовете на Балканите"}
{"url": "https://www.bgonair.bg/world/2018-09-22/novi-protesti-v-moskva-protiv-pensionnata-reforma-na-pravitelstvoto", "text": "Нови протести в Москва против пенсионната реформа на правителството. Този път организатори са руската Комунистическа партия и други леви организации. Стотици излязоха по улиците на столицата с лозунги „долу престъпният режим“, „Путин не ни е гарант“ и „да затегнем коланите на олигарсите“. Това лято руската \"Дума\" одобри законопроект, който повишава пенсионната възраст на 65 години за мъжете и на 63 години за жените. 90% от руснаците обаче са против реформата. Това провокира президента Владимир Путин да обещае преди дни, че ще смекчи част от мерките.", "date": "2018.09.22", "title": "Нови протести в Москва против пенсионната реформа на правителството"}
{"url": "https://www.bgonair.bg/bulgaria/2018-09-22/pesha-ili-s-kolelo-no-bez-avtomobil-dnes-v-tsentara-na-sofiya", "text": "\r\n Днес - на 22 септември, София отново ще се присъедини към вече традиционната за Европа инициатива – Ден без автомобили.  Един от най-ярките примери е Париж, където всяка година през септември пешеходците превземат улиците на целия град. Само градският транспорт, колела и всякакви други видове безмоторни превозни средства се допускат за движение. От 11:00 до 17:00 часа на 22 септември центърът на София ще бъде затворен за влизане на автомобили в обхвата на синята зона за паркиране. Гражданите и посетителите на града ще могат да разчитат на градския транспорт за стигане до центъра, а в периметъра между бул. “Княз Александър Дондуков”, бул. “Васил Левски”, бул. “Патриарх Евтимий”, бул. “Христо Ботев”, бул. “Александър Стамболийски” да се придвижват пеша, с колело, тротинетка или отново с градски транспорт. За улеснение на софиянци на сайта на общината, както и на Facebook страницата на “ ”, ще бъде качена карта с описание на всички улици с ограничен автомобилен достъп. Жителите и посетителите на София ще имат възможност да се разходят спокойно в центъра на града, да тестват електрически велосипеди или да се включат в някои от туровете, които разказват за историята на града, архитектурата и неговата природа.", "date": "2018.09.22", "title": "Пеша или с колело... но без автомобил днес в центъра на София"}
