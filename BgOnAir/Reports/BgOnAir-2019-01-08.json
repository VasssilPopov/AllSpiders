{"url": "https://www.bgonair.bg/economy/2019-01-08/pregovorite-mezhdu-sasht-i-kitay-podkrepiha-pazarite-v-aziya", "text": "Голяма част от основните азиатски борсови индекси завършиха днешната сесия на зелена територия в очакване на изхода от двудневните търговски преговори между китайски и американски дипломати, съобщава CNBC.  Японският индекс на сините чипове Nikkei 225 прибави 165,07 пункта, или 0,82%, към стойността си, като приключи деня на ниво от 20 204,04 пункта. Акциите на японския автомобилен концерн Nissan успяха да се възстановят от пониженията в по-ранните часове на сесията, прибавяйки 0,21% към стойността си, докато продължава съдебният продес срещу отстранения председател на компанията Карлос Гон. Книжата на Toyota поскъпнаха с 1,29 на сто, пише В Южна Корея показателят Kospi отбеляза понижение от 0,58% до 2025,27 пункта. Книжата на Samsung Electronics поевтиняха с 1,68 на сто заради обявените резултати от печалбата за четвъртото тримесечие, които не успяха да надминат очакванията на анализаторите. От друга страна основният конкурент LG Electronics също отчете спад в стойността на книжата с 3,58 на сто, след като предупреди, че вероятно печалбата на компанията ще се понижи с 80% за четвъртото тримесечие. Производителят на микропроцесори SK Hynix, от друга страна, успя да завърши сесията с ръст в стойността на своите акции в размер на 0,85 на сто. В Австралия местният измерител ASX 200 се повиши с 0,69% до 5722,40 пункта, като ръст отчетоха почти всички сектори в страната. Книжата на банките Australia and New Zealand Banking Group и Westpac поскъпнаха съответно с 1,1% и 1,19%, докато акциите на National Australia Bank и Commonwealth Bank of Australia прибавиха към стойността си съответно 0,91 на сто и 0,14%. На китайските пазари хонконгският показател Hang Seng успя да завърши сесията с леко повишение от 0,03 на сто до 25 842,80 пункта. Акциите на китайския автомобилен концерн Geely се сринаха с близо 11%, след като компанията обяви прогнозата си за липса на ръст при продажбите за 2019 г. Книжата на Alibaba Group поскъпнаха с 2,4%, а тези на PetroChina отметнаха 0,41% от стойността си. В центъра на фокуса на азиатските инвеститори остават двудневните търговски преговори между дипломати от САЩ и Китай, които целят решаване на икономическия конфликт между двете страни.", "date": "2019.01.08", "title": "Преговорите между САЩ и Китай подкрепиха пазарите в Азия"}
{"url": "https://www.bgonair.bg/sutreshen-blok/2019-01-08/ikonomisti-darzhavniyat-sektor-s-po-visoki-zaplati-ot-chastniya-da-ama-ne", "text": "\r\n Заплатите в публичния сектор продължават да са по-високи от тези в частния. Това показват данни на Националния статистически институт. В голяма част от европейските страни заплатите в частния сектор изпреварват тези в държавния. У нас обаче тенденцията е точно обратната.  Средната заплата на служителите в частния бизнес у нас е 1 124 лева или с близо 50 лева по-малко от тази в държавния сектор. \"Излезе информация, че управителят на БНБ взима 15 хил. лв. Аз не бих работил за 15 хил. лв. като шеф на банка, в този сектор това е нормална заплата. В \"Топлофикация\" не мисля, че взимат петцифрени заплати\", сигурен е икономистът Владимир Каролев в \"България сутрин\". Според него разликата в заплатите идва заради две основни причини - основната част на администрацията е позиционирана в София, а освен това голяма част от служителите в частния сектор получават заплатите си под масата. \"В общинските и държавните компании се държат два пъти повече персонал, отколкото трябва. В частния сектор се наемат толкова хора, колкото са необходими - къде в такъв случай ще са по-високи заплатите\", коментира Каролев. Бившият министър на икономиката Николай Василев е сигурен, че заплатите в частния сектор са по-високи от тези в държавния, просто не всички частници осигуряват на 100% своите служители. \"През последните 3 години има рязко увеличаване на заплатите в частния сектор средно - с около 30%, в някои сектори може и да е 50%. Заплатите доста дръпнаха, а трябва да имаме предвид, че инфлацията клони към нула\", допълни икономистът.", "date": "2019.01.08", "title": "Икономисти: Държавният сектор с по-високи заплати от частния? Да, ама не!"}
{"url": "https://www.bgonair.bg/denqt-on-air/2019-01-08/99-godini-ot-nyoyskiya-dogovor-mozhem-li-da-promenim-neshto", "text": "\r\n 99 години от Ньойския договор. Според клаузите 600 хиляди българи остават извън границите. Може ли нещо да се промени? Темата коментират журналистката Патриция Кирилова и Цвете Борисова от сдружение \"Български будители\" \"Нашите политици по традиция нямат историческа грамотност, не четат и ние им помагаме с това писмо, което е изпратено до всички, които могат да вземат решение, за да им припомним събитията от този период на управлението на Александър Стамболийски и той самият не е бил достатъчно спазващ държавните интереси\", коментира Патриция Кирилова в предаването \" \". По нейни думи Ньойският договор не е правно обоснован и е направен с цел да бъде унищожена българската общност на Балканите. \"Очакваме от политиците най-после да застанат на страната на България. Искаме да възтържествува истината. Гърция си върна територии, Германия си върна територии, всички си върнаха територии, само ние мълчим\", заяви Цвете Борисова пред  . Двете обясниха, че очакват подкрепа от президента, председателя на Народното събрание, министър-председателя и вицепремиера.", "date": "2019.01.08", "title": "99 години от Ньойския договор: Можем ли да променим нещо?"}
{"url": "https://www.bgonair.bg/economy/2019-01-08/energiyniyat-ministar-shte-predlozhi-otlagane-na-promenite-v-zakona-za-gorivata", "text": "\r\n Да бъдат отложени със 6 месеца промените в Закона за горивата. Това предложение ще внесе в кабинета утре министърът на икономиката Емил Караниколов. Това стана ясно след завършилия Тристранен съвет, който продължи 3 часа. Спорните промени трябваше да влязат в сила от 28 февруари. Заради тях малките търговци на горива заплашиха, че ще облекат жълти жилетки и ще излязат на протест.  Идеята на предложението на Караниколов е през следващите шест месеца да се изчистят спорните текстове. Малките търговци на горива твърдят, че новите изисквания за уставен капитал и банкови гаранции ще ги изправят пред фалит. Те се съмняват, че проекта е лобистки, а министърът пък заяви, че иска да се запази конкурентоспособността в този сектор. Ако правителството одобри предложението, то трябва да бъде гласувано и от парламента. Въпреки дългото заседание, синдикати и бизнес си тръгнаха недоволни. \r\n  ", "date": "2019.01.08", "title": "Енергийният министър ще предложи отлагане на промените в Закона за горивата"}
{"url": "https://www.bgonair.bg/bulgaria/2019-01-08/zhiteli-na-ribnovo-protestirat-zaradi-lipsa-na-voda-v-seloto", "text": "\r\n Жителите на село Рибново, община Гърмен протестират. Причината за недоволството им е, че четвърти ден в домовете им няма вода, заради замръзнал водопровод. От ВиК обясниха, че ситуацията е много сложна, но се полагат всички усилия подаването на вода да бъде възстановено. Част от главния водопровод на Рибново е на открито - според проекта тръбите не е трябвало да бъдат заравяни в земята. И когато в последните няколко дни температурите се задържали за дълго под нулата, водата бързо замръзнала.  Местните опитали да се справят с проблема, събрали се и опитали да размразят водопровода. Но с огън, кирки и лопати не успели да решат проблема.  Оказва се, че размразяването на водопровода не е по силите и на местните ВиК структури. 3 милиона лева струвало изграждането на водопровода. Защо обаче част от тръбите са оставени на открито не е ясно. От ВиК Благоевград категорично отрекоха, че носят вина за създалата се ситуация.  Най-вероятно в Рибново ще останат без вода поне още няколко дни. Местните заплашват, че няма да платят сметките си, ако проблемът не бъде решен максимално бързо.", "date": "2019.01.08", "title": "Жители на Рибново протестират заради липса на вода в селото"}
{"url": "https://www.bgonair.bg/denqt-on-air/2019-01-08/ikonomist-138-dni-ot-2019-godina-shte-rabotim-za-darzhavata", "text": "\r\n Икономистът Красен Станчев коментира анализа на Института за пазарна икономика, според който до 18 май ще работим за държавата и обясни, че традицията е от 15 години, но важното за 2019-та е, че за разлика от последните 8 години, сега най-много ще се работи за правителството. \"Става дума за 138 дни. Това е доста по-различно от 2011 година, когато работихме 115 дни за правителството. Това е едната особеност на тази година\", обясни Станчев в студиото на \" .  По думите му другата особеност се крие във фрапантното разпределение на средства от правителството в последните дни на 2018 - та. Красен Станчев смята, че това ще се отрази края на тази или началото на следващата година. Икономистът прогнозира и какво ще е нивото на чуждестранните инвестиции у нас. По думите на Красен Станчев тях ще ги има в секторите, които не зависят от държавата. \"Големите проекти от рода на Белене и Южен поток ще влошат средата за бизнес в България, защото ще намалят кредитния рейтинг на страната\", обясни още той пред  . Икономистът Красен Станчев заключи, че за българската икономика предстои добра година, но тя ще е изпълнена с много рискове.", "date": "2019.01.08", "title": "Икономист: 138 дни от 2019 година ще работим за държавата"}
{"url": "https://www.bgonair.bg/bulgaria/2019-01-08/pozhar-izpepeli-kashtata-na-bremenna-zhena-v-sliven", "text": "\r\n Преди два дни, пожар изпепелява къщата на бременна жена от Сливен. Съседи и приятели се опитват да ѝ помогнат. Пожарът, изпепелил къщата на Радостинка изцяло. Останали са само стените.  \"За минутка отиде целият ми живот по дяволите, мечтите ми, всичко\", сподели тя пред Bulgaria ON AIR. Кучето Джак дори се хвърлило в пламъците, за да спасява стопанката си. За щастие тя не била вкъщи. Сигналът за пожара подали съседи.  Покрай трагедията съседите научили без да искат и добрата новина, че Радостинка очаква бебе. Сега близки и съседи се опитват да помогнат на бъдещата майка в беда. От община Сливен също обещаха да помогнат. На Радостина може да бъде осигурено общинско жилище или настанена временно в социално звено \"Майка и бебе“, обясниха още от община Сливен.", "date": "2019.01.08", "title": "Пожар изпепели къщата на бременна жена в Сливен"}
{"url": "https://www.bgonair.bg/reportazhi/2019-01-08/oon-podgotvya-molba-za-ubezhishte-za-18-godishna-sauditka", "text": "\r\n Върховният комисариат на ООН за бежанците подготвя молбата за убежище на 18-годишната саудитка, избягала от родителите си от страх да не бъде убита. Процедурата ще отнеме най-много 5 дни. Младата жена привлече вниманието на целия свят, след като се барикадира в хотела си, за да не бъде депортирана. Сагата започва тази събота. Рахаф Мохамед ал-Кун каца в Банкок, откъдето смята да лети за Австралия. Тайландските служби обаче ѝ отказват влизане в страната и искат да я върнат в родната ѝ Саудитска Арабия. За да избегне депортация, вчера девойката се барикадира в хотелската си стая в транзитната зона на летището. И се обърна за помощ през социалните мрежи.  Рахаф твърди, че ако бъде върната при родителите си, те ще я убият. Причината – тя се е отказала от исляма – действие, което в Саудитска Арабия се наказва със смърт. След намесата на ООН късно снощи тайландските власти позволяват на девойката да напусне летището.  Садуитката се надява да може да замине в Канада, САЩ, Великобритания или Австралия. Засега самите държави не са ѝ предложили убежище, защото изчакват да получи бежански статут. От Банкок засега няма да депортират Рахаф.  Днес бащата и братът на момичето са пристигнали в Банкок. Засега близките ѝ не са коментирали обвиненията. Случаят обаче прикова вниманието на милиони. Десетки в социалните мрежи призоваха правителствата си да предложат убежище на Рахаф. А много млади саудитци аплодират смелостта ѝ и пишат: \"Ти ни показа, че можем и заслужаваме да бъдем свободни!\".", "date": "2019.01.08", "title": "ООН подготвя молба за убежище за 18-годишна саудитка"}
{"url": "https://www.bgonair.bg/world/2019-01-08/kim-chen-un-i-saprugata-mu-na-tridnevno-poseshtenie-v-kitay", "text": "Ким Чен Ун пристигна на тридневно посещение в Китай по покана на президента Си Дзинпин. Визитата на Ким е от 7 до 10 януари. Севернокорейският лидер е придружаван от съпругата си И Сол Джу и от висши севернокорейски представители. Ким пристигна в Пекин със специален брониран влак. Това е четвърта поредна среща между двамата лидери. Миналата година севернокорейският лидер отиде три пъти в Китай преди и след срещите си на върха с президентът на САЩ Доналд Тръмп и лидерът на Южна Корея Мун Дже Ин.", "date": "2019.01.08", "title": "Ким Чен Ун и съпругата му на тридневно посещение в Китай"}
{"url": "https://www.bgonair.bg/world/2019-01-08/skandalen-komentar-na-izvesten-pisatel-predizvika-burni-reaktsii-vav-frantsiya", "text": "Скандален коментар на известен писател и телевизионен водещ предизвика бурни реакции във Франция. В интервю за списание \"Мари Клер“ 50-годишният Ян Моа споделя, че \"не би могъл да обича жена на 50 или повече години“. И че за него жените над тази възраст са \"невидими“. Писателят се аргументира с предпочитанието си към младите женски тела. Изказването му предизвика възмущението и подигравките на десетки известни личности и стотици обикновени хора. В социалните мрежи мнозина публикуваха снимки на звезди около и над 50-годишна възраст, но в перфектна форма – като Холи Бери, Дженифър Анистън и Мишел Обама.", "date": "2019.01.08", "title": "Скандален коментар на известен писател предизвика бурни реакции във Франция"}
{"url": "https://www.bgonair.bg/world/2019-01-08/izvanredno-polozhenie-v-bavariya-zaradi-obilni-snegovalezhi", "text": "\r\n Заради обилните снеговалежи, които натрупаха над половинметрови преспи в Бавария, властите в Южна Германия обявиха извънредно положение. Училищата в провинцията бяха затворени и следващите няколко дни са обявени за неучебни до нормализиране на обстановката.  Основни пътища са блокирани. Шофьорите бяха призовани да не използват автомобилите си, освен ако не са с вериги и не е крайно необходимо. По високите места има опасност от лавини.  Значителни снеговалежи и риск от лавини затрудняват движението и в няколко провинции на съседна Австрия. Няколко района в планинската централна и северна част на страната са напълно откъснати от света.  На места натрупаха близо 150-сантиметрови преспи. Заради лавини петима туристи намериха смъртта си, а двама са в неизвестност.", "date": "2019.01.08", "title": "Извънредно положение в Бавария заради обилни снеговалежи"}
{"url": "https://www.bgonair.bg/world/2019-01-08/ot-yaponiya-do-egipet-loko-2019-greyna-i-varhu-heopsovata-piramida", "text": "\r\n Пореден вандалски акт върху историческа забележителност с българска следа. На 5 януари български туристи шокирани забелязали, че на един от камъните на Хеопсовата пирамида има издълбан надпис \"Локо 2019\".  \"Стана ми криво и тъжно! И ме хвана срам!!!\", написа в профила си във Facebook столичанката Мина Димитрова.  Хеопсовата пирамида е последният запазен архитектурен паметник от Седемте чудеса на света и най-известната пирамида в света. \"Горещо се надявам, че може да е \"Локо\" (Москва) или \"Локо\" (Новосибирск). Заминахме за Египет с идеята, че няма как да не видим пирамидите. Най-малкото за шегата се подготвихме с едни надписи, които не са много авторитетни. В кръга на шегата написахме и \"Локо\" (София). В един момент нашият екскурзовод каза \"Вие сте се подготвили, но някой вече си е оставил отпечатъка\". Дори ни загорча нашата шега. В момента се срамувам от нашите надписи. Отвратително е, грозно е, безобразно е\", коментира Мина Димитрова в \"България сутрин\". Тя уточни, че много от камъните по Хеопсовата пирамида са изписани на английски от други туристи. В средата на октомври Мемориалът на мира в Хирошима (Япония) осъмна с няколко графита, един от които гласеше \"Локо София\". Отговорни за хулиганската проява се оказаха осветители от Националната опера, а от футболния \"Локомотив\" (София) се разграничиха от тях.", "date": "2019.01.08", "title": "От Япония до Египет: \"Локо 2019\" грейна и върху Хеопсовата пирамида"}
{"url": "https://www.bgonair.bg/bulgaria/2019-01-08/pravitelstvoto-podkrepya-balgarskite-prevozvachi-restriktsiite-bili-nepriemlivi", "text": "Правителството подкрепя категорично исканията на българските превозвачи за приемането на поправки в т. нар. пакет \"Мобилност\", който ще бъде гласуван тази седмица от транспортната комисия в Европейския парламент. Това стана ясно по време на среща на премиера Бойко Борисов с министъра на транспорта Росен Желязков, на която бяха обсъдени предстоящият протест на превозвачите в Брюксел на 10 януари. От бранша искат Комисията по транспорт в ЕП да приеме предложените няколко поправки, касаещи командировките им, връщането до страната на регистрация на всеки 4 седмици и нощните почивки на шофьорите. Българската държава се солидаризира с протеста на превозвачите, които се очаква да бъдат подкрепени и от колегите им от Румъния, Полша, Унгария, Литва, Латвия и Ирландия, съобщиха от правителствената пресслужба. \"Ако пакетът бъде приет без поправките, за които настояват българските превозвачи, България и изброените страни ще загубим голяма част от своя икономически потенциал и вътрешния ни продукт, нашите превозвачи ще бъдат принудени да изнесат бизнеса си на друго място, а това е неприемливо за нас като държава\", коментира премиерът Бойко Борисов, цитиран от  Според Росен Желязков ограниченията, които се налагат с пакета \"Мобилност\", ще се окажат рестриктивни и изключително затормозяващи за превозваческия бизнес в периферните страни на Съюза и на практика ще го изтласкат от пазара. Министър-председателят и транспортният министър още веднъж изразиха подкрепата на правителството за исканията на българските превозвачи. Като израз на тази солидарност Росен Желязков лично ще присъства на протеста на превозвачите на площада пред Европейския парламент в Брюксел, а по-късно и на заседанието на транспортната комисия.", "date": "2019.01.08", "title": "Правителството подкрепя българските превозвачи, рестрикциите били неприемливи"}
{"url": "https://www.bgonair.bg/world/2019-01-08/nov-zakon-shte-nakazva-tezhko-huliganskite-proyavi-vav-frantsiya", "text": "\r\n Франция затяга санкциите срещу хулиганствата по време на протести. Причината са прерасналите в сблъсъсци и безредици демонстрации на \"жълтите жилетки\" в Париж през последните седмици.  Френският премиер Едуар Филип обяви, че ще бъде приет нов закон, който предвижда значително по-тежки наказания за употреба на насилие и нанасяне на материални щети по време на протестни действия.  Ще се въведе забрана демонстрантите да носят маски, които скриват цялото лице. Ще се санкционират и необявени предварително акции, които не са получили разрешение от властите.  Филип уточни - това не означава, че гражданите няма да имат право да протестират свободно. И даде пример със законите срещу футболните хулигани, на които е забранено да посещават спортни прояви.", "date": "2019.01.08", "title": "Нов закон ще наказва тежко хулиганските прояви във Франция"}
{"url": "https://www.bgonair.bg/world/2019-01-08/vazmozhno-li-e-sasht-da-obyavyat-izvanredno-polozhenie-spetsialisti-proveryavat", "text": "Адвокатите на Белия дом проучват дали е законно въвеждането на извънредно положение в САЩ. В края на миналата седмица президентът Доналд Тръмп заплаши с извънредната мярка, ако Конгресът не отпусне 5 милиарда долара за строежа на стената по границата с Мексико. Финансирането на съоръжението се превърна в ябълката на раздора и доведе до частично блокиране на федералното правителство, което продължава вече трета седмица. Говорител на Белия дом обяви, че държавният глава ще \"пътува до южната граница в четвъртък, за да се срещне с хората, които са на предната линия на тази национална и хуманитарна криза”. Тръмп настоява, че изграждането на стена по границата с Мексико е необходимо за националната сигурност на страната.", "date": "2019.01.08", "title": "Възможно ли е САЩ да обявят извънредно положение? Специалисти проверяват"}
{"url": "https://www.bgonair.bg/denqt-on-air/2019-01-08/patriot-darzhavata-tryabva-da-predprieme-merki-sreshtu-tezi-koito-postapvat-kato-romite", "text": "\r\n Министърът на отбраната Красимир Каракачанов посети село Войводиново, след като група роми нападнаха военнослужещ. Той заяви, че търпимостта на обществото се изчепва и е необходима цялостна програма за решаване на \"ромския въпрос\". Какви мерки трябва да съдържа една национална програма за проблема с ромите? Пред   темата коментира депутатът от ВМРО Борис Вангелов. \"30 години тази общност е абсолютно маргинализирана и изоставена на собственото си самоуправство и за това, че за нея няма закони, има само права и няма задължения. Тук става въпрос за една етническа група, която е част от една социална общност, която застрашава сигурността и живота на българските граждани\" заяви депутатът от ВМРО Борис Вангелов в предаването \" \". По неговите думи държавата трябва да се намеси и да се предприемат мерки. Една от промените, които той смята, че трябва да се приемат, е да се държи повече на образованието. Според него е необходимо да се следи ромските ученици да не напускат училище и ако това се случи, социалните им помощи да бъдат спирани, както и когато родителите на децата отказват да работят. По неговите думи въвеждането на трудови войски също би имало полза. \"Много е важно тези мерки да получат подкрепа от всички партии. Темата за тези общности трябва да е надпартийна. Темата за армията пак трябва да е надпартийна\", смята депутатът. Вангелов сподели, че се надява извършителите на нападението срещу българския военнослужещ да получат максимални присъди. \"Ние сме толерантни хора. Ние сме мъдър народ, това го казват и други хора. Но и ние имаме праг на нерви\", заяви на финал депутатът.", "date": "2019.01.08", "title": "Роми пребиха военнослужещ: Каракачанов зове за мерки спрямо етноса"}
{"url": "https://www.bgonair.bg/world/2019-01-08/balkanite-sa-obgarnati-ot-neobichayno-studeno-vreme", "text": "\r\n Студ и сняг обхвана различни места на Балканите. В необичаен леден капан се озова южната ни съседка Гърция. Температурите в северната част паднаха до минус 23 градуса. Арктически студ беше регистриран и в Сърбия. През изминалата нощ температурите паднаха до минус 21 градуса. На много места е обявен червен код. Опасно е времето и в някои страни от Западна Европа. Заради ниските температури училищата в Бавария бяха затворени и следващите няколко дни са обявени за неучебни до нормализиране на обстановката. Значителни снеговалежи затрудняват движението и в няколко провинции на съседна Австрия. А в Алпите е издадено предупреждение от най-висока степен за лавинна опасност.", "date": "2019.01.08", "title": "Балканите са обгърнати от необичайно студено време"}
{"url": "https://www.bgonair.bg/bulgaria/2019-01-08/studat-osvobodi-blagoevgrad-ot-sinya-zona", "text": "\r\n Леденото време днес освободи Благоевград от \"синя зона\". Общината реши, че служителите \"Паркинги и гаражи\" не могат да работят при толкова ниски температури. Служителите на \"Паркинги и гаражи” бяха освободени от работа заради студа, който скова страната. Общината предприема тези мерки както при ниски температури през зимата, така и през високи през лятото. \"В годините сме имали такава практика и сме го взели като решение с кмета да ги освобождаваме при такива температури и сме си го заложили в условията\" сподели инж. Васил Атанасов пред Bulgaria ON AIR.  От Общината са помислили за здравето и комфорта на хората, чиято работа е на открито.  Някои от шофьорите останаха приятно изненадани, че няма \"синя зона\". Вместо да зарадва и улесни шофьорите обаче, отсъствието ѝ  ги затрудни. Паркоместата в зоната са най-комуникативни и всички избират именно тях. Затова и свободните места за паркиране се оказаха недостатъчни.", "date": "2019.01.08", "title": "Студът освободи Благоевград от \"синя зона\""}
{"url": "https://www.bgonair.bg/bulgaria/2019-01-08/kmetat-na-karlovo-dade-na-sad-za-kleveta-kmeta-na-kalofer", "text": "\r\n Кметът на община Карлово Емил Кабаиванов даде на съд за клевета кмета на Калофер Румен Стоянов. Ремонтът на мемориалния комплекс \"Христо Ботев\" стана повод за раздора в Община Карлово.  Причината за това е изказване на Стоянов, в което той заявил, че отпуснатите целеви средства от държавата на общината в размер на 300 000 лева са били откраднати, без да е извършен ремонт. Средствата бяха отпуснати за спешен ремонт на мемориален комплекс \"Христо Ботев\" в началото на 2016 г., тъй като беше в окаяно състояние. По проекта трябваше да бъдат ремонтирани фонтаните на площада, да бъде поставено ново осветление на мемориала и да се укрепят стълбите. Според туристи обаче, състоянието на комплекса след ремонта не е задоволително.  Според кмета на Калофер ремонтът е извършен некачествено и затова миналата година няколкратно е писал на община Карлово, която реализира обществената поръчка. До този момент обаче от нейна страна не са предприети действия за отстраняване на проблемите. Освен проблеми с осветлението, фонтанът не работи, фугите между стъпалата са разбити. Междувременно по заповед на премиера Агенцията за финансов надзор започва проверка за изразходване на средствата за ремонт на мемориалния комплекс.  Кметът на Карлово Емил Кабаиванов отказа да сподели становището си и заяви, че ще коментира казуса в съдебната зала.", "date": "2019.01.08", "title": "Кметът на Карлово даде на съд за клевета кмета на Калофер"}
{"url": "https://www.bgonair.bg/bulgaria/2019-01-08/elektronnite-vinetki-veche-se-prodavat-i-v-poshtenskite-stantsii", "text": "\r\n Започна продажбата на електронни винетки за 2019 година и в пощенските станции. Те могат да бъдат купени от около 3000 офиса на Български пощи в страната. До 12:00 часа днес са продадени 155 електронни винетки. Другите възможности за покупка са чрез сайта bgtoll.bg, от мобилното приложение, от офисите на един от мобилните оператори, както и от терминалите за самотаксуване. Поетапно започва и продажбата на електронни винетки в големите вериги бензиностанции.", "date": "2019.01.08", "title": "Електронните винетки вече се продават и в пощенските станции"}
{"url": "https://www.bgonair.bg/bulgaria/2019-01-08/60-godishen-mazh-zagina-pri-pozhar-v-doma-si", "text": "60-годишен мъж е загинал при пожар в дома си в село Камилски дол, община Ивайловград, съобщиха от Областната дирекция на МВР в Хасково, предава  . Сигнал за горяща къща на улица \"Първа\" в селото е получен малко след 8 часа тази сутрин. След потушаването на огъня пожарникарите предприели оглед, при който в едно от помещенията намерили мъртъв стопанина. По данни на полицията той е имал проблеми с психичното здраве. Вероятната причина за смъртта е задушаване, а за пожара - неизгасена цигара, допълниха от МВР.", "date": "2019.01.08", "title": "60-годишен мъж загина при пожар в дома си"}
{"url": "https://www.bgonair.bg/bulgaria/2019-01-08/morska-administratsiya-ne-e-imala-pravo-da-zadarzha-libiyskiya-tanker-v-burgas", "text": "Изпълнителна агенция \"Морска администрация“ не е имала право да \"задържа“ либийския танкер \"Бард“ на пристанището в Бургас. Това постанови Върховният административен съд, след като разгледа жалбата на \"Либиан навигейтър“ със спора между либийската компания и \"Булгар гео мин Ел Ти Ди“.  В мотивите си върховните съдии пишат, че не са спазени условията за забрана за отплаване на кораб и принудителни мерки, които са описани в Кодекса за търговското корабоплаване. Също така по закон танкерът е можел да обезпечи събиране на държавни вземания, но не и на такива от частно-правен характер.  Затова корабът е върнат на либийските му собственици. В същото време с прессъобщение \"Булгар гео мин Ел Ти Ди“ информира, че танкера \"Бард“ вече е техен и плава в международни води под панамски флаг. Причина за принудителното му пидобиване е дълг от над шест милиона либийски динара, които Либия дължи на \"Булгар гео мин“. От българското дружество казват, че решението на Върховния административен съд идва след като танкерът вече е отплавал от бургаското пристанище със сменена собственост и флаг.", "date": "2019.01.08", "title": "\"Морска администрация\" не е имала право да \"задържа\" либийския танкер в Бургас"}
{"url": "https://www.bgonair.bg/bulgaria/2019-01-08/karakachanov-vav-voyvodinovo-zaradi-naprezhenieto-mezhdu-balgari-i-romi", "text": "\r\n Протестите на жителите на село Войводиново доведоха до акция срещу незаконните постройки в ромската махала, след като група роми нападнаха военнослужещ. Министърът на отбраната Красимир Каракачанов разпореди събаряне на всички опасни сгради и незаконни постройки заедно с кмета на Войводиново и кмета на община Марица. Каракачанов заяви, че търпимостта на обществото се изчепва и е необходима цялостна програма за решаване на \"циганския въпрос\". Разследващите разполагат с видеозапис, на който частично се виждат действията на двамата нападатели. Извършителите ще бъдат обвинени за причиняване на средна телесна повреда при хулигански подбуди. Наказанието предвижда затвор от 3 до 10 години. Единият от тях е непълнолетен, затова при редукцията може да лежи максимум до 3 години. Двамата обвиняеми отказват да признаят вината си и твърдят, че са предизвикани от българския военнослужещ. От болницата в Пловдив заявиха, че състоянието на пострадалия военен е стабилно. Очаква се до няколко дни да бъде изписан от лечебното заведение, като преди това ще му бъде направена операция. Протестиращите отново се събраха в центъра на селото, след което се опитаха да влязат в ромската махала, но бяха спрени от жандармерията. Недоволните жители на селото смятат да протестират всяка вечер, докато незаконните постройки в ромската махала не бъдат премахнати. Започва и подписка с искане на двамата задържани за побоя да бъдат присъдени най-тежки наказания.", "date": "2019.01.08", "title": "Каракачанов разпореди събаряне на всички незаконни постройки във Войводиново"}
{"url": "https://www.bgonair.bg/bulgaria/2019-01-08/blizki-priyateli-i-kolegi-izpratiha-ivan-laskin", "text": "\r\n Последно Сбогом за Иван Ласкин. Десетки близки, приятели и колеги изпратиха обичания актьор по последния му път. Освен с десетките си роли в киното и театъра, за няколко поколения български деца той завинаги ще остане Васко да Гама от село Рупча. А за онези, които са го познавали - непримирим и прям човек, бунтар с остър ум и чувство за хумор, човек, който те грабва първо с таланта си. Иван Ласкин започва професионалната си театрална изява на сцената на театър \"Сълза и смях“ през 1991 г. Играл е на сцените на почти всички софийски театри. Влизал е в ролята и на Ромео, и на Макбет. Участвал е в десетки български игрални филми, но така и не се научил да \"играе\" в живота. \r\n ", "date": "2019.01.08", "title": "Близки, приятели и колеги изпратиха Иван Ласкин"}
{"url": "https://www.bgonair.bg/denqt-on-air/2019-01-08/radev-dumite-mu-i-kakvo-znachat-te-zayavka-za-alternativa-i-politicheski-proekt", "text": "\r\n \"Изборът на самолет с тази процедура е троен удар по България, за мен конкурсът е опорочен\", каза президентът Румен Радев, запитан за решението изтребители Ф-16 да влязат на въоръжение във ВВС. \"Настоявах да се спазва процедурата и финансовата рамка, което е гаранция за оптимален избор, независимо от типа самолет. Правителството направи точно обратното - обяви победител в разрез със собствените му и на Народното събрание правила и дори се ангажира да надплати огромна сума\", каза Радев по време на освещаването на българските бойни знамена на 6 януари. Президентът отправи и новогодишното си послание с доста критичен тон, с което отново предизвика спор дали е уместно.  Политологът доц. Стойчо Стойчев обясни, че с думите си държавният глава се заявява за основен конкурент на управляващите. По думите му през следващите месеци ще има още по-голямо противопоставяне между президент и премиер.  \"Той казва и повтаря нещата, които Ахмед Доган казва преди него. Аз бих могъл да кажа с голяма доза убеденост, че кръговете около ДПС стоят зад президента и неговия политически проект\", каза доц. Стойчев от студиото на  . Политологът беше категоричен, че историята от последните години показва, че всеки, които се готви да влиза в политиката, бяга от думата \"партия\" и говори против партиите и според доц. Стойчо Стойчев именно това прави сега и Румен Радев. Димитър Димитров се съгласи с колегата си, че държавният глава се явява говорител на всички, които искат промяна и по думите му Румен Радев е свободен да го прави от позицията, която заема. Димитров беше категоричен, че думите на президента са с преднамерена цел да се поддържа негативна настройка у хората, а според политолога, така няма да се разместят политически пластове. \"Самият президент няма как да оглави партия. Това е един от начините, когато си защитен институционално, да имаш свободата да изкажеш каквото пожелаеш\", допълни още Димитър Димитров пред . Политологът беше категоричен също, че Румен Радев би бил непознат за много хора, ако не е бил президент.", "date": "2019.01.08", "title": "Радев, думите му и какво значат те - заявка за алтернатива и политически проект?"}
