{"url": "https://www.bgonair.bg/economy/2019-06-17/huawei-se-podgotvya-za-40-60-spad-na-mezhdunarodnite-prodazhbi-na-smartfonite-si", "text": "[related_articles] Huawei Technologies се подготвя за между 40% и 60% спад на международните продажби на смартфони, след като поставянето на компанията в черния списък на САЩ от страна на президента Доналд Тръмп нанесе удар върху един от най-важните бизнеси на китайския технологичен гигант, информира Bloomberg. Най-голямата технологична компания в Китай свива вътрешните си прогнози и проучва опциите, включително изтеглянето на Honor 20 в чужбина. Продажбите на устройството започват в някои части на Европа на 21 юни, включително във Франция и Великобритания, но директорите следят ситуацията и могат да свият продажбите, ако моделът се продава по-слабо от очакваното. Два от големите телекома във Франция вече не се занимават с Honor като цяло, твърдят източници, запознати с въпроса, пише  Мениджърите по маркетинга и продажбите на Huawei очакват спад на продадените обеми навсякъде с между 40 и 60 млн. смартфона тази година, коментират източниците. Това е голяма част от международния бизнес, който през 2018 г. беше свързан с продажбата на близо половината от всичките 206 млн. смартфона на компанията. Обичайно големите вариации подчертават несигурността на Huawei, национален шампион, който Вашингтон обвинява в извършване на шпионаж в полза на Пекин. Компанията отрича твърденията. През май Съединените щати поставиха Huawei в черния си списък, с което блокираха достъпа ѝ до американски компоненти и софтуер, от които тя се нуждае, за да продължи бизнеса си. В това число влизат и ъпдейтите на операционната система Android на Google, която работи със смартоните ѝ в чужбина. Без този софтуер устройства като Honor 20 няма да имат възможност да работят с ключови приложения като Google Maps и Gmail. По продадени обеми Huawei се нарежда на второ място след южнокорейската Samsung Electronics. Компанията отказва да коментира прогнозите. Говорителят на Huawei Глен Шлос твърди, че премиерите на смартфони продължават. Харесайте страницата ни във Facebook     ", "date": "2019.06.17", "title": "Huawei очаква 40-60% спад в международните продажби на смартфони"}
{"url": "https://www.bgonair.bg/direktno/2019-06-17/vsyaka-godina-po-1000-izostaveni-detsa", "text": "\r\n Всяка година в България 1000 деца биват изоставяни. Само една част общините делегират права на НПО-та, каза Александър Миланов от Националната асоциация \"Приемна грижа\" пред  . Той припомни, че социалните работници са много нископлатени. Александрина Димитрова от Фондация “Сийдър” разказа в предаването , че тези хора получават по 500 лева заплата. А в голяма част от обществото имало страх и неизвестност за приемането на тези деца.    ", "date": "2019.06.17", "title": "Всяка година по 1000 изоставени деца в България"}
{"url": "https://www.bgonair.bg/bulgaria/2019-06-17/borisov-na-pozitano-20-dazhe-i-ostavka-ne-mogat-da-podadat", "text": "Ден след конгреса на левицата, нова порция престрелки между БСП и ГЕРБ. Заради отказа на Корнелия Нинова да подаде оставка, премиерът Бойко Борисов направи коментар пред журналисти. А именно, че на \"Позитано\" 20 даже не може и оставка да подадат. В отговор червеният лидер написа в социалните мрежи, че на \"Позитано\" те не могат да вземат една оставка като хората.  Снимка: Димитър Кьосемарлиев (Bulgaria ON AIR)", "date": "2019.06.17", "title": "Борисов към Нинова: На \"Позитано\" 20 даже и оставка не могат да подадат"}
{"url": "https://www.bgonair.bg/bulgaria/2019-06-17/obnovyavat-pristanishteto-na-tets-varna", "text": "Обновяват пристанището на ТЕЦ \"Варна\". Инвестициите за реконструкцията са 90 млн. лв.  Бившият транспортен министър и настоящ изпълнителен директор на дружеството Данаил Папазов обясни, че се водят преговори за привличане на чужд инвеститор, който да поеме до 50% от дяловете в новосъздадено дъщерно на ТЕЦ \"Варна\" дружество.  В експлоатацията на новия порт ще участва държавното предприятие \"Пристанищна инфраструктура\", което е собственик на кейовата стена и ще събира съответните такси.", "date": "2019.06.17", "title": "Обновяват пристанището на ТЕЦ \"Варна\""}
{"url": "https://www.bgonair.bg/denqt-on-air/2019-06-17/makedonski-ucheni-otkazvat-da-priznayat-gotse-delchev-za-balgarin", "text": "\r\n Македонски учени отказват да признаят Гоце Делчев за българин. В македонските учебници той ще остане македонски революционер, заяви по-рано директорът на Института за национална история и ръководител на македонския екип в комисията по исторически и образователни въпроси, създаден по силата а Договора за добросъседство - Драги Георгиев. А ако българската страна настоява да се напише, че Гоце Делчев е български революционер, то споразумение по този въпрос нямало да има. \"Много е странно цялото настроение на българското общество, че проблемите с югозападната ни съседка ще се решат много бързо. Това обаче е един дълъг процес. Освен това в Северна Македония има много \"мощни сили\", които не желаят сближаване с България\", коментира в студиото на   историкът и бивш ректор на СУ проф. Иван Илчев. От своя страна министърът на отбраната Красимир Каракачанов и министърът на външните работи Екатерина Захариева бяха категорични, че Македония трябва да признае Гоце Делчев за българин. А ако това не се случи, България щяла да възпрепятства членството на Македония в ЕС. Пред   Илчев подчерта, че през 2019 г. се наблюдава спад в търговския оборот, както и в броя на българските туристи в Македония и на македонските в България. А това означавало само едно - нещата не вървят. \"Македонците имаха надежди, че ще ги подкрепим за присъединяването им към НАТО и Европейския съюз\", добави още историкът. И коментира, че те се борят за нещо, за което 90% от целия свят е наясно, че не е вярно.", "date": "2019.06.17", "title": "Македонски учени отказват да признаят Гоце Делчев за българин"}
{"url": "https://www.bgonair.bg/reportazhi/2019-06-17/parvata-banya-za-kucheta-otvori-vrati-v-sofiya", "text": "\r\n Първата обществена баня за кучета отвори врати в София. Направена на принципа на автомивката на самообслужване с монети, тя дава възможност на всеки собственик на четириног приятел да го спаси от летните жеги, които са истинско предизвикателство за много породи кучета.  Марио Иванов е управител на магазина \"Д-р Стефанов\", в който създават банята. Той е собственик на куче от едра порода - чехословашкият вълчак Норт и споделя, че мястото е подходящо най-вече за по-големи кучета, защото  къпането им вкъщи понякога е истинско приключение.  Марио разказва още, че в банята могат да се къпят и други видове животни. Принципът е  прост - пускаш монета и избираш програма, която може да включва шампоан, балсам, както и сешоар.  Един от посетителите на магазина е Иван Джелев. Той разбира за новото място от социалните мрежи и решава да доведе бийгъла си Джери, а къпането му отнема не повече от пет минути.  ", "date": "2019.06.17", "title": "Първата баня за кучета отвори врати в София"}
{"url": "https://www.bgonair.bg/denqt-on-air/2019-06-17/prezidentat-na-kt-podkrepa-nyama-nishto-po-nespravedlivo-ot-kosveniya-danak", "text": "\r\n След предложението на премиера и ГЕРБ партийната субсидия да бъде намалена от 11 лева на един лев, ДПС излезе с още по-радикална инициатива - 0 лева партийна субсидия и американски модел на финансиране. Депутатите решиха партиите и коалициите трябва да върнат полученото в повече държавно финансиране до края на 2020 година. \"Много се забавлявам с такъв тип предложения. Това, което сега те говорят, ние го говорихме преди 3 години. Тогава те отказаха нашето предложение за намаляване на данъците. Поне започна да се говори за тези неща\", посочи  президентът на КТ \"Подкрепа\" Димитър Манолов  пред Bulgaria ON AIR. Според него, ако твърдим, че има пазарна икономика при намаляване цените на стоките, те трябва да паднат и за крайния потребител. По думите му тази идея за намаляване на ДДС-то на хранителни прудукти, лекарства и книги, е смислена. \"Най-лесният начин една идея да бъде задълго погребана, е да дойде от опозицията, колкото и да е добра\", смята президентът на КТ \"Подкрепа\". Той е на мнение, че начин за администриране на този данък може да бъде намерен, защото вече е намерен и всички други оправдания за технически проблеми не са верни. Гостът в студиото на \"Денят ON AIR\" допълни, че ДДС-то въобще трябва да изчезне като данък. Според него няма нищо по-несправедливо от косвения данък. \"В момента издръжката на държавата през данъци е от най-бедните хора\", отбеляза Манолов. И допълни, че в България данъчноосигурителното облагане е агресивно.", "date": "2019.06.17", "title": "Президентът на КТ \"Подкрепа\": Няма нищо по-несправедливо от косвения данък"}
{"url": "https://www.bgonair.bg/bulgaria/2019-06-17/trevozhna-statistika-broyat-na-lichnite-lekari-prodalzhava-da-pada", "text": "Тревожна статистика - броят на лекарите у нас, особено на общопрактикуващите, намалява. Това сочат данните на националната статистика за миналата година.  Според тях, в края на миналата година у нас е имало 4100 лични лекари, докато през 2017 г. те са били 4500.  Това означава, че през 2018 г. на 10 хил. души са се падали шестима лекари. Така България се нарежда сред страните в Европейския съюз с най-малко общопрактикуващи лекари на глава от населението. По този показател зад нас е само Гърция.  Статистиката отчита още, че личните лекари са най-висок дял от всички в страната – близо 10 на сто.  Специалистите по акушерство и гинекология и по кардиология са близо 6 на сто от всички, следват педиатрите, анестезиолозите, хирурзите и лекарите по нервни болести. На основен трудов договор в страната практикуват близо 30 хил. лекари.  Най-много специалисти има в Плевен, Пловдив, София град и Варна. А най-малко в областите Кърджали, Добрич и Перник.  При общопрактикуващите лекари най-много има в Плевен и Видин, а най-малко в Търговище и Разград.", "date": "2019.06.17", "title": "Тревожна статистика: Броят на личните лекари продължава да пада"}
{"url": "https://www.bgonair.bg/bulgaria/2019-06-17/grazhdani-prizovavat-za-prezidentsko-veto-varhu-zakona-za-chernomorskoto-kraybrezhie", "text": "\r\n Граждани призовават президента Румен Радев да наложи вето на приетите промени в Закона за устройство на Черноморското крайбрежие.  Според мотивите на група \"Бетономорие\", чрез новите текстове, се допуска увреждането на дюните и се нарушават правата на къмпингуващите.  Днес недоволните от промените се събраха пред сградата на парламента, за да съберат подписи в защита на исканото вето.", "date": "2019.06.17", "title": "Граждани призовават за президентско вето върху Закона за Черноморското крайбрежие"}
{"url": "https://www.bgonair.bg/world/2019-06-17/sled-godi-izdirvane-zaloviha-dvama-italiantsi-predstavyali-se-za-dzhordzh-kluni", "text": "В Тайланд арестуваха двама италианци, представяли се за Джордж Клуни. След издирване, продължило години наред, този уикенд двойката е задържана в луксозна вила в град Патая. 58-годишният Франческо Галдели и 45-годишната му съпруга Ваня Джофи измъкнали най-малко 130 хиляди долара от инвеститори. Те се представяли за американския актьор, за да създадат марка дрехи и да ги продават онлайн. Още през 2010 година Клуни ги осъди в Милано. Двойката обаче избяга и беше наречена италианските \"Бони и Клайд\". От 2013 година насам италианците се издирват с червена бюлетина на Интерпол. Според разследващите, докато се укривали, двамата са се издържали от продажба на фалшиви Ролекси по интернет. Преди да бъдат екстрадирани, измамниците ще бъдат обвинени в Тайланд в просрочване на визите си.", "date": "2019.06.17", "title": "След години издирване: Заловиха двама италианци, представяли се за Джордж Клуни"}
{"url": "https://www.bgonair.bg/sutreshen-blok/2019-06-17/sivata-ikonomika-u-nas-vse-poveche-izsvetlyava-kategorichni-sa-eksperti", "text": "\r\n Сивата икономика в родния бизнес изсветлява. Това мнение изразиха в \" \" председателят на Асоциацията на индустриалния капитал в България Васил Велев и икономистът Кольо Парамов. Според тях все по-трудно у нас може да бъде регистрирана малка фирма с един служител, която да се използва за трансформиране на паричен капитал. Велев обясни, че за 2018 година 349 700 фирми са подали данъчни декларации, като от тях 750 са големи - с над 250 души персонал. Останалите са свързани с дребния и средния бизнес, като те формират по-голямата част от БВП. \"Налице е процес на изсветляване на икономиката и тези явления, свързани с укриване на собственост и данъци, намаляват. Умираща фирма е тази, която 2 години поред няма назначен служител или не извършва дейност. Има обаче много случаи, в които в тези фирми работят техните собственици и реализират проекти в дребния бизнес. Много фирми не са еднолични търговци, а са капиталови дружества - те просто държат собствеността на работещо предприятие\", каза той. Парамов пък допълни, че причина за по-добрия контрол върху учредяването на \"кухи\" фирми е работата на системата за данъчен контрол и регистрационния режим в социалното осигуряване. Той изрази недоумението си как едва 589 души у нас разпределят около 1 милиард лева, които се отпускат за земеделие. \"Схемата с учредяване на малка фирма, за да се използва за незаконна дейност, отива в историята. Системата за данъчен контрол вече е двуяка. Регистрационният режим в социалното осигуряване също работи сериозно. Затова не може да се използва фирма за трансформация на паричен капитал. Българският бизнес е в много тежко състояние. Не трябва да се учудваме, че много малки фирми са в постоянен фалит\", разясни Парамов пред  .", "date": "2019.06.17", "title": "Сивата икономика у нас все повече изсветлява, категорични са експерти"}
{"url": "https://www.bgonair.bg/world/2019-06-17/boeing-prizna-za-greshka-v-modela-737-maks", "text": "От Boeing  признаха за грешка в модела 737 Макс. От компанията казват, че тя е свързана с проблемната предупредителна система в кабината на самолета.  Заявяват, че не са успели да комуникират с регулаторните органи и клиентите. Но защитиха инженерния и дизайнерски подход към софтуера за контрол на предната част на самолета. Те са в основата на разследването на самолетните трагедии в Индонезия и Етиопия с много жертви и доведоха до спирането на полетите с този модел по целия свят.  ", "date": "2019.06.17", "title": "Boeing призна за грешка в модела 737 Макс"}
{"url": "https://www.bgonair.bg/world/2019-06-17/lodka-s-migranti-se-obarna-kray-bodrum-8-dushi-zaginaha", "text": "Отново трагедия край бреговете на Турция. Осем души загинаха след като лодка с мигранти се преобърна край югозападното крайбрежие на страната до Бодрум.  31 души са спасени. Все още не е известна националността на мигрантите.  Турция е една от страните, през които преминава основният поток от мигранти към ЕС. Харесайте страницата ни във Facebook ", "date": "2019.06.17", "title": "Лодка с мигранти се обърна край Бодрум, 8 души загинаха"}
{"url": "https://www.bgonair.bg/world/2019-06-17/tereza-mey-se-otdava-na-kulinariya-i-kriket-sled-kato-napusne-posta-si", "text": "Разходки, кулинария и гледане на крикет - на това ще се отдаде британският премиер Тереза Мей, след като се оттегли от поста си. Това сподели самата тя при разговор с деца.  Мей подчертава, че ще остане член на парламента, но ще се съсредоточи и върху занимания извън политиката. Тя неведнъж е признавала, че има интерес към кулинарията и не крие любовта си към крикета. Дори често може да бъде забелязана по трибуните на стадиона по време на мач.    ", "date": "2019.06.17", "title": "Тереза Мей се отдава на кулинария и крикет, след като напусне поста си"}
{"url": "https://www.bgonair.bg/world/2019-06-17/liderat-na-hong-kong-se-izvini-na-protestirashtite", "text": "\r\n Лидерът на Хонг Конг Кари Лам се извини на протестиращите срещу законопроекта за екстрадиция, предизвикал невиждани протести. До този ход се стигна след огромната протестна вълна в неделя.  Тогава един милион души излязоха по улиците на Хонг Конг. Въпреки отстъпката на властите да замразят за ''неопределено време'' работата по спорния законопроект, демонстрантите блокираха улици и институции. Те настояват управляващите да признаят грешките си, а лидерът Кари Лам да напусне поста си. \"Изпитвам дълбока тъга и съжаление, че недостатъците в нашата работа и различни други фактори предизвикаха противоречия и спорове в обществото и всичко това след относително спокойните периоди от последните две години. Приемаме критиките и ще направим подобрения, за да можем да продължим да общуваме с хората в Хонг Конг\", каза Лам.  ", "date": "2019.06.17", "title": "Лидерът на Хонг Конг се извини на протестиращите"}
{"url": "https://www.bgonair.bg/world/2019-06-17/stotitsi-si-vzeha-posledno-sbogom-s-golemiya-italianski-rezhisyor-franko-dzefireli", "text": "Италия отдава почит на легендарния филмов, театрален и оперен режисьор Фрaнко Дзефирeли.  Стотици се събраха днес в родната му Флоренция, за да се поклонят пред смятания за последната икона на италианското кино след Втората световна война.  Сред дошлите в прочутия Палaцо Вeкио бяха представители на местните власти и двамата приемни синове на режисьора. Те бяха положили върху ковчега на баща си шал на Фиорентина – местния футболен отбор, чийто ревностен фен беше и Дзефирeли.  Утре в градската катедрала ще се проведе погребална служба.  Сред най-известните филми на Дзефирeли са \"Ромео и Жулиета\" и \"Укротяването на опърничавата\", а някои от оперните му продукции са се превърнали в световни класики.  Режисьорът и продуцент починa на 96-годишна възраст.", "date": "2019.06.17", "title": "Стотици си взеха последно сбогом с големия италиански режисьор Франко Дзефирели"}
{"url": "https://www.bgonair.bg/bulgaria/2019-06-17/pochina-nadezhda-ogoyska-dashterya-na-poetesata-margarita-petkkova", "text": "Почина Надежда Огойска - дъщеря на поетесата Маргарита Петкова.  Надежда е майка на две деца. От три години се бореше с диагнозата рак.  Миналата година, след нейна публична молба, беше обявена дарителска кампания, която за дни събра 78 хил. паунда за лечение в Турция.  Последва успешна операция, но по-късно за съжаление заболяването отново се върна.", "date": "2019.06.17", "title": "Почина Надежда Огойска, дъщеря на поетесата Маргарита Петккова"}
{"url": "https://www.bgonair.bg/world/2019-06-17/10-dushi-postradaha-sled-turbolentsiya-na-borda-na-balgarski-samolet", "text": "10 души са леко пострадали след пътуване със самолет на регистрирана в България чартърна компания.  Боинг 737-300 на \"ALK Airlines\" със 121 души на борда летял от Прищина за Базел, когато попаднал в турбуленция. Тя била толкова силна, че един от коланите на пасажер се отскубнал и се ударил в тавана.  Същото се случило с количките на стюардите, поради което храна и напитки полетели във всички посоки.  При кацането 10 души са откарани в болница с минимални наранявания. 2 часа и половина по-късно самолетът излетял към следващата си дестинация. Снимка: Reuters  ", "date": "2019.06.17", "title": "10 души пострадаха след турбуленция на борда на български самолет"}
{"url": "https://www.bgonair.bg/world/2019-06-17/pochina-prezidentat-na-egipet-ot-2012-do-2013-godina-mohamed-morsi", "text": "\r\n Президентът на Египет за периода 2012-2013 година Мохамед Морси е починал, след като е припаднал в съдебната зала. Той беше на 67-годишна възраст. Морси свидетелствал по обвинения в шпионаж заради връзките му с палестинското движение \"Хамас\". През 2012 година той стана първият демократично избран президент на Египет. Критиците му обаче го обвиниха, че е позволил на ислямисткото движение \"Мюсюлмански братя\" да въведе монопол в политиката. На 30 юни 2013 година милиони египтяни излязоха на протести. Три дни по-късно бяха обявени нови президентски избори. Морси беше задържан и оттогава лежеше в затвора. А военните организираха чистка на неговите поддръжници и обявиха \"Мюсюлмански братя\" за терористична организация.  ", "date": "2019.06.17", "title": "Президентът на Египет Мохамед Морси почина в съдебната зала, след като му прилоша"}
{"url": "https://www.bgonair.bg/world/2019-06-17/iran-zaplashi-da-narushi-ogranicheniyata-na-yadrenata-sdelka", "text": "Иран заплаши, че до 10 дни ще надмине ограничението на нивата на обогатен уран, заложено в ядрената сделка от 2015 година.  Преди месец Техеран предупреди, че увеличава четворно производството си на материала, използван за гориво за ядрени реактори. А сега добавя, че все още европейските страни разполагат с време да защитят Ислямската република от новоналожените американски санкции.  Припомняме, че миналата година Съединените щати се изтеглиха от ядрената сделка и задействаха нови наказателни мерки срещу Иран.  Сега Великобритания, Франция и Германия предупреждават Техеран да не нарушава сам споразумението.  \r\nКонтекстът обаче е драматичен, а мнозина се опасяват, че ескалацията на напрежението може да доведе до военен конфликт в Персийския залив.", "date": "2019.06.17", "title": "Иран заплаши да наруши ограниченията на ядрената сделка "}
{"url": "https://www.bgonair.bg/reportazhi/2019-06-17/spomen-za-chernobil-balgarski-hor-e-sred-parvite-na-gastrol-v-rayona-sled-avariyata", "text": "\r\n Споменът за последствията от аварията в Чернобил все още е жив за певците от хор \"Дунавски звуци\" в Русе. Формацията е първият чуждестранен състав, който изнася концерт в заразената зона, за което по-късно е награден с почетно отличие от Украйна. Гастролът се случва само два месеца след избухването на атомния реактор, а самите изпълнители признават, че тогава не са били наясно какви точно са били последствията от аварията. Маргарита Петева е млада хористка в \"Дунавски звуци\", когато съставът е поканен на турне в Украйна. Първоначално програмата предвижда само четири концерта. До Макаров българите пътуват съпроводени от милиция и линейка. Домакините ги водят директно в залата за концерта. След завръщането в Киев всички са предупредени да вземат предпазни мерки. Измерват им и радиацията.  Хор \"Дунавски звуци\" се оказва първият чуждестранен състав, гастролирал в зоната край Чернобил. Затова получава и специален медал, който и до днес пази в архива си.", "date": "2019.06.17", "title": "Спомен за Чернобил: Български хор е сред първите на гастрол в района след аварията"}
{"url": "https://www.bgonair.bg/reportazhi/2019-06-17/intsident-v-mladost-otkaraha-okarvavena-bezdomna-zhena-v-bolnitsa", "text": "\r\n Инцидент с пострадала бездомна жена в столичния квартал \"Младост\". След сигнал на живеещи там, жената е открита на пейка с рани по лицето. Не е могла да обясни какво се е случило на дошлите екипи на Спешна помощ. Докато е на разходка със своя домашен любимец Пол Найденов става свидетел на ужасната гледка: кварталната бездомница, която била цялата в кръв.  \"Казва, че е била нападната, но тя е с шизофрения. Няма лична карта, не си знае ЕГН-то, което се оказа голям проблем, защото от Бърза помощ не могат да я приемат, ако не могат да я индентифицират по някакъв начин\", каза Найденов.  Хората от квартала подават сигнал до полиция и спешна помощ. 9 минути по-късно медиците пристигнат на мястото и установяват, че жената е алкохолно повлияна. Превързват я и си тръгват. Тогава Пол решава отново да се обади.  \"Слава богу, екипът, който изпратиха, реагира супер адекватно. Взеха жената да я зашият и да решат проблема, защото тя наистина кървеше, загуби много кръв\" , сподели още той.  Все още не е ясна причината за състоянието на жената. От екипа на Спешна помощ съобщиха пред Bulgaria ON AIR, че при първото пристигане на линейката, жената с подпис е отказала да бъде закарана в болница. При второто идване се е съгласила. Остава въпросът защо психичноболни хора все още се лутат по улиците без дом, без храна и без помощ.  ", "date": "2019.06.17", "title": "Инцидент в \"Младост\": Откараха окървавена бездомна жена в болница"}
{"url": "https://www.bgonair.bg/bulgaria/2019-06-17/stavri-kalinov-sled-krazhbata-shtastliv-sam-che-sam-zhiv", "text": "\r\n \"Щастлив, че съм жив и здрав, боли ме за случилото се\", каза пред Bulgaria ON AIR скулпторът Ставри Калинов, след като част от негова статуетка беше открадната преди дни от галерията му.  \"Вероятно извършителят на кражбата е чужденец, беше облечен добре, явно е професионалист. Откраднатата фигурка е на женско тяло, направено от бронз - символ на любовта\", каза още творецът.  Ставри Калинов не се ангажира с размера на щетата. \"Не се обадих никъде, но се случи така, че поискаха информация от много места\", каза още той пред репортер на Новините ON AIR. Престъплението е извършено в четвъртък. Видеозаписът показва как мъж на видима възраст около 40 години, използва момент, в който е сам в галерията, приближава се към една от изложените скулптури и прибира в джоба си фрагмент от нея. Малко по-късно той си тръгва необезпокояван.  В началото на тази година от ателието на Калинов в кв. \"Кремиковци\" в София бяха задигнати статуетки, метални заготовки и машини за хиляди левове. Харесайте страницата ни във Facebook ", "date": "2019.06.17", "title": "Ставри Калинов след кражбата: Щастлив съм, че съм жив!"}
{"url": "https://www.bgonair.bg/bulgaria/2019-06-17/glutnitsa-kucheta-tormozi-3-sofiyski-kvartala", "text": "Сигнал за безстопанствена глутница кучета бе получен в платформата на Investor Media Group -  . Преди 2 години Екоравновесие разтовариха от камиона си 6 броя малки кутрета. Вече са големи кучета и се е събрала глудница от минимум 8 броя. Молбата ми е от Екоравновесие да си ги приберат. Така ли работи институцията? Взима ги от едно място и ги изсипва на друго. Кучетата обикалят в кварталите \"Бъкстон\", \"Борово\" и \"Павлово\". Въпрос на време е да стане беля. Моля отговорните институции да си свършат работата. Не е нормално в 21 век да се разхождат кучета по улиците и хората да се притесняват за безопасността си, алармира недоволният гражданин. Към сигнала е прикачено и видео, на което се виждат самите кучета, обикалящи свободно района. Те често нападали хора. Харесайте страницата ни във Facebook ", "date": "2019.06.17", "title": "Глутница кучета тормози 3 софийски квартала"}
{"url": "https://www.bgonair.bg/bulgaria/2019-06-17/studenti-ot-balgariya-i-chuzhbina-byaha-otlicheni-v-natsionalniya-konkurs-mlad-oditor-2019-g", "text": "Първото място в конкурса спечели Тансу Сали, студентка в Стопанската академия „Димитър А. Ценов“ – Свищов. Тя получи парична награда в размер на 2000 лв. и възможност за едномесечен стаж в одиторските компании „Ейч Ел Би България” и „Захаринова Нексиа”. Наградата беше връчена от председателя на Комисията по бюджет и финанси в Народното събрание Менда Стоянова. Второто място в конкурса спечели Симона Димитрова, студентка в УНСС, a третото място отиде при Живана Пепик от Северна Македония и също студентка в УНСС. Двете призьорки получиха парични награди под формата на стипендии за обучение и възможност за едномесечни стажове в одиторските компании, организатори на конкурса. Наградите връчиха Диана Йорданова, зам.-председател на КФН, Димитрина Захаринова, управител на „Захаринова Нексиа“ и Велин Филипов, зам.-председател на ИДЕС. На първите три отличени места победителя получиха и специално изработени за тях плакети. На церемонията бяха присъдени и 2 поощрителни награди за участниците с най-оригинални идеи при решаване на казуси. Годишна стипендия в размер на 20% от таксата за обучение по специалностите в магистърската степен на ВУЗФ спечели Ралица Благоева от УНСС. Наградата й бе връчена лично от ректора на ВУЗФ доц. д-р Григорий Вазов. Втората пооощрителна награда беше връчена на Ирена Койчева, УНСС от Цветан Цветков, председател на Сметната палата.  Специално място в церемонията беше отделено на приветствието на финалиста и победител в първото издание на конкурса “Млад одитор” 2012 г. - Кирил Башикаров, възпитаник на ВУЗФ. Той приветства победителите и участниците в тазгодишното издание на състезанието и им разказа, че участието му в този конкурс е дало тласък на професионалното му развитие и кариера в една от най-големите одиторски компании.  Тази година в конкурса се включиха студенти от над 10 университета в страната, сред които ВУЗФ, СУ „Св. Климент Охридски“, УНСС, Стопанска академия „Д. А. Ценов“ – Свищов, Икономически университет – Варна, Югозападен Университет \"Неофит Рилски\", Пловдивски университет „Паисий Хилендарски“, Варненски свободен университет “Черноризец Храбър“, Русенски университет \"Ангел Кънчев\" и други. До втория кръг, решаването на тест, бяха допуснати 80 участници. До третия кръг, решаването на казус, бяха допуснати издържалите теста с над 60% верни отговора. Церемонията беше уважена от редица официални гости от държавните институции, финансовия, застрахователния и одиторския сектор, преподаватели от висшите училища в страната и др. Сред официалните гости бяха Менда Стоянова, председател на Комисията по бюджет и финанси в Народното събрание, Диана Йорданова, зам.-председател на Комисията за финансов надзор (КФН), Цветан Цветков, председател на Сметната палата, проф. д-р Огнян Симеонов, председател на Комисията за публичен надзор над регистрираните одитори, Стефка Стоева, председател на Централната избирателна комисия, Георги Начев, директор на Агенцията за държавна финансова инспекция, Тошко Тодоров, зам.-председател на Сметната палата, Весела Караиванова-Начева, подуправител на Нацоналния осигурителен институт, Светла Несторова, председател на УС на Асоциацията на българските застрахователи (АБЗ) и други. Официалните гости адмирираха организаторите за постоянството, с което организират за поредна година този толкова успешен и полезен конкурс за младите хора. Г-жа Менда Стоянова пожела все повече държавни институции и компании да подкрепят конкурса и да предлагат повече наградни стимули и възможности за реализация на участниците. От името на КФН г-жа Диана Йорданова покани победителите и участниците в конкурса да участват в конкурсите за работа, обявени от Комисията за финансов надзор. Възможностите за реализация на младите специалисти в Сметната палата представи и г-н Цветан Цветков. На церемонията бяха набелязани и разнообразни идеи за продължаване на добрите и работещи практики за нови конкурси, сред които „Млад застраховател“. Тази идея бе подкрепена от г-жа Светла Несторова, председател на УС на АБЗ и доц. д-р Григорий Вазов, ректор на ВУЗФ. ", "date": "2019.06.17", "title": "Студенти от България и чужбина бяха отличени в националния конкурс \"Млад одитор\" 2019 г."}
{"url": "https://www.bgonair.bg/bulgaria/2019-06-17/vlak-blasna-42-godishen-mazh-v-zemlishteto-na-gara-lakatnik", "text": "42-годишен мъж е блъснат от влак в землището на гара Лакатник. Инцидентът е станал вчера, а сигналът за него е получен около 17:00 часа, съобщиха от полицията, цитирани  . Мъжът се е намирал между релсите на трасето. Веднага на местопроизшествието е извършен е оглед. Установена е и самоличността на загиналия, той на 42 години от Златица. Машинистите са изпробвани за употреба на алкохол, като резултатите им са отрицателни. Образувано е досъдебно производство.  ", "date": "2019.06.17", "title": "Влак блъсна и уби 42-годишен мъж в землището на гара Лакатник"}
{"url": "https://www.bgonair.bg/bulgaria/2019-06-17/superkompyutar-shte-predvizhda-trusove-i-tarsi-lechenie-za-raka", "text": "\r\n \n България ще бъде една от осемте държави, в които ще заработи европейски суперкомпютър до края на 2020 г.  \"Това извежда България в съвсем нова роля в сферата на иновациите, в Източна Европа няма такъв компютър\", коментира премиерът Бойко Борисов в Министерския съвет. Той се срещна с европейския комисар по цифровата икономика и цифрово общество Мария Габриел и с ръководителя на Генерална дирекция \"Свързаност\" към ЕК Роберто Виола. Инициативата за изграждане на центрове за свръхбързи изчисления в ЕС е на Европейската комисия. \"4 млрд. операции за секунда правят тези машини. Това дава огромна възможност за автомобилните производители в България, защото всеки един детайл може да бъде тестван с милиони вариации, мостовете на магистралите, сградите как биха реагирали (на земетресение)\", обясни премиерът и допълни, че работата му в Технопарка ще бъде 24 часа в денонощието. Борисов каза, че технологичната революция ще бъде огромна и даде пример с това, че телевизорите с кинескопи много бързо са били заменени с плазмени.  Според Мария Габриел чрез суперкомпютъра в България ще продължава да се изгражда система, която да води до по-високи доходи и по-добър жизнен стандарт. Компютърът, който ще бъде изграден в България, е толкова мощен, колкото такъв в НАСА, обясни Роберто Виола. Сред сферите на приложение той посочи медицината и онкоизследванията, околната среда, киберсигурността и др. ЕК ще вложи 1 млрд. евро в развитието на тази важна сфера. За проекта у нас страната ни ще отдели 12 млн. евро, а от Брюксел ще дойдат още 6 млн., обясни Габриел. Освен в България, центровете за европейски суперкомпютри ще бъдат разположени в Чехия, Финландия, Италия, Люксембург, Португалия, Словения и Испания. Осемте центъра ще работят в подкрепа на европейските научни работници, промишлеността и бизнеса и ще разработват нови приложения в редица области - от създаването на лекарства и нови материали до борбата с изменението на околната среда. Харесайте страницата ни във Facebook ", "date": "2019.06.17", "title": "Първи в Източна Европа: Суперкомпютър заработва у нас скоро"}
{"url": "https://www.bgonair.bg/bulgaria/2019-06-17/dete-izdahna-po-vreme-na-igra-v-strazhitsa", "text": "\r\n 8-годишно момче почина по време на игра в Стражица. Инцидентът е станал в кафене в центъра на града. Детето играело на люлка автомат. Изведнъж обаче му прималяло, глътнало си езика и паднало.  Близките му веднага извикали линейка. По думите им, тя се забавила 20 минути и те сами го откарали в Спешния център в града.  Лекарите там само констатирали смъртта му.  В смъртния акт на момчето е записано, че е починало от сърдечна недостатъчност, а според лекарите в Стражица, то е имало неизлекувана пневмония.  По случая се води разследване, образувано е досъдебно производство.", "date": "2019.06.17", "title": "Нелеп инцидент: Дете издъхна по време на игра в Стражица (Обновена)"}
{"url": "https://www.bgonair.bg/world/2019-06-17/silni-buri-i-prolivni-dazhdove-udariha-evropa", "text": "\r\n Силни бури и проливни дъждове, придружени с градушка, удариха някои части на Европа. Един човек загина, след като върху него падна дърво. Във френския град Лион градушка с големината на топка за тенис изпочупи прозорци и нанесе много щети по автомобили и жилищни сгради.  В Швейцария жена загина, след като лодката, в която се намирала, се преобърна по време на силна буря на Женевското езеро. Във Великобритания проливни дъждове предизвикаха много наводнения. А в Полша буря остави хиляди без ток. Харесайте страницата ни във Facebook ", "date": "2019.06.17", "title": "Силни бури удариха Европа и взеха жертви (Видео)"}
{"url": "https://www.bgonair.bg/world/2019-06-17/boris-dzhonsan-boykotira-tv-debat-za-naslednik-na-mey", "text": "\r\n Претендентите за лидер на Консервативната партия и наследник на Тереза Мей участваха в телевизионен дебат. Бившият британски външен министър и фаворит за лидер на консерваторите - Борис Джонсън, обаче бойкотира проявата.  Според социологически проучвания Борис Джонсън е сред най-големите претенденти за лидерския пост. Той спечели на първия тур от надпреварата в Консервативната партия за лидер на торите. Беше подкрепен от 114 от 313 консерватори.  ", "date": "2019.06.17", "title": "Борис Джонсън бойкотира телевизионен дебат за наследник на Мей"}
{"url": "https://www.bgonair.bg/world/2019-06-17/zaev-bez-predsrochni-izbori-v-severna-makedoniya", "text": " [video] [related_articles] ''Без предсрочни избори, но промени в правителството'', заяви премиерът на Северна Македония Зоран Заев.  По време на дебат в рамките на сесия на Централния съвет на управляващия Социалдемократически съюз, Заев подчерта, че е взето решение страната да продължи евроатлантическата си политика за интеграция в Европейския съюз и НАТО.  По думите му удължаването на времето за доклада и на самата дата на преговорите, се дължат на провеждането на избори за Европейски парламент. Харесайте страницата ни във Facebook ", "date": "2019.06.17", "title": "Заев: Без предсрочни избори в Северна Македония"}
{"url": "https://www.bgonair.bg/world/2019-06-17/za-prav-pat-ot-20-godini-tv-debat-s-pretendentite-za-kmet-na-istanbul", "text": "\r\n За пръв път от 20 години насам претенденти за кмет на Истанбул участваха в телевизионен дебат.  В него един срещу друг се изправиха кандидатът на управляващата Партия на справедливостта и развитието - Бинали Йълдъръм, и опонентът му - Екрем Имамоглу от опозиционната Народнорепубликанска партия. Дебатът продължи почти три часа и се излъчваше на живо по основните новинарски канали в страната.  Имамоглу победи Йълдъръм на местните избори през март, но остана на поста само 18 дни, тъй като управляващата партия обжалва резултатите. А впоследствие Висшата избирателна комисия анулира вота и насрочи нови избори за 23 юни. Харесайте страницата ни във Facebook ", "date": "2019.06.17", "title": "3-часов телевизионен дебат с претендентите за кмет на Истанбул"}
