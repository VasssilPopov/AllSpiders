{"url": "https://www.bgonair.bg/world/2018-10-12/sauditska-delegatsiya-pristigna-v-turtsiya-zaradi-izcheznaliya-zhurnalist", "text": "Делегация от 11 души от Саудитска Арабия пристигна в Турция във връзка с разследването на мистериозното изчезване на журналиста Джамал Хашоги. Той е в неизвестност от 2 октомври, когато влезе в консулството на Рияд в Истанбул.  Очаква се официалните пратеници на кралството да разговарят с турските власти в края на седмицата, за да помогнат при разсясняването на обстоятелствата около изчезването на Хашоги.  По-рано \"Си Ен Ен\" се позова на източник от разследването, според когото Анкара разполага с категорични доказателства, че журналистът е убит в консулството.", "date": "2018.10.12", "title": "Саудитска делегация пристигна в Турция заради изчезналия журналист"}
{"url": "https://www.bgonair.bg/bulgaria/2018-10-12/politsai-svaliha-patnik-s-pnevmatichen-pistolet-ot-avtobusa-ruse-sofiya", "text": "Инцидент с пътник в автобус, пътуващ от Русе към София. Хората в превозното средство са се притеснили, че на видно място мъжът е носел пневматичен пистолет. След сигнал до тел. 112, в района на столичния квартал \"Орландовци\", малко преди 19 часа, полицията е спряла автобуса и е извела от него 35-годишния пътник. Отведен е в столично районно управление за изясняване на случая. Полицейски екип е ескортирал автобуса до крайната му спирка - автогарата в столицата. Няма пострадали при случая.", "date": "2018.10.12", "title": "Полицаи свалиха пътник с пневматичен пистолет от автобуса Русе-София"}
{"url": "https://www.bgonair.bg/world/2018-10-12/tornado-i-gramotevichna-burya-udariha-shtata-kuinslend", "text": "Торнадо, гръмотевична буря и градушка удариха югоизточния австралийския щат Куинсленд. Торнадо изкорени дървета и изтръгна покривите на къщите в градчето Танси, разположено на 250 километра северно от Брисбейн. Четирима души пострадаха при внезапно разразила се градушка в градчето Кингарой. Ледените късове с големина колкото топка за тенис сериозно увредиха и посевите.  Съобщава се и за ранени диви животни. Заради лошото време цели градчета в различни части на Куинсленд останаха без ток.", "date": "2018.10.12", "title": "Торнадо и гръмотевична буря удариха щата Куинсленд"}
{"url": "https://www.bgonair.bg/world/2018-10-12/vlak-s-nad-500-pasazheri-se-zapali-mezhdu-kyoln-i-myunhen", "text": "В Германия се запали влак с над 500 пасажери. При инцидента са пострадали леко петима души.  Високоскоростният влак е пламнал в ранните сутрешни часове по пътя между градовете Кьолн и Мюнхен. Благодарение на бързата реакция на служителите аварийните спирачки са били активирани и пасажерите екавуирани.  Огънят е засегнал най-малко два вагона. Все още не е ясна причината за пожара. Властите съобщиха, че железопътната връзка между Франкфурт и Кьолн ще остане затворена поне през уикенда, тъй като машината все още се проучва на място.", "date": "2018.10.12", "title": "Влак с над 500 пасажери се запали между Кьолн и Мюнхен"}
{"url": "https://www.bgonair.bg/bulgaria/2018-10-12/evropredsedatelstvoto-svarshi-a-lilyana-pavlova-oshte-ministar-na-kakvo", "text": "\r\n Какво работи министърът на европейското председателство Лиляна Павлова, след като вече не сме начело на съвета на Европейския Съюз? На този въпрос трябваше да отговори премиерът Бойко Борисов в петъчния парламентарен контрол. За да се подготвим за първото си председателство на Съвета на Европейския съюз, в служебното правителство имаше вицепремиер по европейското председателство, а после в третия кабинет на Бойко Борисов министър със същия ресор стана Лиляна Павлова. Председателството обаче приключи през юни, а ресорното министерство все още съществува. Факт, който предизвика въпроси у опозицията.  От отговора на премиера Бойко Борисов стана ясно, че Павлова още се грижи за изпълнението на общите ни приоритети в триото с Естония и Австрия. Работи обаче и на изток - по създаването на Глобален център за партньорство на държавите от Централна и Източна Европа и Китай.  \"Червените\" обаче не разбраха защо министърът на европейското председателство се занимава с Китай.  В залата Борисов отказа да отговори. В кулоари обаче обясни – има поети ангажименти към протестиращите майки на деца с увреждания.  След като спре да е министър – по думите на Борисов, в края на годината, самата Павлова най-вероятно ще оглави Центъра за партньорство с Китай.", "date": "2018.10.12", "title": "Европредседателството свърши, а Лиляна Павлова - още министър... На какво?"}
{"url": "https://www.bgonair.bg/bulgaria/2018-10-12/siderov-i-barekov-bili-gotovi-da-upravlyavat-s-gerb", "text": "\r\n Волен Сидеров и Николай Бареков са готови за голям консервативен блок, който да управлява с ГЕРБ. Това стана ясно на конференция на тема \"Обединеният консерватизъм - ключовата посока в развитието на България\".  Преди форума двамата, заедно с президента на Алианса на европейските консерватори и реформисти Ян Захрадил, бяха на среща с премиера Бойко Борисов.  На срещата с премиера е била обсъдена възможността за съвместни действия на консерваторите с Европейската народна партия в контекста на променящите се нагласи на избирателите в Европа.", "date": "2018.10.12", "title": "Сидеров и Бареков били готови да управляват... с ГЕРБ!"}
{"url": "https://www.bgonair.bg/denqt-on-air/2018-10-12/vlastta-ili-mediite-koy-e-vinoven-za-ochernyaneto-na-balgariya-pred-sveta", "text": "\r\n С нищо не сме заслужили като държава така да бъдем охулени, докато всички работят на 1000%. Тези думи изрече премиерът Бойко Борисов преди два дни, отправяйки критика към тезите на български и чуждестранни медии около убийството на журналистката Виктория Маринова. Политологът доц. Румяна Коларова посочи пред Bulgaria ON AIR, че има дефицит на сериозен анализ, дефицит на водещи медии и журналисти, които имат авторитет.  \"В момента в България сме свидетели на странна смес от факти и реакции според ситуацията. Това е показателно за качеството на журналистиката в България. Чуждите медии отразяват това, което българските медии сервират\", обясни тя. Бизнесменът и анализатор Васил Василев обаче е на мнение, че случилото се е петно върху управляващите. Според него вече дълги години има представа, че България и управниците ни са най-корумпирани в Европейския съюз и поради това чуждестранните медии са реагирали лесно на първите съобщения. \"Не бива да виним нито българските медии, нито чуждите, защото тяхната реакция е следствие. Злото идва от властта, която е създала за себе си в продължение на години тази представа - че лъже, че е манипулирана...\", коментира той в \"Денят ON AIR\". Румяна Коларова не се съгласи с Васил Василев и на свой ред контрира: \"Корупцията идва от държавата, винаги от властта. Властта се стреми да получи неправомерно пари от бизнеса. За тях е по-лесно да вземат един рушвет, отколкото да изкарат тези пари. Корупцията може да се изчисти за 4 години\", настоя бизнесменът.", "date": "2018.10.12", "title": "Властта или медиите - кой е виновен за очернянето на България пред света?"}
{"url": "https://www.bgonair.bg/denqt-on-air/2018-10-12/partiite-v-ns-sa-ednakvi-horata-ne-vyarvat-na-politicheskata-klasa-smyata-politik", "text": "\r\n Софийският градски съд през август месец тази година вписа в регистъра на политическите партии Европейска партия \"Волт\". Председател на новата партия е депутатът от 43-ото Народно събрание от групата на \"Реформаторския блок\" Настимир Ананиев. \"39% от българите искат нови избори, а само 30% подкрепят парламента. В момента няма алтернатива, партиите в НС са еднакви. \"Демократична България\" се опитва нещо да направи, но въпросът е дали не се тръгва по стъпките на нов \"Реформаторски блок\". Като цяло българите се чувстват лъгани от политическата класа. Повечето хора се чувстват предадени. Не може политиците да имат 8% доверие. Европейската партия \"Волт\" е нещо иновативно и различно за България\", категоричен е Ананиев. По думите му партията \"Волт\" е нещо ново за българския политически живот, защото средната възраст на членовете е 37 години. \"Ние искаме повече гражданско участие, хората да могат да влияят на политиката. Добре е да се чува и гражданският глас. В момента се готвим за евроизбори. Искаме да покажем на българското общество, че има евробъдеще\", обясни още той. Според него България може да тръгне нагоре само и единствено чрез \"европейски лостове\". \"Европа е бъдещето на България. Когато идем в Западна Европа, виждаме много българи, над 1 млн. души, които се чувстват като втора ръка хора. В същото време в Народното събрание се правят едни центрове - всеки се дели на ляво и дясно и най-различни. Хората обаче искат решения, а не ги интересуват разделенията\", допълни още председателят на партия \"Волт\".", "date": "2018.10.12", "title": "Партиите в НС са еднакви, хората не вярват на политическата класа, смята политик"}
{"url": "https://www.bgonair.bg/bulgaria/2018-10-12/prouchvane-sochi-30-ot-balgarite-odobryavat-pravitelstvoto-59-ne", "text": "Само 4 партии с шанс за парламента, ако изборите бях днес. Това показват данни от национално представително изследване на \"Екзакта рисърч\". Ако изборите се провеждаха в този момент, 23,7% от българите биха гласували за ГЕРБ, а 20,1% – БСП. За ДПС биха отишли 6,1% от гласовете, а за \"Обединените патриоти\" - 5,5%.  За \"Демократична България\" биха гласували 2%. \"Воля\", АБВ и \"Реформаторския блок\" биха получили по 1%. 34,2% заявяват, че няма да гласуват. С 3% намалява одобрението към правителството за последните месеци. To е одобрявано от 30% от българите, а неодобрението му e на 59%.  През октомври за пореден път рейтингът на премиера Бойко Борисов е по-висок от този на правителството. Министър-председателят е одобряван от 38% от българите, а неодобрението към работата му възлиза на 52%. През последните месеци този дял нараства с 5 пункта.  Президентът Румен Радев, чийто рейтинг беше трайно висок, губи 9% одобрение през последните месеци и добавя 7% неодобрение. В началото на октомври 60% от българите одобряват президента, а 28% не го одобряват.", "date": "2018.10.12", "title": "Проучване сочи: 30% от българите одобряват правителството, 59% - не"}
{"url": "https://www.bgonair.bg/economy/2018-10-12/uvelichava-se-minimalniyat-osiguritelen-dohod-na-samoosiguryavashtite-se-ot-2019-g", "text": "Увеличава се минималният осигурителен доход на самоосигуряващите се от 510 на 560 лева. Толкова ще бъде и размерът на минималната работна заплата догодина. От 1 юли 2019 г. всички пенсии се увеличават с 5,7%, предвижда проектобюджетът на Държавното обществено осигуряване (ДОО). Той е готов и ще се обсъжда на заседание на Надзорния съвет на Националния осигурителен институт в понеделник, предава БНР. Предвижда се също от 1 юли догодина да се повиши таванът на всички пенсии от сегашните 910 на 1200 лева. В проектобюджета на ДОО за догодина е заложено повишение на максималния осигурителен доход от сегашните 2600 на 3000 хил. лева. Новият таван на пенсиите е 40 на сто от тази сума.  Запазва се минималното дневно обезщетение за безработица от девет лева и максимално от 74,29 лева. Запазва се периодът за изплащане на паричното обезщетение за бременност и раждане от 410 дни и размерът на обезщетението за отглеждане на малко дете от 1 до 2 години на 380 лева. Повече новини четете на  .", "date": "2018.10.12", "title": "Увеличава се минималният осигурителен доход на самоосигуряващите се от 2019 г."}
{"url": "https://www.bgonair.bg/world/2018-10-12/avtobus-i-kamion-se-sblaskaha-v-germaniya-9-dushi-postradaha", "text": "9 души пострадаха сериозно при сблъсък на автобус и камион в Германия. Инцидентът станал край югозападния град Хохенхайм.  Пътническият автобус, превозващ туристи от Австралия, Канада и САЩ, се врязал в товарен камион, превозващ автомобилни гуми.  Сред пострадалите са и двамата шофьори на превозните средства.  Според очевидци шофьорът на автобуса е засякъл камиона, опитвайки се да се включи в движението по натоварена магистрала.", "date": "2018.10.12", "title": "Автобус и камион се сблъскаха в Германия, 9 души пострадаха"}
{"url": "https://www.bgonair.bg/economy/2018-10-12/blizo-17-mln-dushi-u-nas-sa-spechelili-pod-6100-leva-za-2017-godina", "text": "Малко над 20 000 души са спечелили между 90 и 106 хил. лева през изминалата година. Това cтaвa яcнo oт oтгoвop нa финансовия министър Bлaдиcлaв Гоpaнов дo депyтата oт опозицията Жeльo Бoйчeв.  В изложените данни се вижда, че над 15 000 души са декларирали доход над 100 000 лева. 4500 са заработили между 90 и 110 хиляди.  Най-голяма е групата на най-бедните – почти 1 милион и 700 хиляди българи печелят под 6100 лева за година. В същото време обаче те вкарват в хазната около 67 500 лева повече от най-богатите.  По-малко от милион работят за доход между 6 и 12 хиляди. А над 550 000 българи за година получават между 12 и 43 000 лева.  Cyмитe вĸлючвaт дoxoди oт paбoтнa зaплaтa, нaeми, xoнopapи, нo нe и oт cĸлючeни cдeлĸи c aĸции и дялoвe oт взаимни фондoвe. От отговора на финансовия министър става ясно още, че около 3 млн. души у нас плащат данък общ доход. През 2017 г. общият внесен от тях данък е над 3 млрд. лв.", "date": "2018.10.12", "title": "Близо 1,7 млн. души у нас са спечелили под 6100 лева за 2017 година"}
{"url": "https://www.bgonair.bg/bulgaria/2018-10-12/pushene-na-zakrito-orkestar-barabancheta-siderov-se-zabarka-v-nov-skandal", "text": "\r\n Волен Сидеров е забъркан в нов шумен скандал. Лидерът на \"Атака\" е забелязан в известно столично заведение с компания, която пуши въпреки забраната. Историята беше масово споделяна във Facebook и илюстрирана с фотографии. Млада жена и бизнес партньори от чужбина вечерят в популярното заведение. Усещат дим на цигари и установяват, че идва от масата на Волен Сидеров. Един от чуждестранните гости моли пушенето да бъде преустановено, репликират го с препоръка да говори на български.  Не след дълго на масата на Сидеров идва оркестър, а председателят на \"Атака\" взима палките и започва да свири на барабанчетата. За изпълнението си Волен Сидеров получава банкнота. \n \"С оркестри съм свирил всякакви. С джазов и с ромски, тъй като не съм расист\", сподели Волен Сидеров. За Bulgaria ON AIR от заведенито отказаха да коментират дали пушенето е позволено, както и дали оркестърът е част от менюто. Това не е първият скандал, в който се забърква Волен Сидеров. Една от първите му прояви е в самолет от Германия, когато обиди културния аташе на френското посолство.  Лидерът на \"Атака\" прекъсна и вечерята на американския посланик, за да му връчи сметката за военните бази у нас. Най-шумният скандал на Сидеров е в нощта на местните избори, когато нахлу в НАТФИЗ, за да търски мъж, който го е ударил. ", "date": "2018.10.12", "title": "Пушене на закрито, оркестър, барабанчета... Сидеров се забърка в нов скандал"}
{"url": "https://www.bgonair.bg/world/2018-10-12/sled-razruhata-na-uragana-maykal-nay-malko-7-zaginali", "text": "\r\n Огромни щети и най-малко седем жертви. Това е резултатът от преминаването на урагана \"Майкъл\" през американските щати Флорида, Джорджия и Северна Каролина.  Стихията, която удари крайбрежните райони като ураган от четвърта категория, с навлизането си във вътрешността на континента отслабна до тропическа буря.  Въпреки това поройните дъждове причиниха огромни наводнения. Някои от градчетата на пътя на \"Майкъл\" са напълно необитаеми – разрушени са къщи, изкоренени са дървета, навсякъде се виждат скъсани далекопроводни жици.  Текат спасителни операции за хора, отказали да изпълнят заповедта за задължителна евакуация. Президентът Доналд Тръмп изрази безпокойство за местните жители, които не са се евакуирали. Той обеща да посети Флорида след отминаването на стихията.", "date": "2018.10.12", "title": "След разрухата на урагана \"Майкъл\": Най-малко 7 загинали"}
{"url": "https://www.bgonair.bg/science/2018-10-12/a1-pusna-nova-dnevna-rouming-tarifa-a1-travel-unlimited", "text": "\r\n А1 пусна нова дневна роуминг тарифа А1 Travel Unlimited, с която клиентите ще ползват по 200 минути, MB и sms-a на ден за всички страни от Европейския съюз, Европейската икономическа зона, Турция и препоръчителни мрежи в Сърбия и Македония. Цената на тарифата е 2,99 лева на ден, като при изчерпване на наличните минути, MB или sms-и, пакетът може да се активира отново срещу същата сума. Можете да активирате роуминг плана по всяко време със sms с текст \"ОК” на номер 1751, в магазин на А1 или от Моят А1. Есенната азиатска авантюра на ATP завършва с черешката на тортата – Мастърс турнира в Шанхай. Хиляда точки на масата, най-добрите тенисисти в света и още нещо – събитие, което не бива да пропускате. Можете да гледате заключителна фаза на ATP 1000 в Шанхай по MAX Sport 1. Полуфиналите ще се проведат в събота - 13 октомври, от 11:30 и 15:00 часа, а финалът е в неделя от 11:30 часа. Въпросът в месечната игра на А1 е \"Как се казва новият роуминг план на А1?\" . Отговаряйте правилно във Facebook страницата им и може да спечелите смартфона  A1 Smart N9. ", "date": "2018.10.12", "title": "A1 пусна нова дневна роуминг тарифа А1 Travel Unlimited"}
{"url": "https://www.bgonair.bg/denqt-on-air/2018-10-12/evgeni-budinov-v-ns-ima-mnogo-artisti-no-nay-golemi-sa-sotsialistite", "text": "\r\n В НС има много артисти - има и много добри, има и по-лоши, но най-големите артисти са в \"лявото\" пространство в парламента. В политиката на ГЕРБ няма такова нещо, там нещата са ясни, изпълнява се точна стратегия. Това каза актьорът и депутат от ГЕРБ Евгени Будинов в студиото на \"Денят ON AIR\". Будинов коментира и трагичния инцидент с журналистката Виктория Маринова, както и реакциите в Народното събрание след убийството. \"Когато става дума за смърт, политиката няма място там. Колкото и да е трагична новината, левицата я използва в своя полза, което е недопустимо. Европейските политици и лидери се подлъгаха, но след това се извиниха. В същото време БСП не го направи. МВР работи професионално и много бързо разкри случая\", категоричен е актьорът пред Bulgaria ON AIR. Според него има много фалшиви новини и хората могат лесно да бъдат подлъгани.  \"В България се случват много хубави неща, но в същото време на тях не се обръща почти никакво внимание. В същото време се обръща внимание на лошите и \"черните\" случки. Хората трябва да бъдат много съмнителни, да проверяват всяка една информация и да не се доверяват лесно\", посъветва депутатът от ГЕРБ. Той обясни и за гласувания от депутатите Закон за културното наследство. \"В България има огромно културно наследство, защото имаме огромна история. Това, което влезе в закона, е дигитализацията на културното наследство. Идеята е да знаем дигитално с какви обекти разполагаме, за да могат те по-лесно да бъдат съхранявани и контролирани\", обясни Будинов.", "date": "2018.10.12", "title": "Евгени Будинов: В НС има много артисти, но най-големи са социалистите"}
{"url": "https://www.bgonair.bg/reportazhi/2018-10-12/nelepo-napadniyat-ot-siriets-v-sofiya-ne-mozhe-da-zavede-delo", "text": "\r\n Преди две седмици Николай Ценков е нападнат на кръстовище в столицата и при самоотбрана удря 40-годишен сириец. Оказва се, че заради бюрократични спънки Николай не може да заведе дело срещу нападателя си.  Сириецът засича с джип Николай Ценков, който пътува в автомобила си със съпругата и 8-месечното им бебе. Младият шофьор прави всичко възможно да избегне физически сблъсък, но буквално е изваден от колата. Следва размяна на удари. При падането нападателят наранява главата си и е откаран в \"Пирогов\", а Николай е привлечен като обвиняем.  За да заведе контрадело срещу сириеца и да получи обезщетение за ударената кола, той трябва да изиска от полицията протокола от инцидента. Това обаче се оказва невъзможно. Причината - случаят е квалифициран като хулиганска проява и протокол няма.  Междувременно от \"Пирогов\" заявиха, че състоянието на 40-годишния мъж е стабилно и той вече е изписан от лечебното заведение.", "date": "2018.10.12", "title": "Нелепо: Нападнатият от сириец в София не може да заведе дело"}
{"url": "https://www.bgonair.bg/reportazhi/2018-10-12/voltova-daga-ot-elektricheski-stalb-pogubi-dete-ot-pazardishko-selo", "text": "\r\n Трагичен инцидент в пазарджишкото село Алеко Константиново. Малолетно дете загина след изгаряне от волтова дъга.  Снощи малко преди 21 часа момчето си играело с други деца в близост до електрически стълб. Играта им обаче завършила с фатален край.  Роднините му недоумяват как се е стигнало до инцидента и разказват, че той бил кротко дете. Близките и съседите на загиналото дете настояха да се вземат мерки за обезопасяване на стълба, за да не се стига повече до такива трагедии. ", "date": "2018.10.12", "title": "Волтова дъга от електрически стълб погуби дете от пазардишко село"}
{"url": "https://www.bgonair.bg/bulgaria/2018-10-12/borisov-naredi-izvazhdaneto-na-dzhi-pi-grup-ot-evropeyskite-i-darzhavni-proekti", "text": "\r\n Строителната компания \"Джи Пи Груп\" още днес да бъде извадена от проектите с европейско и държавно финансиране. Премиерът Бойко Борисов е разпоредил на Пътната агенция да намери необходимите за целта законови механизми.  Фирмата си спечели критики покрай ремонта на центъра на София, а преди това попадна във фокуса на общественото внимание заради разследването на сайта \"Биволъ\" за машинации при спечелването на европроекти. \"Не мога да допусна при толкова усилия, които полагаме и единствените ми претенции към строителните компании са били качество и срок да се спазват\", посочи премиерът.", "date": "2018.10.12", "title": "Борисов нареди изваждането на \"Джи Пи Груп\" от европейските и държавни проекти"}
