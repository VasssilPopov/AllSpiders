{"url": "https://www.bgonair.bg/bulgaria/2019-01-12/karakachanov-bez-pozhelaniya-za-zdrave-romi-survakari-na-boykot", "text": "Сурвакарачета, които традиционно тупат по гърбините за здраве членовете на кабинета всяка година на Банго Васил ще подминат Красимир Каракачанов и Министерството на отбраната. Това обявиха в Шумен от неправителствената организация \"Амалипе\", съобщава \"Монитор\". Поводът за бойкота е определеното като дискриминационно изказване на военния министър, че \"циганите са станали изключително нагли\". Всяка година сурвакари от 270 училища в България пожелават здраве и берекет с традициите на ромския и на българския фолклор, а инициативата е част от мрежата на програма \"Всеки ученик ще бъде отличник\". Представители на три училища от Шуменска област заминават за Сурваки в столицата. Ученици от Обединено училище \"Христо Ботев\", с. Каспичан и СУ \"Цанко Церковски\", с. Никола Козлево ще представят танц и наричания в офиса на Световна банка в София, а след това ще се срещнат с представители на Комисията за защита от дискриминацията. Деца от шуменското училише \"Еньо Марковски\" ще сурвакат министъра на здравеопазването Кирил Ананиев и главния здравен инспектор Ангел Кунчев. \"Сурвакници ще има за всички от сърце, изключение прави Министерството на отбраната\", коментираха от \"Амалипе\". Военният министър изразил готовност да приеме сурвакарчета още преди острото си изказване.  \"Съжаляваме, че точно на празника Василица, когато се градят мостове между старото и новото, се налага да прекъснем мост, граден вече 5 години. Запазваме уважението си към Министерство на отбраната и институцията \"Българска армия\", в редовете на която винаги е имало хиляди роми\", се казва още в писмения отказ, подписан от председателя на \"Амалипе\" Деян Колев.", "date": "2019.01.12", "title": "Каракачанов без пожелания за здраве: Роми-сурвакари на бойкот "}
{"url": "https://www.bgonair.bg/bulgaria/2019-01-12/selo-zhelyazno-podkrepya-protestite-vav-voyvodinovo", "text": "\r\n Село Желязно подкрепя протестите на жителите в съседното село Войводиново, където двама роми от махалата нападнаха военен.  Това заяви пред камерата на Bulgaria ON AIR кметът на село Желязно Цветан Малехунов и допълни, че при тях няма проблем с ромите - те са интегрирани, живеят в къщи, работят и имат по две или три деца. Според него именно образованието и спазването на законите са сред начините за решаването на проблема с ромската престъпност. Малехунов е категоричен – село Желязно няма да приюти изселените роми от Войводиново.", "date": "2019.01.12", "title": "Село Желязно подкрепя протестите във Войводиново"}
{"url": "https://www.bgonair.bg/bulgaria/2019-01-12/evrostat-balgarite-harchat-vse-poveche-za-kultura", "text": "Българите отделят все повече от бюджета си за култура. Това показват данните на \"Евростат\" и НСИ. За посещение на театри, балет, концерти, опера и кино през 2017 година сме отделили средно осем процента от бюджета си или 230 лева.  10 години по-рано, през 2007 г. сме похарчили 114 лева или 7,5 на сто от парите си за годината. За сравнение, в Европейския съюз, за културни събития за миналата година са похарчени общо 710 милиарда евро или 8,5% от разходите на европейците.  Най-щедри в харчовете си за култура в Европейския съюз са датчаните, следвани от финландците, холандците и австрийците.  \r\nБългария е по средата на класацията. А най-малко пари за културни развлечения отделят в Гърция, Румъния и Кипър, който е на дъното на класацията.", "date": "2019.01.12", "title": "\"Евростат\": Българите харчат все повече за култура"}
{"url": "https://www.bgonair.bg/bulgaria/2019-01-12/uzhas-staritsa-bita-darzhana-gladna-i-pod-klyuch-ot-detsata-si", "text": "Възрастна жена от село Росно, община Златарица, е била принудена от близките си да живее в скотски условия. Стояла е под ключ, хранена е един път на ден само с вода и хляб, докато близките ѝ са се разпореждали с нейната пенсия. С намесата на полицията жената беше изведена от дома си. С измръзвания на пръстите на двата крака пострадалата беше настанена за лечение в Хирургичното отделение на Великотърновската болница. 85-годишната Марийка Станчева е един от многото случаи на възрастни хора, подложени на тормоз от децата си. За случая властите в Общинския център в Златарица и в село Росно научават в края на годината, когато дъщерята насилник починала и трябвало да бъде издаден смъртният акт. Тогава кметът на Златарица Пенчо Чанев разпоредил на кметския наместник в Росно Пенка Конакчиева да отиде до къщата: \"Аз трябва да отида да видя в какво състояние е бабата. Но понеже в тяхната къща не се влиза свободно, бабата под ключ – и помолих за съдействие. Изпрати ми полицаите, отидохме заедно. Потресена съм от гледката, която видях – бабата права до масата, яде филия хляб и пие вода от кофичка от мляко. Измръзнала, студено, печка незапалена. 11 часа тя не беше още закусвала. Самата тя ми казва, че ѝ дават храна един път на ден, а бабата започна да ми се моли да я вземем и да ѝ намерим дом. Не иска да стои повече там. Голям тормоз е имала. Дъщеря ѝ я била\". В случая над възрастната жена е издевателствала дъщеря ѝ. Принудила я да продаде всичките си имоти – жилище в Пловдив и земеделските земи, прибрала я в къщата в златаршкото село Росно, заключила я, взела ѝ личната карта и дебитната, по която е превеждана пенсията. Марийка Станчева била принудена да живее в нечовешки условия с дъщеря си и внука. Марийка Станчева била изведена с полиция от дома на роднините си и настанена в Старческия дом в Златарица. През деня се нахранила, а през цялата нощ плакала. Никой в село Росно не подал сигнал какво се случва зад стените на къщата, защото никой не бил допускан от стопанката на дома да влиза, казва кметският наместник. Внукът, 34-годишният Иван Атанасов, е единственият роднина на тормозената жена, предава БНР. Той е неспособен да се грижи за нея, коментира кметицата Пенка Конакчиева: \"Криминално проявен. Не може да полага грижи. Той е безработен. Никога не се е задържал на едно и също място на работа и преценихме, че той не може повече да се грижи, защото тя не заслужава такова отношение. В никакъв случай тя не може да остане там\". Вчера по обед през Спешна помощ Марийка Станчева беше приета за лечение във Втора хирургия в Областната болница \"Д-р Стефан Черкезов\" във Велико Търново. Със сигурност жената е била боса в студа няколко дни, коментира лекуващият лекар д-р Иван Толеков: \"Измръзване първа, втора степен. Няма да се наложи ампутация на пръсти. Продължително лечение в хирургия, докато се стабилизира състоянието ѝ\". За случая на тормозената възрастна жена бяха сигнализирани социалните служби, които започнаха проверки. Експресно беше издадена нова лична карта на жената. Мечтата на Марийка Станчева за старчески дом е трудно осъществима, защото места няма. Старческият дом в Златарица е пълен. След намесата на кмета Пенчо Чанев и разпореждане от Агенцията за социално подпомагане в София веднага беше издадена заповед за приоритетно настаняване на възрастната жена след приключване на болничното ѝ лечение. Марийка Станчева се явява обаче надлимитна, което означава, че държавата няма да даде пари на Старческия дом в Златарица за нейната издръжка. Самият дом се нуждае от ремонти и подкрепа и търси дарители. 85-годишната Марийка Станчева намери спасение, но тя е една от малкото щастливки и една от многото възрастни хора, подложени на тормоз от близките си.", "date": "2019.01.12", "title": "Ужас: Старица бита, държана гладна и под ключ от децата си!"}
{"url": "https://www.bgonair.bg/bulgaria/2019-01-12/borisov-mobilnost-i-ne-otgovarya-na-dnevniya-red-na-es", "text": "Бойко Борисов благодари в писма до премиерите на Румъния, Полша, Литва, Унгария и Испания за подкрепата и сътрудничеството по време на преговорния процес по пакета \"Мобилност I\". Българският премиер отправя специални благодарности към колегите си Виорика Дънчила, Матеуш Моравецки, Саулюс Сквернелис, Виктор Орбан и Педро Санчес за постигнатите обнадеждаващи резултати от гласуването на 10 януари, по време на което два от трите доклада по пакета бяха отхвърлени в Комисията по транспорт и туризъм в Европейския парламент. Според Борисов подобни правила не отговарят на социалния дневен ред на Европейския съюз, имат негативно въздействие върху целите по отношение на околната среда и ще oщетят европейската икономика като цяло. Премиерът изтъква, че европейският превозвачески бизнес, синдикати и всички икономически сектори, които зависят от ефективността на услугите в автомобилния транспорт, наскоро са изразили сходни опасения, подчертавайки, че в края на европейския цикъл ще бъде трудно да се постигне балансирано решение по пакета. По думите на Борисов, в момента дебатите относно пакет \"Мобилност I\" са на кръстопът и все още има шанс да се избегне фрагментацията на единния европейски пазар и да се затвърди разбирането, че \"Европа на две скорости\" не е решение. \"Въпросите на автомобилния транспорт са прекалено важни за европейската икономика, за да бъдат решавани по спешност\", пише още министър-председателят, като допълва, че следващият Европейски парламент и Комисия трябва да поемат тази отговорност.", "date": "2019.01.12", "title": "Борисов: \"Мобилност I\" не отговаря на дневния ред на ЕС"}
{"url": "https://www.bgonair.bg/bulgaria/2019-01-12/kola-pomete-70-godishen-na-patya-lovech-troyan", "text": "Кола помете 70-годишен мъж на пътя Ловеч-Троян тази сутрин. Възрастният човек е пресичал платното след тунела над града, когато автомобил с плевенска регистрация го ударила и убила на място. Пробата за алкохол на 57-годишния водач е отрицателна, предаде  . Един човек е загинал при катастрофа в страната през изминалото денонощие, съобщават от МВР. При регистрираните 15 тежки пътни инцидента 16 души са ранени. В София са станали 30 леки пътни произшествия и едно тежко, един човек е пострадал.", "date": "2019.01.12", "title": "Кола помете 70-годишен на пътя Ловеч-Троян"}
{"url": "https://www.bgonair.bg/notifikatsii/2019-01-12/parvoto-zasedanie-na-bsp-za-2019-g-priemat-viziya-za-balgariya", "text": "\r\n С кворум от 108 души започна първото за годината заседание на Националния съвет на БСП. \"Днес ще приемем проекта \"Визия за България\", който да бъде одобрен от Конгреса. Ние ще сме първата партия, която ще приеме и предизборната си платформа за предстоящите европейски избори\". Това заяви преди началото на заседанието зам.-председателят на партията Деница Златева. Тя подчерта, че важният въпрос в момента е именно политиката, която предлага БСП, националните интереси, които защитава, за каква Европа се бори, а не персоналните въпроси за листите. Деница Златева обясни, че Националният съвет на левицата е приел критерии, на които трябва да отговарят кандидатите и процедурните срокове за номинации. Тя допълни, че след конгреса на 26 януари, от 1 февруари започват номинациите в основните партийни организации, те трябва да бъдат потвърдени от конференциите. \"По този регламент, в средата на март, ще е ясно кой ще бъде водачът, а през април и цялата листа\", заключи тя. На Националния съвет отчет ще направи лидерът на ПЕС и евродепутат от БСП Сергей Станишев. Неговото име е сред потенциалните водачи на листата на БСП на предстоящите евроизбори през май тази година. Деница Златева и Елена Йончева са другите спрягани имена, но на днешното заседания имената въобще не са на дневен ред. Станишев не вижда драма, ако не бъде избран за водач на \"червената\" листа. Той отчете някои от постиженията на евродепутатите на БСП. \"Всички проследихте дебатите за пакета \"Мобилност\". От тримата евродепутати, които бяха в транспортната комисия, двама бяха от социалистите - Петър Курумбашев и аз. Мога да кажа със самочувствие, че ние успяхме да постигнем нещо, което правителството не можа. Това, че транспортната комисия отхвърли два от трите пакета ни дава основание да искаме той изобщо да не се гледа. Ще продължим тази битка. Другото нещо е обновената стратегия за пълноправно членство на България в Шенген. През декември бе приет един мой доклад с много голямо мнозинство - 517 гласа \"за\". На финалната права е и Европейски орган по труда, който ще позволи да се отстояват права на хората от различните страни много по-ефективно\", каза лидерът на ПЕС. Всеки член на БСП и всеки човек с леви убеждения е потенциален кандидат за листата ни за евроизборите, каза народният представител Георги Гьоков. На въпрос дали Сергей Станишев няма място в евролистата на БСП, Георги Гьоков заяви, че това е мнение на Александър Симов и че той може да гласува \"против\". \"Например казвам, че Сергей Станишев като председател на ПЕС има място в листата. Дали ще бъде в листата, или ще я води - това ще реши Националният съвет, в който има 180 души. Няма как да обвиним тези 180 души в някакви конспирации и задкулисия. Ние не сме партия Борисова – той да сочи водачите на листата и то не само за евроизборите, а и за местните\", каза още Гьоков.", "date": "2019.01.12", "title": "Първото заседание на БСП за 2019 г. - приемат \"Визия за България\""}
{"url": "https://www.bgonair.bg/reportazhi/2019-01-12/sauditkata-bezhanets-poluchi-ubezhishte-v-kanada", "text": "\r\n Канада предостави убежище на саудитската тийнейджърка, избягала от семейството си от страх да не бъде убита. 18-годишната Рахаф Мохамед ал-Кунун публикува своя снимка в самолета, с който вече лети натам с полет през Сеул.  След като избяга от родителите си, тя прекара една седмица в Банкок и успя да привлече вниманието на целия свят. В социалните мрежи Рахаф разказа, че е била държана затворена в стаята си само защото си подстригала косата и се е отказала от исляма – действие, което в Саудитска Арабия се наказва със смърт.  След намесата на Върховния комисариат на ООН за бежанците, тайландските власти се отказаха от намерението си да върнат момичето на родителите ѝ. А ООН ѝ предостави статут на бежанец.", "date": "2019.01.12", "title": "Саудитката-бежанец получи убежище в Канада"}
{"url": "https://www.bgonair.bg/world/2019-01-12/zhaltite-zhiletki-neumorni-novi-protesti-vav-frantsiya", "text": "Нови протести на \"жълтите жилетки\" във Франция. След спада на мобилизацията около празниците се очаква днес демонстрациите отново да са сериозни.  Пет хиляди служители на реда охраняват улиците на Париж, а общо 80 хиляди са мобилизирани в цялата страна. Освен в столицата днес са предвидени масови акции и в централния френски град Бурж.  Това е деветата протестна събота от началото на движението. Много търговци се притесняват от потенциални сблъсъци, които ще навредят на оборота им в контекста на началото на големите следпразнични намаления.", "date": "2019.01.12", "title": "\"Жълтите жилетки\" неуморни - нови протести във Франция"}
{"url": "https://www.bgonair.bg/bulgaria/2019-01-12/ne-podtsenyavayte-planinata-opasnostta-ot-lavini-ostava", "text": "Остава висока опасността от лавини в Пирин, предупреждават спасителите. И съветват всички, които са решили да се качат в планината да бъдат добре екипирани, внимателни и да не напускат ски зоната.  Вчера лавина взе живота на две момчета над Банско. Проведе се и втора спасителна акция – петима тийнейджъри от Сърбия се изгубиха отново в зоната извън пистите. За щастие акцията приключи успешно и те бяха спасени.", "date": "2019.01.12", "title": "Не подценявайте планината - опасността от лавини остава"}
{"url": "https://www.bgonair.bg/world/2019-01-12/sporat-mezhdu-gartsiya-i-makedoniya-kam-svoya-kray-es-s-pohvala", "text": "Европейската комисия даде Македония за пример как се решават споровете на Балканите, след като парламентът в Скопие окончателно одобри новото име на страната. Според подписания през лятото от премиерите на Македония и на Гърция Зоран Заев и Алексис Ципрас компромис, Македония ще смени името си от БРЮМ на Северна Македония, а Атина ще свали ветото за членството на Скопие в ЕС и НАТО. \"Поздравяваме от сърце парламента за гласуваните конституционни промени. Това е ключова стъпка към прилагането на историческото Преспанско споразумение\", заявяват в съвместна декларация върховният представител за външната политика на ЕС Федерика Могерини и еврокомисарят за разширяването Йоханес Хан. Според Брюксел гласуването в парламента показва, че политици и граждани са решени да използват тази \"уникална и историческа възможност да решат един от най-старите спорове в региона и да напреднат решително по пътя към ЕС\". Могерини и Хан потвърждават подкрепата на Европа за споразумението, което предстои да бъде ратифицирано от гръцкия парламент преди да може да влезе в сила. Премиерът Заев успя да събере нужното му мнозинство от 2/3 в македонския парламент, след като една от албанските партии оттегли резервите си, издигнати внезапно часове преди вота. 81 депутати от 120-те членове на събранието (с 1 повече от нужното) подкрепиха днес промяната на името с поправки в конституцията. Въздържали и против нямаше, но повечето депутати от опозиционната ВМРО не участваха в гласуването. Подписаното в Преспа на 12 юни 2018 г. сложи край на продължилите 27 години спорове с Гърция за името на Бившата югославска република Македония. Преговорите за намирането на решение, водени с посредничеството на ООН, продължиха 25 г. Германският канцлер Ангела Меркел, която беше на посещение в Атина, изрази категорична подкрепа за споразумението, на фона на усилията на правителството да си осигури гласове в парламента за ратификацията. Според нея то ще отвори вратите на ЕС и НАТО пред Македония. Гръцкият премиер Ципрас смята да внесе споразумението за ратификация в парламента до края на месеца, но дата за гласуването не е насрочена. Партията му \"Сириза\" разполага със 145 депутати от нужните за одобряването на Преспанския договор 151.", "date": "2019.01.12", "title": "Спорът между Гърция и Македония към своя край – ЕС с похвала"}
{"url": "https://www.bgonair.bg/world/2019-01-12/trima-zaginaha-v-avtobusna-katastrofa-v-otava", "text": "Тежка автобусна катастрофа в канадската столица Отава отне живота на трима души. 23-ма са ранени, 14 от които са в критично състояние.  По неизвестна засега причина вчера двуетажен автобус се забива в спирка в западен квартал на града. Горният етаж на превозното средство е буквално отнесен.  25 линейки пристигат на място, за да откарат пострадалите в болница. Шофьорът е задържан за разпит, но от полицията не съобщават детайли засега.  Цяла нощ следователи оглеждат мястото на инцидента при температура от минус 22 градуса по Целзий.", "date": "2019.01.12", "title": "Трима загинаха в автобусна катастрофа в Отава"}
{"url": "https://www.bgonair.bg/world/2019-01-12/sasht-belezhi-nay-dalgata-pravitelstvena-paraliza-v-istoriyata-si", "text": "Най-дългата правителствена парализа в историята на Съединените щати. Негативният рекорд беше подобрен днес, след като частичната блокада на американската администрация навлезе в 22-я си ден. Причината е категоричният отказ на Конгреса да одобри исканите от Доналд Тръмп над пет и половина милиарда долара за строеж на стена по границата с Мексико.  Вчера държавните служители трябваше да получат първите си заплати за годината. Мнозина публикуваха в социалните мрежи снимки на фишовете си, пълни с нули.  Хранителната банка във Вашингтон отвори импровизирани магазини за засегнатите работници. А в сайтовете за препродажба се появиха десетки вещи на служители, останали без заплати.", "date": "2019.01.12", "title": "САЩ бележи най-дългата правителствена парализа в историята си"}
{"url": "https://www.bgonair.bg/bulgaria/2019-01-12/denyat-shte-bade-oblachen-no-sas-slanchev-sledobed", "text": "Днес облачността ще бъде променлива, по-значителна до обяд главно над Югоизточна България, без валежи. Сутринта на места в котловините ще има мъгла. След обяд над по-голямата част от страната ще бъде по-често слънчево. Минусови температури има тази сутрин в голяма част от страната, като в Западна България термометрите на места ще показват от -10 до -12 градуса. Ще продължи да духа слаб, в Северна България – умерен северозападен вятър. Максимални температури ще бъдат между минус 1 и 4 градуса, в София около минус 1, сочи прогнозата на Националния институт по метеорология и хидрология. Над Черноморието облачността ще е променлива, без валежи. Повече облаци ще има преди обяд над южните райони, а повече слънце се очаква в следобедните часове. Максималните температури ще бъдат между 1 и 4 градуса, температурата на морската вода е около 5градуса. Вълнението на морето ще бъде 1-2 бала. Над планините ще бъде предимно слънчево, с повече облаци преди обяд над Родопите и Странджа-Сакар. Ще духа умерен, по високите и открити части временно силен западен вятър. Максималната температура на височина 1200 метра ще е около минус 1, на 2000 метра – около минус 6.", "date": "2019.01.12", "title": "Денят ще бъде облачен, но със слънчев следобед "}
{"url": "https://www.bgonair.bg/bulgaria/2019-01-12/toplofikatsiya-nadpisva-smetki-horata-otgovaryat-s-zhalbi-i-dela", "text": "Близо 10 жалби на ден за надписани сметки за парно и вода са получили през изминалата година във Федерацията на потребителите. От началото на тази година до 11 януари от \"Топлофикация\" във федерацията са се жалвали още 23-ма души, съобщи пред \"Монитор\" експертът в организацията Константин Павлов. \"От тези 623-ма души 480 са със заведени дела или ние завеждаме дела срещу \"Топлофикация\". Има доста начисления за максимален обем. От топлофикационното дружество твърдят, че не е бил осигурен достъп до жилището на конкретния абонат, а в същото време хората са чакали по цял ден на посочените дати. Така се начислява максимален обем, без някой да е отчел. 54 от случаите ни са точно такива\", коментира Павлов. Такъв е случаят с клиент, на когото обикновено е начислявано доплащане в размер на 50 лева. При последната изравнителна сметка за миналия отоплителен сезон обаче се оказало, че абонатът дължи още 1219 лева. \"Сами виждате, че това е нелогично. Затова завеждаме контраискове срещу съдия-изпълнители и тогава дължимите суми отпадат. Имаме около 70 папки с по 200 дела досега. Само за миналата година са заведени 214 дела, благодарение на които са отпаднали дължимите суми на клиенти. Но бих казал, че вече хората са много по-информирани в това отношение. Наясно са, че когато ги осъдят, трябва да изчакат съдия-изпълнителят да приключи изпълнителното производство. А само преди пет години потребителите се плашеха, ако им се обадят по телефона и някой им заяви, че ще ги съди\", каза Павлов.  Според него това се дължи на преекспонирането на различни случаи в публичното пространство и затова хората едва ли не са смятали, че ще им вземат жилището. \"Мога да ви уверя, че за 17 години от дейността ни нямаме нито един такъв случай. Няма как за задължения към \"Топлофикация\" да ти конфискуват имота. А \"силата\" на дружеството е точно в това - да плаши. Имали сме единствено случаи за взет апартамент при задължение към банки, и то при положение че това е второ жилище на човека\", коментира още експертът. Той напомни и че има списък на Министерския съвет, в който ясно са описани несеквестируемите вещи – т.е. тези, които не могат да бъдат взети и при принудително изпълнение. \"А имайте предвид, че обикновено хората със задължения не притежават нищо, което може да бъде отнето. Затова потребителите чакат да мине давността и дори понякога не търсят съдействие\", допълни Павлов. \"Традиционно и при нас преобладават най-вече оплакванията от надписани сметки за парно и вода. Напоследък обаче много често потребители ни питат как да върнат закупени подаръци\", обясни пред изданието и председателят на \"Активни потребители\" Богомил Николов. Според него хората все още бъркат правото да върнеш стока при онлайн пазаруване с това от магазина. \"Много често се спори при връщането на продукта в 14-дневен срок, ако е поръчан от онлайн магазин. Правото за това е безусловно, но понякога търговци поставят ограничителни условия. Това е често срещан казус при нас\", обясни Николов.", "date": "2019.01.12", "title": "\"Топлофикация\" надписва сметки - хората отговарят с жалби и дела"}
