{"url": "https://www.bgonair.bg/world/2019-01-10/balgarskite-prevozvachi-izlizat-na-mashtaben-protest-v-bryuksel", "text": "Български превозвачи излизат в Брюксел на масов протест. Те се обявяват срещу готвените нови европейски промени в областта на международния транспорт, известни като Мобилен пакет 1.  Днес текстовете ще бъде обсъждани в транспортната комисия в Европейския парламент. На заседанието ще присъства и българският министър на транспорта Росен Желязков.  Два лъча с български и румънски ТИР-ове ще бъдат част от протеста, който ще се състои на площад \"Люксембург\".  Очаква се в него да се включат около 600 български превозвачи и техни колеги от Румъния, Полша, прибалтийските републики и Словакия.  Исканията на бранша са Европейската комисия да отхвърли предложените поправки, засягащи командировките на шофьорите, връщането до страната на всеки четири седмици и нощните им почивки.  В протеста се очаква да се включи транспортният министър Росен Желязков, както и български евродепутати.", "date": "2019.01.10", "title": "Българските превозвачи излизат на мащабен протест в Брюксел"}
{"url": "https://www.bgonair.bg/world/2019-01-10/zadarzhaha-izprashtacha-na-podozritelni-paketi-v-reditsa-konsulstva", "text": "Задържаха заподозрян за изпращането на 38 подозрителни пакета с вероятно опасни вещества до чуждестранни консулства в градовете Мелбърн, Канбера и Сидни.  48-годишният мъж е арестуван в дома си в Шепартън, щата Виктория. Съдържанието на пакетите все още се изследва, но няма опасност за гражданите и няма пострадали сред персонала на дипломатическите мисии, съобщиха от полицията.  Вчера няколко посолства и консулства бяха евакуирани след получаването на подозрителни пакети.  Сред засегнатите дипломатически представителства бяха тези на Великобритания, Швейцария, Индия, Южна Корея, Нова Зеландия, Гърция и Италия.", "date": "2019.01.10", "title": "Задържаха изпращача на подозрителни пакети в редица консулства"}
{"url": "https://www.bgonair.bg/bulgaria/2019-01-10/blagoevgradchani-izraziha-podkrepata-si-kam-voyvodinovo", "text": "\r\n След побоя на командоса във Войводиново и други градове се присъединиха към протестите.  Тази вечер жители на Благоевград се събраха пред сградата на общината в подкрепа на жителите на Войводиново.  Те настояват за конкретни мерки, с които да се осъществи интеграцията на ромите в обществото.", "date": "2019.01.10", "title": "Благоевградчани изразиха подкрепата си към Войводиново"}
{"url": "https://www.bgonair.bg/world/2019-01-10/stachka-blokira-vazdushniya-tansport-v-germaniya", "text": "\r\n Нова блокада на въздушния трафик в Германия заради стачката на служителите по сигурността на летищата в Дюселдорф, Кьолн - Бон и Щутгарт, които искат по-високи заплати. Протестът ще продължи 24 часа. Очаква се днес през деня да бъдат отменени над 500 полета, което ще засегне близо 110 хиляди пътници.  Авиокомпаниите предупредиха пътуващите преди да тръгнат за летището да проверят актуалната информация за полета си. Профсъюза на служителите по сигурността проведе предупредителни стачки в понеделник на двете берлински летища – Тегел и Шьонефелд, като тогава бяха засегнати десетки полети.", "date": "2019.01.10", "title": "Стачка блокира въздушния транспорт в Германия"}
{"url": "https://www.bgonair.bg/world/2019-01-10/tramp-napusna-sreshtata-s-liderite-na-kongresa-v-beliya-dom", "text": "Президентът на САЩ Доналд Тръмп напусна срещата с лидерите на Конгреса в Белия дом, на която обсъждаха въпроса за неговото искане за финансиране на строежа на стена по границата с Мексико. \r\nМалко по-късно в Туитър държавният глава определи разговорите като \"пълна загуба на време“. Вече 20 ден работата на федералното правителство е блокирана заради липса на средства, а над 800 000 държавни служители не са получавали заплати от 22 декември.  Днес се очаква Тръмп да замине за границата с Мексико, където лично ще инспектира мерките за охрана срещу нелегални имигранти.", "date": "2019.01.10", "title": "Тръмп напусна срещата с лидерите на Конгреса в Белия дом"}
{"url": "https://www.bgonair.bg/economy/2019-01-10/petrolnata-i-gazova-asotsiatsiya-prekratyava-chlenstvoto-si-v-krib", "text": "Според Българската петролна и газова асоциация отлагането на влизането в сила на Закона на горивата означава продължаване на живота на \"сивата\" икономика в сектора на производството и търговията с течни горива.  В декларация членовете на Асоциацията изразяват възмущението си от това, че се предлага отлагане без никаква дискусия и консултации със засегнатия бранш и настояват за среща с премиера Бойко Борисов, съобщи БНР. Българска петролна и газова асоциация прекратява и колективното си членство в КРИБ. Причината е изпратеното от Конфедерацията на работодателите и индустриалците в България писмо, с което се иска отлагането на влизането в сила на закона за горивата без да е съгласувано с петролния бранш.", "date": "2019.01.10", "title": "Петролната и газова асоциация прекратява членството си в КРИБ"}
{"url": "https://www.bgonair.bg/world/2019-01-10/prespi-blokiraha-patishta-i-ostaviha-hilyadi-bez-tok-v-avstriya", "text": "Лошото време предизвика истински хаос в Австрия. Близо 3-метрови преспи сняг натрупаха в австрийската провинция Щирия. Заради преспите бяха затворени пътища, а близо 2 хиляди домакинства останаха без ток.  Заради бурния вятър и ограничената видимост не може да им бъде оказана помощ с хеликоптер.  Властите издадоха най-висока степен на опасност от лавини в Алпите. В планината духа и буреносен вятър, което прави опасността още по-голяма. Синоптиците предупредиха, че до следващата седмица в района се очаква да натрупат още поне 3 метра сняг.", "date": "2019.01.10", "title": "Преспи блокираха пътища и оставиха хиляди без ток в Австрия"}
{"url": "https://www.bgonair.bg/economy/2019-01-10/bumat-na-kitayskiya-pazar-na-avtomobili-otide-v-istoriyata", "text": "Бумът на китайския пазар на автомобили вече е история – след 20 години. Най-големият пазар в света страда от търговската война. Към това трябва да се добавят обаче и чисто местни проблеми на втората по големина икономика в света, а експертите не са единни за перспективите, анализира германската икономическа телевизия N-TV. \"Причините са главно силният натиск върху пазара на недвижими имоти, високите нива на дълга, спадът на икономиката и липсващото потребителско доверие\", заяви генералният секретар на браншовата асоциация Passenger Car Association (PCA), Цуй Доншу. Той обаче не очаква спадът да продължи. Сдържаността по отношение на сделките се обяснява от други експерти с временното увеличение на митата върху вноса на американски автомобили, несигурността относно продължаващия търговски конфликт и многото ограничения за шофиране в редица китайски градове.  Увеличеното предлагане на удобни услуги за пътуване също ограничава търсенето на автомобили. През декември спадът се ускори още по-драстично. В сравнение със същия месец на предходната година продажбите са намалели с 19%. В цялата страна са били продадени само 22,7 милиона коли, съобщиха от сдружението. Четете още икономически новини в ", "date": "2019.01.10", "title": "Бумът на китайския пазар на автомобили отиде в историята"}
{"url": "https://www.bgonair.bg/bulgaria/2019-01-10/tsentarat-za-psihichno-zdrave-v-sofiya-izleze-na-protest", "text": "\r\n Протест с жълти жилетки и в Центъра за психично здраве в София. Психиатри и медицински сестри обявиха, че недоволстват заради ниското заплащане и лоши условия на труд. Те настояват за нов колективен трудов договор, но ръководството на психодиспансера им отказало. В центъра за психично здраве посрещат пациентите с жълти жилетки. Служителите разказват, че напрежението ескалирало, когато направили предложение за подписване на нов трудов договор, но от ръководството на психодиспанера отказали.  Те настояват за преместване на центъра в друга сграда, както и да се промени начинът на плащане на извънредния труд, който в момента е в пъти по-малко от предвиденото по Кодекса на труда. Протестиращите разказват, че битовите условия са под всякаква критика. Една от сградите на диспансера е строителна барака от края на 50-те години, използвана при строежа на Баташкия водносилов път.  От ръководството на центъра за психично здраве увериха, че предстои преместване в друга сграда. Кога обаче – не е ясно. Служителите от центъра ще протестират, докато исканията им не бъдат изпълнени.", "date": "2019.01.10", "title": "Центърът за психично здраве в София излезе на протест"}
{"url": "https://www.bgonair.bg/world/2019-01-10/pozhar-sruti-zhilishten-blok-v-tuluza-22-ma-dushi-sa-raneni", "text": "22-ма души пострадаха след като пожар изпепели жилищен блок във френския град Тулуза. Вследствие на огъня част от сградата се е срутила.  Пожарникари са евакуирали намиращия се в близост хотел. В огнената стихия са пострадали и двама пожарникари. Над 100 огнеборци се бориха часове наред със стихията.", "date": "2019.01.10", "title": "Пожар срути жилищен блок в Тулуза, 22-ма души са ранени"}
{"url": "https://www.bgonair.bg/bulgaria/2019-01-10/dva-vagona-derayliraha-na-edna-ot-garite-v-pernik", "text": "Два вагона дерайлираха на една от гарите в Перник. Инцидентът станал около 17 часа, когато при потегляне на товарна композиция от гара \"Разпределителна\" след нея тръгват осем празни вагона. Движението между Перник и Драгичево беше спряно за няколко часа, а пътниците - извозвани с автобуси. В момента движението по участъка се извършва нормално.", "date": "2019.01.10", "title": "Два вагона дерайлираха на една от гарите в Перник"}
{"url": "https://www.bgonair.bg/world/2019-01-10/arestuvaha-chlenove-na-nay-uzhasyavashtoto-semeystvo-v-turtsiya", "text": "Членовете на \"най-ужасяващото семейство\" в Турция бяха арестувани в пряк ефир, съобщават водещи турски вестници. В. \"Хюриет\" уточнява, че седем членове на фамилията Палу от западния окръг Коджаели са били арестувани вчера в пряк ефир. Основният заподозрян Тунджер Устаел е обвинен в извършване на редица убийства, в прилагане на мъчения и сексуални посегателства над деца. Останалите лица, които са вярвали в свръхестествените способности на Устаел, са заподозрени в оказване на съдействие на Устаел и прикриване на престъпленията му. Седемте членове на семейството, което шокира цяла Турция през последните седмици, бяха арестувани по време на предаване за разследвания на водещата Мюге Анлъ, излъчвано по частната телевизия АТВ. Тунджер Устаел и съпругата му Емине Палу са били арестувани вчера в телевизия АТВ. Двамата са били гости в предаването на Анлъ. Зрителите в залата са аплодирали полицията при арестите на заподозрените. Малко по-късно полицията е нахлула в дома на семейство Палу и е задържала още петима членове на семейството. Предаването на Анлъ е било гледано от милиони зрители в Турция, отбелязват \"Хюриет\" и \"Сабах\". Часове след арестите на членовете на клана Палу прокуратурата в Коджаели наложи забрана за излъчване на новини за разследването, информира \"Хюриет\". \r\nИзданието пише, че Тунджер Устаел се е оженил за Емине Палу през 2008 г. Той се е представил пред семейството като \"ислямски ходжа, който може да контролира джинове\". Повечето членове на фамилията Палу са станали последователи на Устаел, а личността му е била издигната в култ. Междувременно Тунджер Устаел е извършил най-малко три убийства и е изнасилил най-малко четири деца. По време на сагата, продължила повече от десетилетие, срещу Устаел е било повдигнато само едно единствено обвинение в неправомерно придобиване на имущество. Много по-тежките обвинения в убийство и педофилия срещу него са били свалени през 2014 г., след като членове на фамилия Палу са свидетелствали в негова защита, пише Разследването на неразкритите убийства е било възобновено, след като двама членове на фамилията Палу са гостували в предаването на Мюге Анлъ миналия месец. Трима членове на семейството в момента се намират в психиатрични клиники, информира \"Хюриет\". В. \"Сабах\" пише, че развитията, свързани със семейство Палу, които са били излъчвани в продължение на седмици по телевизия АТВ са били следени от зрители в цяла Турция. Темата за \"най-ужасяващото семейство в Турция\" е била най-дискутираният въпрос в социалните мрежи.", "date": "2019.01.10", "title": "Арестуваха членове на \"най-ужасяващото семейство\" в Турция"}
{"url": "https://www.bgonair.bg/bulgaria/2019-01-10/v-kraya-na-mesetsa-gripat-dostiga-pik-pazete-se", "text": "Пикът на грипа най-вероятно ще бъде в края на януари или първите десет дни от февруари. Това прогнозира директорът на Националния център по заразни и паразитни болести и епидемиолог проф. Тодор Кантарджиев пред \"Фокус\". По думите му за първата седмица на годината има по-малко случаи на регистрирани пациенти с прояви на грип, отколкото за същия период на миналата година. Грипът се проявява във всички възрастови групи, като рискът от усложнения е най-висок при старите хора, малките деца и хората с определени хронични заболявания. Проф. Кантарджиев препоръча да не се контактува с болни, а повърхностите да се дезинфекцират. Той обясни, че когато вали сняг, няма превишаване на нормата на фини прахови частици и е добре да се проветрява. \"Най-чист е въздухът, когато вали сняг. Отваряйте колкото искате прозорците\", обясни проф. Кантарджиев. В България само в областните градове всяка година възникват средно около 1 400 000 до 1 600 000 случая на остри респираторни заболявания и грип, а в периода на епидемичния подем са преболедували не по-малко от 250 000 - 300 000 души. Статистиката сочи, че около 40 000 души умират преждевременно от грип всяка година в страните от Европейския съюз. Най-висока е смъртността при хората над 65 години.", "date": "2019.01.10", "title": "В края на месеца грипът достига пик - пазете се!"}
{"url": "https://www.bgonair.bg/bulgaria/2019-01-10/alfa-risarch-gerb-s-2-prednina-pred-bsp-za-evroizborite", "text": "ГЕРБ биха спечелили, ако евроизборите бяха сега. Това показва последното проучване на \"Алфа рисърч\" направено в началото на година. Наблюдава се и спад в доверието към институциите.  Президентът Румен Радев е най-одобряван, но за период от три месеца губи 5 пункта одобрение и за първи път от встъпването в длъжност положителните оценки за неговата дейност са под 50%. Премиерът се радва на подкрепа от 30 на сто, докато недоверието е със 7% повече. Правителството пък има по-нисък рейтинг от неговия. То получава 17% одобрение. Народното събрание остава в дъното по доверие - като има 8% положителни оценки. Ако евроизборите бяха днес, пет партии щяха да преминат 5-процентната бариера. По данни на \"Алфа рисърч\" победител биха били ГЕРБ с над 32% гласове, БСП изостават с около 2%, а ДПС са трета сила. \"Обединените патриоти\" и Демократична България са с изравнени сили и имат шанс да излъчат свои представители в европарламента.", "date": "2019.01.10", "title": "\"Алфа рисърч\": ГЕРБ с 2% преднина пред БСП за евроизборите"}
{"url": "https://www.bgonair.bg/bulgaria/2019-01-10/sled-remont-za-100-bona-mazilka-potrupa-uchenik", "text": "Дете пострада, след като мазилка падна от тавана на класна стая. Инцидентът е станал в училище \"Христо Ботев\" във варненския квартал \"Аспарухово\". Ученикът е с охлузвания на ръката, съобщи \"Дарик\". Класната стая ще бъде ремонтирана, а цялата сграда е проверена, съобщиха от Община Варна. Проверка по случая е назначена и от Регионалното управление на образованието. През последните години на училище \"Христо Ботев\" са отпуснати над 100 000 лв. за ремонти на покрива и на санитарни помещения, за подмяна на дограми и на котел. Оглед на сградния фонд на варненските училища започва по инициатива на общинската дирекция \"Образование и младежки дейности\". Оттам припомнят, че директорите на учебните заведения са разпоредители с делегирани бюджети, в рамките на които са длъжни да поддържат в изправност материално-техническата база. При необходимост и преценка те имат възможност да предлагат ремонтни дейности за включване в капиталовата програма на общината.", "date": "2019.01.10", "title": "След ремонт за 100 бона: Мазилка затрупа ученик"}
{"url": "https://www.bgonair.bg/denqt-on-air/2019-01-10/za-parvi-pat-partiite-se-obediniha-sreshtu-paketa-makron-iztakna-bivsh-ministar", "text": "\r\n Транспортната комисия отхвърли предложенията на българските превозвачи за промени в пакета \"Мобилност\". Шофьорите протестираха под прозорците на европарламента в Брюксел. Стотици български и румънски превозвачи, облечени в жълти жилетки, се обявиха срещу промените, предложени от френския президент Еманюел Макрон \"Смятам, че можем да бъдем оптимисти. Две трети от докладите отпаднаха. Третата част засега няма как да се случи. Трябва да се продължи комуникацията с останалите държави. Протестът щеше да е абсолютна победа, ако целият „Пакет Макрон“ беше отпаднал. Чака ни още работа. Трябва да се достигне до такива текстове, които да са приложими за всички държави\", отбеляза бившият министър на транспорта Кристиан Кръстев.  В студиото на \"Денят ON AIR\" той подчерта, че държавата ни активно се противопостави на проекта.  \"Всички политически сили се обединиха за първи път. Ако не се бяхме обединили – нямаше да успеем. Не виждам как всички страни в ЕС ще тръгнем с една скорост. Мисленето на хората е на различно ниво. Няма как всичко да е равно и по братски. Това са утопични идеи. Нормално е Европа да не се развива еднакво навсякъде\", посочи още Кръстев. Темата коментира и евродепутатът Ангел Джамбазки, които се включи в ефира на Bulgaria ON AIR директно от Брюксел. \"Получи се огромен хаос. Колегите ни от Западна Европа са безочливи и нагли. Вместо превозвачите от Източна Европа да могат да работят свободно, колегите ни забъркаха каша, от която не могат да излязат. Това е юридически и политически прецедент. Поздравявам българите за единността им. Този проект не може да събере подкрепа в европарламента. Видяхме надпартийност в европарламента\", категоричен бе той.", "date": "2019.01.10", "title": "За първи път партиите се обединиха срещу \"Пакета Макрон\", изтъкна бивш министър"}
{"url": "https://www.bgonair.bg/bulgaria/2019-01-10/zimata-vilnee-i-sazdava-problemi-iz-tsyalata-strana", "text": "\r\n Зимната обстановка в цяла България е усложнена. Очаква се до края на деня силните валежи от сняг и дъжд да обхванат цялата страна. Лошото време взе и жертва – 77-годишен мъж почина от измръзване в кърджалийското село Ауста. През целия ден снегорини почистват главните пътища, но много от тях остават трудно проходими.  От БДЖ съобщиха, че влаковете се движат по график, а от Летище \"София\" призоваха – всички пътуващи да отиват по-рано, за да не се стига до закъснение на полети.  Образуваха се километрични опашки на границата с Гърция на пункт Кулата-Промахон, където от вчера не се пропускаха камиони и ТИР-ове. Забраната вече е премахната и преминаването става поетапно.", "date": "2019.01.10", "title": "Зимата вилнее и създава проблеми из цялата страна"}
{"url": "https://www.bgonair.bg/bulgaria/2019-01-10/romite-napusnaha-kashtite-si-mahala-na-voyvodinovo-ostana-pusta", "text": "\r\n В ромската махала на Войводиново вече втори пореден ден продължава акцията по събарянето на незаконните къщи. На площ от един декар и 600 квадратни метра до преди няколко дни живеят над 300 души - днес вече всички са напуснали и е пусто. Продължава бутането на останалата част от немасивните постройки. 8 тях вече са сравнени със земята. По-масивните, построени с тухли, ще бъдат съборени най-рано след 2 седмици. Буквално преди багерите да нахлуят в махалата, жителите ѝ обаче се върнаха, за да си вземат нещата. Една част от жителите на махалата приеха емоционално факта, че остават на улицата. В къщите, чиито собственици не се появиха, влязоха служители на общината, които прибраха здравите уреди.  Парадокс е, че незаконните ромски къщи всъщност законно са снабдени с електричетво. Същата е и ситуацията с водоснабдяването. Жителите на селото пък се заканват протестите да продължат, докато и последната ромска къща не бъде съборена. На този фон - на пострадалия военнослужещ е направена успешна лицево-челюстна операция и до 10 дни се очаква да бъде изписан от болницата.", "date": "2019.01.10", "title": "Ромите напуснаха къщите си... махалата на Войводиново остана пуста"}
{"url": "https://www.bgonair.bg/denqt-on-air/2019-01-10/mozhe-li-da-plamne-etnicheski-konflikt-ot-sabitiyata-vav-voyvodinovo", "text": "\r\n В ромската махала на Войводиново вече втори пореден ден продължава акцията по събарянето на незаконните къщи. Проверките на незаконните жилища там се засилиха след като две момчета нападнаха и пребиха военнослужещ. За щастие на пострадалия е извършена успешна лицево-челюстна операция и до 10 дни се очаква да бъде изписан от болницата. Възможно ли е избухване на етнически конфликт между ромите и останалите български граждани?  \"Етническият конфликт е абсолютно нормален. Засега са искри, но могат да се превърнат в огън. Политиците са причина за това. Те вече се чудят какво да правят. Не оставиха държава. Политиците употребяват нас българите. Народът не трябва да тръгва на линч. Живеем в правова държава, която има закони. Не бива да обвиняваме хората без доказателства.  Ромските гета са оформени от политиците. Каракачанов е вреден за България – трябва да си подаде оставката. Виждала съм в квартал \"Факултета\" как ВМРО купуват ромски гласове. И ДПС съм виждала\", отбеляза журналистката Кремена Будинова в \"Денят ON AIR\". Журналистът Юлий Москов изтъкна пред Bulgaria ON AIR, че във Войводиново едни престъпници направиха  опит да убият един военнослужещ.  \"Няма етноси, няма българи и цигани. Те трябва да отидат в затвора. Всеки опит да се политизира тази тема е излишен. Престъпниците са братя. Те обявиха пред съда, че са неграмотни. Казаха пред съда, че работят. Те не са положили нито грам усилие да се развият. Законите трябва да се спазват, дори и принудително\", подчерта той.", "date": "2019.01.10", "title": "Може ли да пламне етнически конфликт от събитията във Войводиново?"}
{"url": "https://www.bgonair.bg/bulgaria/2019-01-10/radev-prizova-tayani-iskaniyata-na-balgarskite-prevozvachi-da-badat-chuti", "text": "Исканията на българските превозвачи да бъдат чути -  за това призова президентът Румен Радев с писмо до председателя на Европейския парламента Антонио Таяни. В него държавният глава заявява, че приетите днес текстове са \"несправедливи и нарушават принципите за свободното движение на стоки, хора, услуги и капитали в рамките на европейския съюз\". Според Радев пакетът \"Мобилност\" дискриминира българския транспортен бранш и страната ни ще търпи сериозни загуби, а икономическото ѝ изоставане от другите европейски страни ще се задълбочи.", "date": "2019.01.10", "title": "Радев призова Таяни: Исканията на българските превозвачи да бъдат чути"}
{"url": "https://www.bgonair.bg/bulgaria/2019-01-10/sadat-reshava-dali-da-ostavi-v-aresta-kradtsite-na-kartinite-na-maystora", "text": "\r\n Софийският районен съд решава дали да остави в ареста Антон Антонов и Виктор Марев, обвинени за кражбата на 16-е картини на Владимир Димитров - Майстора и Димитър Киров. Двамата бяха задържани в началото на тази седмица. По информация на Bulgaria ON AIR, след като отмъкнали платната, те се скрили на гробищата и решили да се предадат, след като им станало студено. Антонов се прибрал вкъщи, за да се преоблече, където е и задържан. Марев сам се е предал в полицията. Освен картините, те задигнали и настолен часовник, пишеща машина и чаши. До този момент не е ясно дали са действали по поръчка. Антонов и Марев имат общо 45 присъди за кражби и грабежи.", "date": "2019.01.10", "title": "Съдът решава дали да остави в ареста крадците на картините на Майстора"}
{"url": "https://www.bgonair.bg/denqt-on-air/2019-01-10/dimitar-manolov-zad-uvelichenieto-na-zaplatite-stoi-ulovka-po-skapi-stoki-i-tok", "text": "\r\n Борсовата цена на тока, на която купуват електроенергия фирмите, скочи рязко в понеделник. Търговията на платформата \"Ден напред\" приключи при цена 207.02 лв. за мегаватчас базова мощност, което е с над 50% повече от средните стойности на сделките от 1 до 7 януари, когато нивата бяха 134.5 лв. за мегаватчас. Постигнатото е и много над нивата от последните десет дни на декември - 78 1лв. за мегаватчас. Рекорд обаче няма, тъй като на 3 декември 2018 г. бе постигната средна стойност от 207.21 лв. за мегаватчас. Според президента на КТ \"Подкрепа“ Димитър Манолов държавата няма много инструменти, за да смъкне тока. \"Имахме притеснението, че при увеличението на минималната заплата ще има уловка. Толкова хубаво не е на хубаво. Не знаех дали зад тази работа не стои нещо друго и може би е точно увеличението на тока. Увеличението на стоки и продукти вече започна от последното тримесечие на миналата година\", обясни Манолов пред Bulgaria ON AIR. По думите му зад това увеличение стоят едни големи пари, а пък уж говорим за свободен пазар. \"Бизнес на протести е малко перверзна работа, но не знам кого ще убедят. Не мисля, че това е начинът. Политиците са заклещени в едни рамки - имаме две изборни кампании тази година. Когато има избори, твърде често се правят глупости\", сигурен е президентът на КТ \"Подкрепа\" в \"Денят ON AIR\". Той е сигурен обаче, че политиците доста се притесняват от увеличението на тока и други основни стоки, защото още помнят кризата с тока в България в края на миналия век. \"Политиците разбраха, че не трябва да пипат тока, за да не падне правителството. Когато на българина му ударят по джоба, той излиза на улицата\", допълни Манолов.", "date": "2019.01.10", "title": "Димитър Манолов: Зад увеличението на заплатите стои уловка - по-скъпи стоки и ток"}
