{"url": "https://www.bgonair.bg/world/2018-11-14/turchin-ubi-saprugata-si-otkazala-mu-tants", "text": "Мъж е убил съпругата си, след като е отклонила поканата му за танц, съобщава турският вестник Hurriyet, като уточнява, че инцидентът се е случил в югоизточната част на страната. Местни медии съобщават, че 24-годишен мъж, идентифициран като Сезер С., се е прибрал пиян у дома и е пуснал високо музика. Започнал да танцува и поканил съпругата си да се присъедини към него. След като тя е отказала, той е извадил огнестрелно оръжие и я е убил – пред очите на двете им деца, съответно на четири и петгодишна възраст, пише След престъплението извършителят е избягал и към настоящия момент не е заловен от полицията.  ", "date": "2018.11.14", "title": "Турчин уби съпругата си, отказала му танц"}
{"url": "https://www.bgonair.bg/economy/2018-11-14/benzin-a95-padna-do-2-leva-za-litar-povliyaha-li-se-tsenite-ot-protestite", "text": "И днес цените на горивата в страната продължават да падат, а на няколко бензиностанции в страната най-масовият бензин А 95 се продава на цена от 2 лева за литър, сочат данни от специализирания сайт  . Разбира се, тези цени са по-скоро единични случаи, но само за последното денонощие средната цена на бензина у нас е паднала с още 3 стотинки и вече е 2.20 за литър. При дизела няма промяна и той остава на средна цена от 2.36 лева за литър. Област Хасково остава с най-евтиното гориво, като А95 вече може да бъде закупен там за около 2.16 лева за литър, а а дизеловото гориво – за 2.32. Според данните, само за последната седмица бензинът е поевтинял с над 13 стотинки за литър, а дизелът – с 2. Според търговците тенденцията на спад на цените на този етап ще продължи. Повече новини четете на .", "date": "2018.11.14", "title": "Бензин А95 падна до 2 лева за литър... Повлияха ли се цените от протестите?"}
{"url": "https://www.bgonair.bg/world/2018-11-14/parvata-chast-ot-latinoamerikanski-migranti-dostigna-granitsata-na-sasht", "text": "Керванът с мигранти от Латинска Америка достигна до границата със САЩ. Първата група от близо 400 души вече е в мексиканския град Тихуана, разположен в непосредствена близост до граничната бразда. Групата, в която са основно мигранти от Хондурас, пристигна с автобуси. Други хора от кервана, наброяващ над 5000 души, са на повече от 2000 километра назад, в Гуадалахара. Миналата седмица американският президент Доналд Тръмп подписа декрет, с който временно прекрати предоставянето на убежище за хора, пресекли нелегално границата.", "date": "2018.11.14", "title": "Първата част от латиноамерикански мигранти достигна границата на САЩ"}
{"url": "https://www.bgonair.bg/world/2018-11-14/kray-na-krienitsata-gruevski-zhivee-vav-vilata-na-orban", "text": "Бившият македонски премиер Никола Груевски, който се издирва с международна бюлетина, се намира във вилата на унгарския премиер Виктор Орбан, съобщават медиите в Скопие.  Вчера стана ясно, че Груевски е потърсил политическо убежище в Будапеща. Европейската комисия отказва да коментира бягството на Груевски като обяснява, че върховенството на закона е основният принцип на Европа.  Груевски е в неизвестност от петък, когато трябваше да започне да излежава присъдата си за злоупотреба с влияние.  Междувременно бившият министър на транспорта и бившият главен секретар на кабинета на Груевски, за които също се подозира, че са подготвяли бягство, от днес са в следствения арест в Скопие. ", "date": "2018.11.14", "title": "Край на криеницата: Груевски живее във вилата на Орбан"}
{"url": "https://www.bgonair.bg/economy/2018-11-14/bulevard-vitosha-e-na-47-myasto-v-klasatsiya-za-nay-skapite-targovski-ulitsi-v-sveta", "text": "\r\n Столичният булевард \"Витоша“ се изкачи на 47 позиция в класацията на най-скъпите търговски улици в света. Това е най-високата му позиция за последните пет години в традиционното проучване Main Street Across the World на консултантската компания Cushman & Wakefield, която си сътрудничи в България с Forton.  Цената на централния софийски булевард достигна 50 евро/кв.м среден наем през настоящата година, измествайки от тази позиция Calea Victoriei в Букурещ.  Според доклада на консултантската компания търговията в България и Румъния се разраства благодарение на силния икономически ръст. Това поставя централните улици в София и Букурещ в добри позиции, макар търговските центрове и парковете за търговия на дребно да ги изместиха като места за търговия. Проучването Main Streets Across the World се провежда от Cushman & Wakefield за 30 път, като проследява движението на наемните цени на 446 търговски улици в 65 страни по света.  ", "date": "2018.11.14", "title": "Булевард \"Витоша\"  е на 47 място в класация за най-скъпите търговски улици в света"}
{"url": "https://www.bgonair.bg/world/2018-11-14/tereza-mey-kategorichna-napuskame-es-bez-vtori-referendum", "text": "\r\n Идва ли краят на битката за Brexit? Британският премиер Тереза Мей търси подкрепа сред министрите на извънредно заседание на кабинета.  Преди началото му тя заяви, че страната ѝ е все по-близо до напускането на Европейския съюз. На днешното заседание членовете на кабинета трябва да одобрят споразумението, договорено между Лондон и Брюксел на техническо ниво.  В него е бил уточнен и последният висящ въпрос - този за ирландската граница. Той бе препъни камъкът в отношенията им. По-рано днес Мей заяви пред парламента, че Великобритания е твърдо решена да напусне Евросъюза, и че няма да бъде организиран втори референдум.", "date": "2018.11.14", "title": "Тереза Мей категорична: Напускаме ЕС без втори референдум!"}
{"url": "https://www.bgonair.bg/world/2018-11-14/may-2019-minuta-razgovor-mezhdu-strani-ot-es-shte-struva-019-evro", "text": "\r\n Преди време евродепутатите свалиха цените на роуминга, те си бяха поставили за цел да направят същото и с цените на международните разговори в рамките на Европейския съюз. Това ще стане от 15 май следващата година. След тази дата европейските телекомуникационни компании ще трябва да се съобразяват с таван на цените. Минута разговор между две страни от ЕС няма да може да струва повече от 0,19 евро, а един SMS няма да може да се таксува за повече от 0,06 евро. \r\nНовата европейска директива беше приета с огромно мнозинство от парламента, а много от евродепутатите я определиха като победа за всички европейски граждани. Мобилните компании ще имат и други допълнителни задължения. Те ще трябва да осигурят по-добра защита на потребителите на смартфони, да защитават разговорите чрез мобилни приложения, за да бъдат предпазени потребителите им от хакерски атаки. Новите европейски правила ще направят по-лесна и смяната на мобилния оператор от страна на клиентите. Ще има глоба за телекома, който ни пречи да го сменим с друг. Страните от Европейския съюз ще трябва да осигурят въвеждането на 5G мрежа навсякъде до 2020 година и ще трябва да въведат задължителна система за предупреждение при бедствие и терористични атаки, с която да може да бъде информирано населението.", "date": "2018.11.14", "title": "Май 2019: Минута разговор между страни от ЕС ще струва 0,19 евро"}
{"url": "https://www.bgonair.bg/bulgaria/2018-11-14/zhiteli-na-pomorie-s-podpiska-sreshtu-nova-kontsesiya-na-plazha", "text": "\r\n Може ли крайбрежна улица, тротоар и дори частни дворове да се окажат плаж? Оказва се, че с новата концесия на плажа в Поморие това е възможно. Жителите на града започнаха подписка и настояват държавата да определи точните граници на плажа, преди да влезе в сила новата концесия. Министерството на туризма обяви за концесия улица, заедно с дворовете на местните. Последната регулация е от 1988 година, където е видно къде е границата на град Поморие и по–точно улица \"Крайбрежна\". Николай Петков живее до морето и си спомня как преди да се вдигнат новите кооперации тук е имало къщички, но от край време улицата си е на поморийци. Сега се оказва обаче, че е собственост на концесионера. Наемите от заведенията вместо в общинската хазна отиват в частна фирма.  Поморийци са събрали вече над 200 подписа и се надяват да си върнат улицата. За да защити интересите на гражданите, общината също кандидатства за концесия на плажа, но е избран друг участник в конкурса. \r\nМестните отдавна настояват градските плажове да се стопанисват от общините.Комисията за защита на конкуренцията отхвърли жалбата на общината в Поморие за процедурата за провеждането на конкурса за концесията. Сега в морския град очакват решението на Върховният административен съд. ", "date": "2018.11.14", "title": "Жители на Поморие с подписка срещу нова концесия на плажа"}
{"url": "https://www.bgonair.bg/world/2018-11-14/24-chasova-natsionalna-stachka-paralizira-gartsiya", "text": "24-часова национална стачка парализира Гърция. Акцията е инициирана от служителите в здравеопазването. Днес лечебните заведение в южната ни съседка ще функционират с намален персонал. Държавните служители настояват за увеличаване на заплатите и пенсиите. Те желаят да бъдат назначени нови служители в секторите образование, местно самоуправление и социални услуги. ", "date": "2018.11.14", "title": "24-часова национална стачка парализира Гърция"}
{"url": "https://www.bgonair.bg/world/2018-11-14/mey-svika-izvanredno-zasedanie-brexit-e-blizo", "text": "Британският премиер Тереза Мей свиква правителството на извънредно заседание за Brexit. Министрите от кабинета трябва да се подпишат под споразумението, договорено между Лондон и Брюксел.  Вчера стана ясно, че проектът на споразумението за Brexit е договорен на техническо ниво.  В него е бил уточнен и последният висящ въпрос - този за ирландската граница, който бе препъникамъкът в отношенията между Лондон и Брюксел.  ", "date": "2018.11.14", "title": "Мей свика извънредно заседание, Brexit е близо"}
{"url": "https://www.bgonair.bg/denqt-on-air/2018-11-14/maykite-na-protest-iskaniyata-im-byaha-izpalneni-chudi-se-deputat", "text": "\r\n В една демократична държава всеки има право да протестира, но това не трябва да води след себе си последствия, като затваряне на международни пътища и магистрали. Това внася недоволство и в останалите граждани. Така депутатът от ГЕРБ Галя Желязкова коментира в студиото на \"Денят ON AIR\" протестите в последните няколко дни - както на майките на деца с увреждания, настояващи за оставката на вицепремиера Валери Симеонов, така и гражданите, които протестират срещу високите цени на горивата и ниските доходи на българина. Според Желязкова протестът на майките с увреждания не е добре обоснован, защото техните искания за повече средства за хората с увреждания са вече факт. Тя допълни, че днес на второ четене е приет Законът за хората с увреждания, които им дава допълнителни 250 млн. лв. \"Това реално бяха исканията им. По отношение на Валери Симеонов - както премиера, така и вицепремиера се извиниха. Всички изисквания на майките на децата с увреждания са изпълнени. Може да гарантираме една по-добра среда на живот за тези хора. Предстои да бъде гледан и Законът за социалните услуги\", уточни пред Bulgaria ON AIR депутатът от ГЕРБ. Тя се надява, че протестите няма да ескалират и всичко ще бъде потушено. Желязкова обаче е категорична, че някои от протестите се \"яхват\" от БСП с цел предизвикване на хаос в държавата. \"По време на правителството на Орешарски минималната заплата и пенсиите са били много по-ниски, а горивата са били предлагани на много по-високи цени. Няма как да влияем върху цените на горивата\", завърши Желязкова.", "date": "2018.11.14", "title": "Депутат от ГЕРБ: Исканията на майките се изпълняват!"}
{"url": "https://www.bgonair.bg/denqt-on-air/2018-11-14/patriot-rolyata-na-bsp-i-dps-v-organizatsiyata-na-protestite-e-nesamnena", "text": "\r\n \"Ако погледнем нещата безпристрастно и отстрани, да кажем, че имаме протести в протестите, наслагване на протестите, различни фактори и играчи. Не бих твърдял, че има един сценарий или един автор на логическа построена и целенасочена програма, но има много сценаристи, които искат да участват в създалата се среда\", така депутатът от \"Обединени патриоти\" Милен Михов коментира в студиото на \" \" нестихващите протести в страната през последните няколко дни. Според него неделните протести са изключително добре организирани и планирани. По неговите думи има индикация, че зад такава добра организация и реализация може да стои само някой, разполагащ с национални възможности и големи ресурси, като политическите партии БСП И ДПС. \"Медийната среда изведе на преден план три неща: цената на горивата, на второ място данъкът върху старите автомобили и на трето място общото понятие \"скъпотията\" в страната. Тези неща са тревожни, заслужават внимание. Но това ескалиране и тази подмяна на исканията, която привлича хората, и след това се появяват нови и нови искания, прилича на една логически добре построена схема\", обясни  Милен Михов пред  . Милен Михов беше категоричен, че контрапротести не би трябвало да се правят. Според него отговорът на управлението трябва да бъде добрата работа, новият бюджет и ясното представяне на всичко, което се прави. По неговите думи Бюджет 2019 г. е добър и синдикатите са се съгласили с това.", "date": "2018.11.14", "title": "Патриот: Ролята на БСП и ДПС в организацията на протестите е несъмнена"}
{"url": "https://www.bgonair.bg/world/2018-11-14/ogneniyat-ad-v-kaliforniya-prodalzhava-potusheni-sa-edva-35-ot-plamatsite", "text": "Огромните пожари в Калифорния вероятно няма да бъдат овладяни до края на месеца. Това обявиха местните власти, които се борят с огнената стихия на два фронта – в северната и южната част на щата.  Към момента над 8-те хиляди огнеборци са успели да потушат едва 35% от пламъците, които са най-смъртоносните в историята.  Огънят се разгаря допълнително и от сухото и ветровито време.  Потвърдените жертви на стихията са 48 души, близо 230 са обявени за изчезнали, а над 350 хиляди бяха евакуирани. Пламъците изпепелиха и цяло градче в Северна Калифорния.", "date": "2018.11.14", "title": "Огненият ад в Калифорния продължава, потушени са едва 35% от пламъците"}
{"url": "https://www.bgonair.bg/denqt-on-air/2018-11-14/bsp-ne-organizira-protestite-gerb-byagat-ot-otgovornost-zayavi-sotsialist", "text": "\r\n Обществен гняв и вълна от искания отправени към властта – стои ли БСП зад масовите протести из страната? \"ГЕРБ прехвърлят вината от провала си към някого друг. БСП не се занимава с организацията на протестите в страната. Справедливата реакция на протестиращите е следствие от политиките на управляващите. Бръкна се в джоба и на най-бедния българин. Изключително тежките язви на това управление пречат на хората да живеят нормално. В правителството властва изключително дебелоочие. Арогантността трябва да има своите последствия\", подчерта депутатът от БСП Иван Иванов.  В студиото на \"Денят ON AIR\" той отбеляза, че БСП отдавна е алармирала за проблемите, които възникнаха от приемането на някои от новите закони.  \"Качеството на живот на българина не се е повишило достатъчно, за да може да си позволи по-екологични автомобили. Следващата година имаме местни избори. Вече сме свидетели как по места хората искат оставката на кметовете, които ги управляват. Ако управляващите продължават с тази настойчивост да налагат нови и нови тегоби за българските граждани, като нищо може да се повтори 2013 г., когато Борисов подаде оставка\", заяви народният представител.  Пред Bulgaria ON AIR Иванов уточни, че целта на срещите на БСП с хората из страната е да се даде шанс народът да бъде чут и в следствие на това да се приложат исканията му.  \"Партията е консолидирана и готова за избори. Тази 120-годишна история е създала вътрешни механизми, с които можем да работим и постигаме развитие. Не мисля, че има каквото и да е съгласуване между президента Румен Радев и БСП. Той беше избран от българските граждани. Наистина, беше издигнат от БСП, но каквато и да е субординация би била вредна за всеки\", изтъкна за финал гостът.     ", "date": "2018.11.14", "title": "БСП не организира протестите – ГЕРБ бягат от отговорност, заяви социалист"}
{"url": "https://www.bgonair.bg/world/2018-11-14/svoboda-na-slovoto-cnn-podade-sadeben-isk-sreshtu-donald-tramp", "text": "Телевизия CNN подаде съдебен иск срещу американския президент Доналд Тръмп. Причината е отнетата акредитация на журналиста Джим Акоста, който миналата седмица влезе в остър спор с държавния глава по време на пресконференция в Белия дом. Медията обвинява администрацията на Тръмп в нарушаване на конституционните права на кореспондента и на Първата поправка на американската конституция, която защитава свободата на словото и пресата.", "date": "2018.11.14", "title": "Свобода на словото: CNN подаде съдебен иск срещу Доналд Тръмп"}
{"url": "https://www.bgonair.bg/bulgaria/2018-11-14/katastrofa-s-tir-blokira-dvizhenieto-na-prohoda-predela", "text": "Катастрофа с TИР блокира движението на прохода \"Предела\" за повече от час този следобед. Камионът се движел в посока Банско, когато шофьорът изгубил контрол и ТИР-ът се врязал в стена край пътя.  Тогава вратите се отварят и на пътя се изсипват десетки каси, пълни с бира, които автомобилът е превозвал. За щастие шофьорът не е пострадал. В момента на инцидента е бил сам на пътя. Няма други участници в катастрофата.  Причината за инцидента се изяснява, но най-вероятно става дума за техническа неизправност на превозното средство.", "date": "2018.11.14", "title": "Катастрофа с TИР блокира движението на прохода \"Предела\""}
{"url": "https://www.bgonair.bg/bulgaria/2018-11-14/aktyorat-vasil-mihaylov-poluchi-nagradata-paisiy-hilendarski", "text": "\n Актьорът Васил Михайлов получи тазгодишната държавна награда \"Паисий Хилендарски\". Тя се присъжда за стимулиране на български творци, свързани с историята и традициите ни от комисия, която по традиция се председателства от шефа на БАН. \"Васил Михайлов е познат на поколения българи и е един от най-ярките таланти на нашето съвремие. Той е достоен следовник на българските творци на духа и тази награда е убедително признание за неговата изключителна палитра от актьорски превъплъщения\", обяви акад. Юлиан Ревалски решението на комисията на церемония в Министерския съвет. \"Щастлив съм, че точно тази награда ме споходи\", каза известният актьор, цитиран от  . \"Все пак аз още съм на кон, не съм слязъл от коня, благодаря, че навреме ми я давате\", пошегува се той. Министърът на културата Боил Банов заяви, че Васил Михайлов е любимият му артист и изключителна личност не само на сцената. Че това е любимият му артист и народен будител си призна и премиерът Бойко Борисов. Той допълни, че в новия бюджет са отделени 20 млн. лв. повече за култура и пожела на Васил Михайлов \"дълги години да е на стремето\".", "date": "2018.11.14", "title": "Актьорът Васил Михайлов получи наградата \"Паисий Хилендарски\"."}
{"url": "https://www.bgonair.bg/bulgaria/2018-11-14/ako-izborite-byaha-dnes-44-ot-balgarite-ne-znayat-za-kogo-i-dali-shte-glasuvat", "text": "Близо 44% от българите не са решили кого да подкрепят и дали изобщо да гласуват, ако изборите бяха днес.  Напрежението в страната през последните месеци се отразява в нивата на доверие към ГЕРБ. Недоверието вече е над 60%. Това отчитат от \"Маркет линкс” в проучване за месец октомври. Разликата между ГЕРБ и БСП намалява с около 2%. На база гласуващи двете основни партии имат практически еднакъв резултат. ДПС и ОП потвърждават парламентарното си присъствие при евентуални скорошни избори. \"Демократична България\" остава с относително високо ниво на електорална мобилизация и е с реален шанс за преминаване на парламентарната бариера. Партия \"Воля“ за пореден месец е силно ограничена и не събира нужната електорална подкрепа, за да бъде част от следващото Народно събрание.   Народното събрание отново е в дъното на класацията за доверие в институциите - с над 5 пъти по-висок дял на гражданите, които нямат доверие. Изключение от общата картина са омбудсманът и президентската институция, които остават на другия полюс с доверие, надвишаващо няколко пъти неедоверието в тях.", "date": "2018.11.14", "title": "Ако изборите бяха днес: 44% от българите не знаят за кого и дали ще гласуват"}
{"url": "https://www.bgonair.bg/bulgaria/2018-11-14/ot-gerb-zamislyat-miting-v-podkrepa-na-vlastta", "text": "\r\n На фона на продължаващите протести – в ГЕРБ се заражда идеята за митинг в подкрепа на кабинета.  Идеята засега се лансира от гражданската квота на ГЕРБ в парламента. Депутатът Георги Марков се обяви твърдо за подобно събитие, Вежди Рашидов също намекна, че може да се наложи подобно решение.  Тома Биков пък сподели, че привържениците на партията също настояват за митинг в подкрепа на кабинета. Подобна идея не е нова за българския политически живот.  След първата остава на Борисов пред февруари 2013 г. привърженици на ГЕРБ се събраха пред парламента с искане да я оттегли. През ноември 2013 г. БСП и ДПС организираха митинг на Орлов мост в подкрепа на кабинета Орешарски. Идеята е с митинга в подкрепа на кабинета да се покаже, че властта се ползва с достатъчно доверие сред гражданите. Според Марков това е начин да се противодейства на протестите, които той вижда дори като пуч срещу Борисов.  БСП и ДПС стоят на страната на протестиращите, но категорично отричат да имат нещо общо с организацията. Партия \"Воля\" също намират протестите за справедливи. Заради тях те се отказват от идеята си да бойкотират парламента. ", "date": "2018.11.14", "title": "От ГЕРБ замислят митинг в подкрепа на властта"}
{"url": "https://www.bgonair.bg/bulgaria/2018-11-14/sabaryat-prinuditelno-nezakonni-kashti-v-stara-zagora", "text": "\r\n Започна събарянето на 24 незаконни постройки в ромската махала в Стара Загора в квартал \"Кольо Ганчев\". Срокът за доброволното премахване на общо 48 постройки, изградени незаконно, е изтекъл преди година. От тях само 24 са били съборени ромите, които са били техни собственици. Махалата е блокирана от жандармерия. Външният достъп до там е напълно ограничен. От отдел \"Контрол по строителството\" в общината обясниха, че няма напрежение при събарянето, а собствениците на постройките са били предупредени през септември да премахнат къщите, но не са го сторили и сега се пристъпва към принудително разрушаване.", "date": "2018.11.14", "title": "Събарят принудително незаконни къщи в Стара Загора"}
{"url": "https://www.bgonair.bg/bulgaria/2018-11-14/na-fona-na-protestite-premierat-iztakna-postizheniyata-na-vlastta", "text": "\r\n През последните няколко дни, а дори и седмици, държавата се тресе от разнообразни протести. Една част от обществото негодува за цените на горивата, друга за гражданската отговорност, трета за състоянието на пътищата. Протестът на майките на деца с увреждания продължава вече почти месец. Не малко анализатори твърдят, че толкова много протести могат да доведат до трудни времена за властта. На фона на това се задава и зима, а това е сезонът, в който хората стават чувствително по-нетърпеливи.  Премиерът Бойко Борисов също коментира протестите в страната. Той се похвали с щедър бюджет, 10-процентно увеличение на заплатите от догодина и повече пари за общини и здравеопазване.", "date": "2018.11.14", "title": "На фона на протестите: Премиерът изтъкна постиженията на властта"}
{"url": "https://www.bgonair.bg/bulgaria/2018-11-14/20-godini-zatvor-za-ubiystvoto-na-18-godishniya-aleks-angelov-ot-byala", "text": "\r\n 20 години затвор за убийството на 18-годишния Алекс Ангелов от Бяла. Това постанови Русенският окръжен съд.  Младежът почина след сбиване в центъра на Бяла преди година и половина, а за убийството бе обвинен 33-годишният Валентин Маринов. Преди заседанието близките на Алекс се събраха на протест за справедлива присъда. Те подкрепиха искането на прокуратурата. От своя страна защитата пледира за лека телесна повреда, довела до смърт по непредпазливост.  Заради противоречия в свидетелските показания, бе поискан и следствен експеримент, но съдът не се съгласи. Защитата ще обжалва присъдата пред Великотърновския апелативен съд.", "date": "2018.11.14", "title": "20 години затвор за убийството на 18-годишния Алекс Ангелов от Бяла"}
{"url": "https://www.bgonair.bg/bulgaria/2018-11-14/shumentsi-poiskaha-promyana-na-sistemata-i-po-visoki-zaplati", "text": "\r\n Шуменци протестираха пред сградата на общината в града. Около стотина души се събраха в 11 часа, за да изразят недоволството си към управлението на страната.  Протестиращите поискаха промяна на системата, както и по-високи заплати. \"Държавата ни вече е съсипана тотално, няма млади хора. Разберете го добре – не вземете ли някакви категорични мерки, всичко е свършено!\", заяви с мегафон един от протестиращите. ", "date": "2018.11.14", "title": "Шуменци поискаха промяна на системата и по-високи заплати"}
{"url": "https://www.bgonair.bg/bulgaria/2018-11-14/otkrivame-gkpp-krushari-na-granitsata-s-rumaniya", "text": "Правителството прие решение за откриване на ГКПП Крушари на границата с Румъния. Откриването на новия граничен контролно-пропускателен пункт е в изпълнение на подписаното през 2012 г. междуправителствено споразумение със северната ни съседка за откриване на две нови ГКПП-та между двете държави в точките Кайнарджа-Липница и Крушари-Добромир. В хода на разменените ноти са регламентирани и редица детайли - работно време на двата гранични пункта от 08:00 до 20:00 часа, ограничение за международен превоз на хора и стоки до лимита на общо тегло 3.5 тона, съобщи пресцентърът на кабинета, пише  . ГКПП-Кайнарджа бе открит с РМС от 29 септември 2017 г., а съгласно Споразумение между двете държави и Кодекса на шенгенските граници българските и румънските гранични полицейски служители прилагат т.нар. \"съвместен контрол\" на общите граници. Този подход ще се прилага и в работата при новия граничен пункт. По силата на приетите и подписани документи шосейният граничен преход е изграден на румънска територия, като са предвидени съоръжения за гранични проверки както от румънските, така и от българските гранични полицейски органи. Със създаването на съвместните българо-румънски гранични пунктове се улеснява преминаването на лица и превозни средства през сухопътните пунктове, тъй като граничните проверки се осъществяват съвместно на едно спиране.", "date": "2018.11.14", "title": "Откриваме ГКПП Крушари на границата с Румъния"}
{"url": "https://www.bgonair.bg/bulgaria/2018-11-14/dvama-dushi-ot-dzhi-pi-grup-sa-obvineni-v-danachni-i-finansovi-prestapleniya", "text": "Повдигнаха обвинения на двама души от компанията \"Джи Пи груп\" за данъчни и финансови престъпления, съобщиха от прокуратурата.  Според обвинението схемата действала от началото на 2014 година. Целта била получаване на имотна облага в особено големи размери. Единият от обвиняемите ще отговаря и за пране на пари. До разплитането на престъпната схема се стигна след пресичане на опит за превод на 14 млн. евро по банкова сметка в чужбина. Парите били събрани от различни сметки на дружеството в личната сметка на един от обвиняемите - съдружник в \"Джи Пи Груп\".  Сумата беше запорирана от прокуратурата, а двамата обвиняеми са с мерки за неотклонение \"подписка\" в размер на 30 хил. и на 15 хил. лв.", "date": "2018.11.14", "title": "Двама души от \"Джи Пи Груп\" са обвинени във финансови престъпления"}
