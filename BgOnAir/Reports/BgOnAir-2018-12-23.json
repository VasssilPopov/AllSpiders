{"url": "https://www.bgonair.bg/world/2018-12-23/bombena-ataka-v-somaliya-pogubi-13-dushi-i-rani-17", "text": "13 души загинаха, а 17 бяха ранени при бомбено нападение в сомалийската столица Могадишу. Атаката е извършена близо до резиденцията на президента.  Според местни медии взривовете са били поне два. Сред загиналите при първата експлозия е и известният сомалийски журналист Ауил Дахир Салад.  Той е определян за един от най-влиятелните журналисти в страната. Отговорност за нападенията пое ислямистката организация \"Аш Шабаб\".", "date": "2018.12.23", "title": "Бомбена атака в Сомалия погуби 13 души и рани 17"}
{"url": "https://www.bgonair.bg/world/2018-12-23/talpa-ot-zhalti-zhiletki-napadna-politsai-v-parizh", "text": "Ожесточена тълпа от \"жълти жилетки\" нападна полицаи в Париж. Случката се разигра късно вчера, след като през деня демонстрациите протекоха мирно и без инциденти. На разпространените в интернет кадри се вижда как гневни протестиращи замерят тримата служители на реда с предмети, включително с тротинетки. Единият от полицаите е съборен от мотора си, а колегата му вади оръжието си, за да го защити.  Изстрели не са произведени, но под заплахата от гневната тълпа тримата бягат, изоставяйки падналия мотор. Синдикатите реагираха незабавно и осъдиха остро атаката.  Иначе в цялата страна протестираха общо 39 хиляди души – два пъти по-малко от миналата седмица. Задържани са 220 души, от които 81 остават в ареста. Акции бяха организирани и по границите със съседните страни. На юг \"жълтите жилетки\" блокираха достъпа на испански ТИР-ове заради вносните стоки, които според тях подбиват цените на храните.  Стана ясно и че движението е взело 10-ата си жертва. 36-годишен мъж е катастрофирал край южния френски град Перпинян на кръгово кръстовище, блокирано от протестиращи.", "date": "2018.12.23", "title": "Тълпа от \"жълти жилетки\" нападна полицаи в Париж"}
{"url": "https://www.bgonair.bg/economy/2018-12-23/shvetsiya-razocharovana-ot-reshenieto-na-balgariya-za-iztrebitelite", "text": "Швеция изрази разочарованието си от решението на България да се откаже от сделка със самолетите Gripen. В петък вечерта Министерството на отбраната обяви, че ще иска мандат от правителството и Народното събрание да проведе преговори със САЩ за закупуване на техните изтребители F-16. \"С голямо разочарование и тревога научихме за намерението на българското Министерство на отбраната едностранно да прекрати преговорния процес с Швеция за закупуване на изтребители\", заяви след решението Йоаким Валин, директор \"Експорт и международни отношения\", Агенция за отбранително имущество на Швеция (FMV), който водеше преговорите с България за продажба на самолетите Gripen. \"В рамките на ясно дефинирана тръжна процедура, съдържаща набор от прецизни критерии, българското Министерство на отбраната е стигнало до заключение, че Gripen е най-способната платформа по отношение на оперативната ефективност. В допълнение, шведската оферта е значително под зададения бюджет, одобрен от българския парламент, като по този начин оставя съществен резерв за покупката на оръжия и оборудване, включително и такива, за които се искат лицензи от САЩ. Придобиването на такива лицензи никога не е представлявало пречка за другите страни членки на НАТО, които летят на Gripen\", заявиха още от Швеция. Държавата предложи на България 10 нови изтребителя, които са съвместими с изискванията на НАТО и са в съответствие с техническите и оперативните изисквания, както и със зададените от страната бюджет и срокове за доставка, се допълва още в позицията, пише  . Снимка: Pixabay", "date": "2018.12.23", "title": "Швеция разочарована от решението на България за изтребителите"}
{"url": "https://www.bgonair.bg/world/2018-12-23/osvobodiha-bez-obvineniya-zadarzhanite-za-dronovete-v-london", "text": "Освободиха мъжа и жената, арестувани във връзка с дроновете, които затвориха за повече от денонощие лондонското летище \"Гетуик\". Те са пуснати на свобода без да им бъдат повдигнати обвинения.  Двамата бяха задържани в петък по подозрение за ''криминално използване на дронове''. След множество разпити органите на властта са установили, че нямат връзка с инцидента.  Разследващите продължават да издирват дроновете. Те бяха забелязани на няколко пъти през последните три дни край самолетните писти.  Това предизвика анулирането на над хиляда полета и засегна близо 140 хиляди пътници.", "date": "2018.12.23", "title": "Освободиха без обвинения задържаните за дроновете в Лондон"}
{"url": "https://www.bgonair.bg/world/2018-12-23/hilyadi-protestiraha-v-belgrad-sreshtu-upravlenieto-na-prezidenta-vuchich", "text": "Хиляди сърби участваха в протест в Белград срещу управлението на президента Александър Вучич. Протестиращите го обвиняват в задушаване на демокрацията и репресии срещу опонентите. Над 5 000 души се включиха в шествието, което премина и покрай сградата на държавната телевизия \"Ер Те Ес\", която според протестиращите подкрепя тенденциозно Вучич, съобщи БНР. Критиците му твърдят, че неговото правителство е засилило езика на омразата срещу опонентите си и е наложило контрол над медиите.", "date": "2018.12.23", "title": "Хиляди протестираха в Белград срещу управлението на президента Вучич"}
{"url": "https://www.bgonair.bg/economy/2018-12-23/volkswagen-olekva-s-2-mlrd-evro-prez-2019-g-zaradi-dizelovite-dvigateli", "text": "Автомобилният производител Volkswagen ще похарчи 5,5 млрд. евро през 2018 г. и 2 млрд. евро през 2019 г. за справяне със скандала с дизеловите двигатели. Това заяви главният финансов директор на компанията Франк Витер пред германския седмичник Boersen-Zeitung.  От 2015 г. насам германската група е платила над 26 млрд. евро за съдебни споразумения с инвеститори и потребители, за изплащането на глоби на регулатори и мерки за справяне с проблема с нивата на емисиите в нейните дизелови автомобили. През 2020 г. Volkswagen Group ще има около 1 млрд. евро разходи, свързани с измамите за емисиите, коментира още Витер, цитиран от  . Компанията се придържа към плана за листването на своето подразделение за камиони през 2019 г. Освен това продължава да вижда потенциал за растеж в Китай - най-големият пазар на автомобили в света, допълва Витер.", "date": "2018.12.23", "title": "Volkswagen олеква с 2 млрд. евро през 2019 г. заради дизеловите двигатели"}
{"url": "https://www.bgonair.bg/world/2018-12-23/minyori-zaginaha-pri-avariya-v-ruska-mina", "text": "Тежък инцидент в мина в руския град Соликамск. При авария късно снощи 9 души бяха блокирани под земята.  След близо денонощие на спасителни операции бяха намерени телата на осем от миньорите. Все още не са ясни причините за трагедията.", "date": "2018.12.23", "title": "Миньори загинаха при авария в руска мина"}
{"url": "https://www.bgonair.bg/world/2018-12-23/tsunami-vrahletya-indoneziya-zaginalite-i-ranenite-sa-stotitsi", "text": "\r\n Повече от 200 души загинаха, а над 800 са ранени, след като цунами удари индонезийските острови Ява и Суматра. 30 души се водят безследно изчезнали. Очаква се броят на жертвите да продължи да се увеличава, тъй като все още не са достигнати всички засегнати области. От Министерството на външните работи заявиха, че няма сигнали за пострадали българи при бедствието. Приливната вълна удари крайбрежните зони, причинявайки смъртта на стотици. Опустошителното бедствие помете и сцена на открито, на която по това време свири рок група. Най-малко един от музикантите загина, а други изчезнаха.  Спасителни екипи и линейни трудно достигат засегнатите зони, тъй като някои от улиците са блокирани от съборени сгради. А в капана на отломките все още има стотици хора. Смята се, че причината за опустошителното бедствие е подводно свлачище, причинено от изригването на вулкана Анак Кракатау.  Поредното природно бедствие връхлетя островната държава през септември, когато загинаха над 800 души, след като земетресение и последвало цунами удариха град Палу на остров Сулавеси, разположен източно от Борнео. Впоследствие броят на жертвите надхвърли 5 000 души.", "date": "2018.12.23", "title": "Цунами връхлетя Индонезия, загиналите и ранените са стотици"}
{"url": "https://www.bgonair.bg/bulgaria/2018-12-23/bez-sinya-i-zelena-za-parkirane-na-24-25-i-26-dekemvri-i-1-yanuari", "text": "На официалните празнични дни 24, 25 и 26 декември, както и на 1 януари 2019 г. зоните за почасово платено паркиране \"Синя\" и \"Зелена\" няма да работят. Това съобщиха от Центъра за градска мобилност.  Във всички останали дни важат правилата за паркиране в зоните. Днес буферните паркинги на метрото ще са безплатни за всички, които оставят колите си и използват градския транспорт, до изчерпване на капацитета им. Въведената мярка е заради регистрираните завишени нива на фини прахови частици.  Екипи на Столичния инспекторат продължават проверките за нерегламентирано горене на отпадъци в кварталите. Патрули на \"Пътна полиция\" ще спират автомобили за проверка с мобилни газ-анализатори, които отчитат нивата на отработените газове.  Призовават се гражданите, които имат възможност, да не използват личните си автомобили, а тези, които се отопляват на твърдо гориво, да използват алтернативно отопление. ", "date": "2018.12.23", "title": "Без \"Синя\" и \"Зелена\" зона за паркиране на 24, 25 и 26 декември и 1 януари"}
{"url": "https://www.bgonair.bg/bulgaria/2018-12-23/kategorichni-danni-balgarkata-zacheva-nay-chesto-mezhdu-koleda-i-babinden", "text": "Най-много бебета в България се зачеват от Коледа до Бабинден, който е на 8 януари, показва проучване на \"24 часа\". Данните на Националния статистически институт показват, че между 20 септември и 10 октомври у нас се раждат с 20% повече бебета. Това са децата, заченати по коледните и новогодишните празници. По 18 823 рожденици средно на ден има у нас, според разбивката на НСИ. Забелязват се два пикови периода – през февруари и март, както и през септември-октомври, който е по-осезаем. Оказва се, че българинът прави най-много деца в периода с най-много почивни дни. Ранните пролетни бебета пък са очевидната последица от летните отпуски, коментират статистиците.", "date": "2018.12.23", "title": "Категорични данни: Българката зачева най-често между Коледа и Бабинден"}
{"url": "https://www.bgonair.bg/bulgaria/2018-12-23/deputatite-izlyazoha-v-dalga-zimna-vakantsiya-do-10-yanuari", "text": "\r\n Mалко преди празниците депутатите излязоха в дълга коледна ваканция. Те ще се върнат на работа на 10 януари. Разписаните дни в правилника са 61, като в тях влизат и официалните почивни дни и уикендите. Почивките са разделени на три – между пленарнитe сесии.  Сега депутатите са в зимната парламентарна почивка. Тя започна на 22 декември, а новата пленарна сесия ще започне на 11 януари. Така депутатите ще почиват общо 20 дни по празниците. От тях 10 са официални почивни или уикенди.  Великденската ваканция за депутатите започва на Велики петък и продължава 10 дни. За 2019 година те ще почиват 3 дни повече от останалите по тези празници. А най-дълга е лятната ваканция – тя продължава цял месец. Депутатите приключват пленарна дейност с края на юли и започват отново в началото на септември.", "date": "2018.12.23", "title": "Депутатите излязоха в дълга зимна ваканция до 10 януари"}
{"url": "https://www.bgonair.bg/bulgaria/2018-12-23/pazaruvame-kato-za-posledno-no-da-vnimavame-s-trapezite-po-praznitsite", "text": "\r\n Прeдстоящите празници са свързани и със сериозна подготовка. Често пазаруването за Бъдни вечер и Коледа освен сериозен финансов ресурс, изисква и доста време. Проверка на Bulgaria ON AIR на един столичните пазари показа засилено пазаруване и пълни чанти с храна.  Коледа е време за време със семейството, подаръци и отрупани трапези. А няколко поредни дни около масата лесно водят до прекаляване с храната и алкохола. \"Всичко това влияе на черния дроб, на панкреаса, на стомаха. И нашите пациенти по празници или непосредствено след празниците най-често са с панкреатит, обострен гастрит, язви\", предупреди д-р Иван Сечанов от клиниката по хирургия в УМБАЛ \"Св. Анна\".  Постите, последвани от преяждане с тежка и по-мазна храна, могат да доведат до сериозни проблеми. Затова специалистите препоръчват по време на постите - бобени култури заради високото съдържание на протеини, а след тях повече плодове и зеленчуци.  Оказва се, че българинът пие и яде повече на Коледа, отколкото на Нова година. Междувременно продължават и засилените проверки на Агенцията по храните на заведения, хотели и търговски обекти. Проверяващите следят както произхода на храната и правилното съхранение, така и сроковете на годност и начина на предлагане.", "date": "2018.12.23", "title": "Пазаруваме като за последно, но да внимаваме с трапезите по празниците!"}
{"url": "https://www.bgonair.bg/bulgaria/2018-12-23/sled-smartta-na-petima-opesachiha-nadleza-na-zvanichevo", "text": "\r\n Надлезът на село Звъничево, където вчера загинаха петима души във верижна катастрофа, вече е опесъчен. Местните хора посочват, че толкова пясък никога не е хвърлян на пътя.  Полицаи и свидетели на вчерашната катастрофа продължават да твърдят, че надлезът е бил заледен. Днес представители на Института за пътна безопасност ще посетят мястото, за да посочат всички нередности, заради които е станала вчерашната катастрофа.  В отворено писмо до министъра на регионалното развитие и до медиите от института поискаха оставката на ръководството на АПИ заради несвършена работа.  А от АПИ апелират шофьорите да карат с повишено внимание и със скорост, съобразена с метеорологичната обстановка. Днес се очакват по-високи температури, но ще има валежи – също предпоставка за катастрофи.", "date": "2018.12.23", "title": "След смъртта на петима: Опесъчиха надлеза на Звъничево"}
{"url": "https://www.bgonair.bg/bulgaria/2018-12-23/zatvornik-izbyaga-ot-obekt-v-sofiya-hvanaha-go-po-kasno", "text": "Осъден за измама мъж е успял да избяга от обекта, на който работи в София. Затворникът вече е арестуван.  Той е трябвало да се труди на територията на Националната следствена служба. Димитър Стоянов вчера се очаквало да се прибере в затворническото общежитие в Казичене, където изтърпява наказание при по-лек режим, но така и не се върнал.  Впоследствие е намерен и върнат в затвора. По случая е назначена проверка.", "date": "2018.12.23", "title": "Затворник избяга от обект в София, впоследствие го хванаха го"}
