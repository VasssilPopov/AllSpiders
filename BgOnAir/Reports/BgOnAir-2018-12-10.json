{"url": "https://www.bgonair.bg/world/2018-12-10/tereza-mey-othvarli-vazmozhnostta-da-se-otlaga-votat-za-brexit", "text": "Европейският съд разреши на Великобритания да се откаже от Brexit едностранно и без да търси одобрение от останалите членове на Европейския съюз. Решението на висшия съд беше обявено тази сутрин, само ден преди ключовото гласуване в британския парламент по споразумението, което Лондон и Брюксел постигнаха. Решителният вот по сделката за Brexit няма да бъде отложен. Това обяви премиерът Тереза Мей въпреки натиска от страна на депутати и в собствената й Консервативна партия да отиде в Брюксел и да предоговори сделката за раздялата с Европейския съюз. Прогнозите са, че депутатите ще отхвърлят документа.", "date": "2018.12.10", "title": "Тереза Мей отхвърли възможността да се отлага вотът за Brexit"}
{"url": "https://www.bgonair.bg/world/2018-12-10/stachka-blokira-zhelezopatniya-transport-v-germaniya", "text": "Стачка блокира железопътния транспорт в Германия. Синдикатът на жп служителите свика стачните действия, след като преговорите за по-високи заплати и по-добри условия на труд с компанията \"Дойче бан” се провалиха.  В началото на работната седмица няма да се движат местните и регионални влакове, както и тези на дълги разстояния. Профсъюзите поискаха увеличение от 7,5 на сто на работните заплати и предявиха искания за работното време и почивните дни. От железопътния оператор \"Дойче бан” обаче предложиха вдигане на заплатите с 5,1 на сто и еднократен бонус от 500 евро.", "date": "2018.12.10", "title": "Стачка блокира железопътния транспорт в Германия"}
{"url": "https://www.bgonair.bg/world/2018-12-10/sled-masovite-protesti-makron-shte-se-obarne-kam-natsiyata", "text": "Очаква се днес френският президент Еманюел Макрон да направи обръщение към нацията на фона на продължаващите близо месец масови протести на \"жълтите жилетки\" в страната. Преди това държавният глава ще проведе среща с представители на профсъюзите и работодателски организации, на която ще присъства и премиера Едуар Филип, както и министри от кабинета. Източник от френското правителство обяви, че държавният глава е мотивиран да намери изход от ситуацията, но подчерта, че проблемите не могат да бъдат решени с магическа пръчка. При протестите на \"жълтите жилетки\" във Франция, прераснали за пореден път в сблъсъци с полицията, бяха задържани над 1 700 души. Близо 140 души бяха ранени, като сред пострадалите има и няколко полицаи. Снимки в медиите показват десетки надписи и графити с обиди към президента по улиците на Париж и призиви той да се оттегли.", "date": "2018.12.10", "title": "След масовите протести: Макрон ще се обърне към нацията"}
{"url": "https://www.bgonair.bg/world/2018-12-10/masov-ubiets-v-rusiya-poluchi-vtora-dozhivotna-prisada", "text": "Втора доживотна присъда за най-масовия убиец в Русия. 53-годишният полицай Михаил Попков, известен с прозвището Върколака, е убил 55 жени и един мъж. Той вече има една присъда за други 22 убийства.  Попков беше задържан през 2012 година, след като ДНК анализ помогна на разследващите да стигнат до колата му. Жертвите му са жени на възраст между 16 и 40 години. Той извършвал убийствата близо до родния си град край Иркутск.  За оръжие използвал чук или брадва. След това изхвърлял телата на жертвите в гора край пътя или в местното гробище.", "date": "2018.12.10", "title": "Страховит масов убиец в Русия получи втора доживотна присъда"}
{"url": "https://www.bgonair.bg/world/2018-12-10/snezhna-burya-ostavi-bez-tok-nad-380-000-domakinstva-v-sasht", "text": "Мощна снежна буря остави на тъмно над 380 000 домакинства в югоизточната част на САЩ. Международното летище \"Шарлот-Дъглас\" съобщи, че ограничава дейността си заради дъжд и сняг, които валят в района.  Аерогарата е вторият транспортен център на компанията \"Американ Еърлайнс\". Авиолинията отмени общо 1100 полета, които трябвало да бъдат изпълнени вчера и 300 полета, планирани за днес.  В щатите Северна и Южна Каролина, Джорджия, Алабама, Тенеси и Вирджиния наваляха близо 30 сантиметра сняг. Очакава се лошото време да продължи и в началото на седмицата, като властите предупредиха за възможни нарушения и в наземния транспорт.", "date": "2018.12.10", "title": "Снежна буря остави без ток над 380 000 домакинства в САЩ"}
{"url": "https://www.bgonair.bg/sutreshen-blok/2018-12-10/choveshkiyat-bit-i-robotite-shte-se-obarnat-li-sreshtu-nas", "text": "\r\n Не малко хора се притесняват от недалечното бъдеще, в което роботите до толкова ще се развият, че ще ги изместят – ще им вземат работата и функциите в обществото. Други хора с плам развиват тези технологии и по-скоро са скептични, че сценарий като от „Матрицата“ може да се случи. Технологията ли ще ни затрие като вид или именно тя ще ни спаси? \"Нашият институт по роботика има разработки за асистивна роботика. Имаме 2 робота, които могат да подсещат възрастни хора да си пият лекарствата, могат да звънят на тел. 112. Те използват сензорна система, която може да определи позицията на всеки човек. Сканират обектите и могат да ги заобиколят. Роботите се използват и за помощ на деца. Дори детски психолози могат да използват технологиите\", отбеляза доц. Александър Кръстев от Института по роботика към БАН. В студиото на \"България сутрин\" той сподели за пилотно изследване в два центъра за деца със специфични образователни потребности.  \"Децата приеха робота като жив субект. Те много му се радваха. Надявам се в обозримо бъдеще тези технологии да станат достъпни за всички. Засега цената им е прекалено висока\", каза доц. Кръстев.  \"Преди година спечелих проект \"Робоакадения\". Използваме с моите възпитаници 3D принтиране за създаване на роботите. Създаваме роботи с много проста конструкция. Този тип технология навлиза страшно много в нашия живот. Има полза в медицината, образованието и още сфери. Идеята на роботите е да помагат на хората. Да се обърнат срещу нас е слабо вероятно\", допълни пред Bulgaria ON AIR доц. Иван Чавдаров от Института по роботика към БАН.", "date": "2018.12.10", "title": "Човешкият бит и роботите: Ще се обърнат ли срещу нас?"}
{"url": "https://www.bgonair.bg/world/2018-12-10/mig-predi-smartta-hashogi-prostenal-che-ne-mozhe-da-disha", "text": "Последните думи на саудитския журналист Джамал Хашоги преди смъртта му са били, че не може да диша. Това става ясно от аудиозапис, публикуван от Си ЕН ЕН.  Според медията в записа има музикални звуци, които са специално включени, за да заглушат шума от борбата с журналиста и последвалото разчленяване на тялото му.  Преди няколко дни турски съд издаде заповед за арест на бившия оглавяващ разузнавателната служба на Саудитска Арабия генерал Ахмед Асири. Наказателният съд в Истанбул пък издаде заповед за арестуването на 15 саудитци в края на ноември, обвинени по случая \"Хашоги\".  Журналистът беше убит в сградата на саудитското консулство в Истанбул на 2 октомври.", "date": "2018.12.10", "title": "Миг преди смъртта: Хашоги простенал, че не може да диша"}
{"url": "https://www.bgonair.bg/world/2018-12-10/obrat-mey-otlaga-glasuvaneto-na-sporazumenieto-za-brexit", "text": "\r\n Британският премиер Тереза Мей отложи гласуването на споразумението с Европейския съюз за Brexit.  Причината е предупреждение от нейната партия, че я очаква голямо поражение при гласуването в Камарата на общините.  Вотът, който трябваше да се проведе утре, може да бъде отложен със седмица или дори месец. Очаква се по-късно Мей да се изкаже пред парламента.  Днес сутринта Европейският съд разреши на Великобритания да се откаже от Brexit едностранно и без да търси одобрение от останалите членове на ЕС.", "date": "2018.12.10", "title": "Обрат: Мей отложи гласуването на споразумението за Brexit"}
{"url": "https://www.bgonair.bg/bulgaria/2018-12-10/burgas-zavishenie-na-finite-prahovi-chastitsi-3-pati-nad-normata", "text": "\r\n Тази сутрин датчиците, монтирани на пет възлови места в града, са отчели завишение на фините прахови частици три пъти над нормата в град Бургас.  Общината е одобрена за финансиране по европроект за подобряване на качеството на въздуха. Почти 13 милиона лева ще отидат за подмяна на битовото отопление на 2 000 домакинства в квартал \"Долно Езерово\" в Бургас. \"Вариантите, които допуска програмата за изграждане на нов тип инсталации са електричество, печки на пелети, така наречените еко печки, термо помпи и разбира се при наличието на изградена инфраструктура инсталации, които са с газ и топлофикация\", обясни пред Bulgaria ON AIR зам.-кметът по екология към Община Бургас Руска Бояджиева. Според Стоян Грозев, който е един от организатор на протестите в Бургас срещу мръсния въздух, трудно се диша не само в квартала, но и в целия град.  \r\nВ края на ноември общинският съвет в Бургас е отказал да гледа искането на Инициативния комитет за провеждането на местен референдум за чист въздух. ", "date": "2018.12.10", "title": "Бургас: Завишение на фините прахови частици 3 пъти над нормата"}
{"url": "https://www.bgonair.bg/denqt-on-air/2018-12-10/targovska-voyna-mezhdu-kosovo-i-sarbiya-s-pokachvashto-se-naprezhenie", "text": "\r\n Косово и Сърбия са на прага на търговска война, а в близките дни се очаква Прищина да въведе нови рестриктивни мерки с икономическа насоченост срещу Белград. Бившият посланик на България в Албания и Косово д-р Боби Бобев каза пред Bulgaria ON AIR, че Сърбия се стреми да докаже, че Косово няма правата на държава и не може членува в международна организация. В същото време Сърбия е най-големият търговски партньор на Косово. Най-големият импорт е на електрическа енергия - над 12%, на второ място са безалкохолните напитки, на трето - бензинът. В предаването \"Денят ON AIR\" той цитира изказване на Федерика Могерини, че ЕС настоява категорично диалогът между Прищина и Белград да продължи. По думите му очакванията за 2018 година са били много високи, но се е случило точно обратното - период с много негативизъм и събития, които са нагнетили напрежението между Сърбия и Косово. \"Изведнъж се предприе ход, който ще бъде негативен и в двете посоки\", подчерта той и обясни, че месечно Сърбия губи десетки милиони, а Косово вече усеща повишаването на някои цени. Д-р Боби Бобев отбеляза, че абсолютно никой не е подкрепил мерките на Косово освен Албания. \"Влизаме в омагьосан кръг, в който решението е чисто политическо. Политическото решение е да продължи диалогът. Създаването на косовска армия ще донагнети напрежението\", каза още гостът в студиото. Бобев завърши с думите, че не се изключва възможността ЕС да подкрепи идеята за коригиране на границата между Косово и Сърбия.  ", "date": "2018.12.10", "title": "Търговска война между Косово и Сърбия с покачващо се напрежение"}
{"url": "https://www.bgonair.bg/world/2018-12-10/evrodeputatite-shte-obsazhdat-prisaedinyavaneto-ni-kam-shengenskoto-prostranstvo", "text": "Евродепутатите ще обсъдят резолюция, в която се призовава Съветът на Европейския съюз да вземе бързо и положително решение за включването на България и Румъния като пълноправни членове в Шенгенското пространство. Парламентът даде зелена светлина на присъединяването на България и Румъния към Шенген през юни 2011 година и няколко пъти потвърди позицията си след законодателната резолюция. Окончателното решение трябва да бъде взето чрез единодушно гласуване в Съвета на ЕС утре. Преди две седмици председателят на парламентарната група на ГЕРБ Цветан Цветанов коментира в Народното събрание, че е реалистично България да се присъедини към Шенгенската зона \"по въздух\" през пролетта на 2019 година. ", "date": "2018.12.10", "title": "Евродепутатите ще обсъждат присъединяването ни към Шенгенското пространство"}
{"url": "https://www.bgonair.bg/bulgaria/2018-12-10/zhertva-i-tezhko-ranen-sled-uzhasna-katastrofa-kray-sevlievo", "text": "Един човек загина, а друг е в тежко състояние след зверски сблъсък между ТИР и бус край Севлиево. Инцидентът е станал около 15:30 днес.  Шофьорът на буса е починал на място, а водачът на ТИР-а се бори за живота си в габровската болница.  Часове наред движението в района на инцидента е затруднено, а автомобилите се пропускат поетапно. Причините за катастрофата все още се изясняват.", "date": "2018.12.10", "title": "Жертва и тежко ранен след ужасна катастрофа край Севлиево"}
{"url": "https://www.bgonair.bg/bulgaria/2018-12-10/vks-ivancheva-i-petrova-sa-varnati-nezakonno-v-aresta", "text": "Съдът е върнал незаконно в ареста Десислава Иванчева и Биляна Петрова. Това става ясно от резултатите от проверката на Върховния касационен съд след решението на Апелативния спецсъд.  Без да е имало още \"годен съдебен акт\" съдиите от Апелативния спецсъд са спрели решението на първата инстанция, с което се променя мярката на Десислава Иванчева и Биляна Петрова в \"домашен арест\".  Не е дадена и възможност подсъдимите да направят възражение в определения от закона срок.  Коментар по темата на адвокат Марин Марковски – очаквайте утре в \"България сутрин\".", "date": "2018.12.10", "title": "ВКС: Иванчева и Петрова са върнати незаконно в ареста"}
{"url": "https://www.bgonair.bg/reportazhi/2018-12-10/smut-v-akademichnite-sredi-zaradi-kazusa-pravitelstvena-bolnitsa", "text": "\r\n Казусът с Правителствена болница внесе смут сред академичните среди у нас. С решение на Министерския съвет болница \"Лозенец\" в София предстои да се превърна в първата специализирана детска клиника в България.  Промените обаче повдигнаха въпроса за закриването на Медицинския факултет към Софийския университет. Студентите там са обезспокоени, че няма да има къде да провеждат своите стажове и практики.  За да тушира напрежението днес здравният министър се срещна с ректора на Софийският университет и студенти от факултета по медицина. Той ги увери, че няма опасност за акредитацията на факултета и дипломите на студентите. ", "date": "2018.12.10", "title": "Смут в академичните среди заради казуса \"Правителствена болница\""}
{"url": "https://www.bgonair.bg/bulgaria/2018-12-10/protestirashti-pogrebaha-pchelarstvoto-pred-vratite-na-zemedelskoto-ministerstvo", "text": "\r\n Пчелари от цялата страна протестираха пред Министерството на земеделието в столицата. Те ритуално \"погребаха\" пчеларството пред вратите на министерството и запалиха свещи в памет на сектора, който по думите им, е пренебрегван от управляващите. Протестиращите настояват за директни плащания на пчелно семейство и за субсидии за опрашването. Сред исканията на пчеларите са и да се криминализира на нерегламентираното третиране на земеделски култури, да се създаде акредитирана лаборатория за изследване смъртността на пчелите и строг контрол на нелегалният внос на забранени препарати, с които пръскат зърнопроизводителите.", "date": "2018.12.10", "title": "Протестиращи \"погребаха\" пчеларството пред вратите на Земеделското министерство"}
{"url": "https://www.bgonair.bg/denqt-on-air/2018-12-10/analizator-gubim-predimstvata-dokato-sachetavame-dvata-vida-glasuvane", "text": "\r\n \"Къде в Европа има машинно гласуване? Отговорът е - няма. Къде в Европа има интернет дистанционно гласуване? В държава и половина от 41 страни. Във всякакъв вид гласуване основно е доверието в изборния процес. Дори ако този процес е сигурен, ако хората не вярват в тази сигурност, по-добре да не използваме този канал\", заяви в \" \" политическият анализатор проф. Михаил Константинов. Той беше категоричен, че докато съчетаваме машинно и хартиено гласуване се губи предимството от гласуването с машини. Пред   анализаторът обясни още, че те са много скъпи, а цената на една машина варира между 1000 и 1500 евро. Според проф. Михаил Константинов машинното гласуване може да се манипулира трудно, но когато комисията е съставена от членове, които са от различни политически сили, също не би трябвало да съществува манипулация. Той коментира още, че спадът на доверието в институциите не е само у нас, а и в големите западноевропейски държави. \"Това е всеобщо. Чувството на хората, че са излъгани, че не е това, което си мислят, че доверието е сринато и няма сигурност. Ние сме остров на сигурността, даже протестите ни са цивилизовани. В момента във Франция загиват хора\", заяви анализаторът. Михаил Константинов допълни още, че предпоставка за предсрочни парламентарни избори у нас има, но според него такива не се очакват поне до европейските избори. \r\n   ", "date": "2018.12.10", "title": "Анализатор: Губим предимствата, докато съчетаваме двата вида гласуване"}
{"url": "https://www.bgonair.bg/denqt-on-air/2018-12-10/po-visoki-pensii-sotsialni-pomoshti-no-dostatachni-li-sa", "text": "\r\n Ще усетят ли пенсионерите увеличението на пенсиите предвид очакваното поскъпване на стоките от първа необходимост? \"Предстои ново увеличение на пенсиите с 5,7% в средата на следващата година. Министерството на труда и социалната политика предприе увеличение на помощите за отопление. Всеки ще получи допълнително по 100 лева. Има програма, по която започна раздаването на хранителни пакети в страната. Над 300 хил. души получават хранителни пакети\", заяви зам.-социалният министър Султанка Петрова. Пред Bulgaria ON AIR, тя каза, че това са възможностите, които държавата може да си позволи. И се съгласи, че коледните надбавки от 40 лева няма да стигнат на пенсионерите, но отбеляза, че все пак са нещо, с което да посрещнат празниците. Запитана за задълбочаващата се демографска криза у нас Султанка Петрова посочи, че Германия, Франция, Италия и Япония също имат проблем със застаряващо население.  \"Най-важното нещо е да задържим младите хора в България. Млади, образовани, квалифицирани хора, в които държавата е вложила ресурс, напуснаха страната. Вече имаме ремиграция. Хора избират да се върнат в България, започват работа\", коментира тя в \"Денят ON AIR\". Разговорът със зам.-социалния министър засегна и една от темите на 2018 г. - проблемите на хората с увреждания. Според Петрова квотите за наемане на хора с увреждания на работа не са проблем за работодателите. А с новоприетите закони ще се усети подобрение на ситуацията, но трябва да бъде създаден кодекс за хората с увреждания, смята тя. Султанка Петрова е на мнение, че е необходима обща електронна система, която да свързва всички заинтересовани страни - НЗОК и всички министерства, които имат отношение към хората с увреждания. Зам.-социалният министър подчерта още, че трябва да вървим към електронна социално-здравна карта. ", "date": "2018.12.10", "title": "По-високи пенсии, социални помощи... Но достатъчни ли са?"}
{"url": "https://www.bgonair.bg/bulgaria/2018-12-10/silen-pozhar-izpepeli-pokriva-na-zhilishtna-sgrada-v-blagoevgrad", "text": "\r\n Пожар изпепели покрива на мнагофамилна жилищна сграда в Благоевград. Малко след 14:30 часа покривът на кооперацията се е запалил. Десетките живущи не са предполагали какво се случва. Не е ясно какво е причинило пожара.  Две жени, които са обитавали последния етаж, са пострадали и са откарани в болница. Веднага след като се разбрало за огъня, съседите започват да го гасят.  4 пожарни автомобила и един кран също са гасили пламъците. Огънят вече е потушен, но апартаментите на последните етажи са засегнати.", "date": "2018.12.10", "title": "Силен пожар изпепели покрива на жилищна сграда в Благоевград"}
{"url": "https://www.bgonair.bg/bulgaria/2018-12-10/zadnite-gumi-na-palen-uchilishten-avtobus-izpadnaha-v-dvizhenie", "text": "\r\n Гумите на училищен автобус изпаднаха по време на път. Превозното средство било пълно с деца и по чудо няма пострадали. Инцидентът станал в град Бойчиновци, на около километър преди учебното заведение.  Изведнъж двете задни гуми от едната страна на автобуса паднали. От общината съобщиха, че той е минал редовен технически преглед през август, а само преди месец бил и на ремонт за смяна на ходовата част.  След инцидента шофьорът на автобуса подал молба за напускане.", "date": "2018.12.10", "title": "Задните гуми на пълен училищен автобус изпаднаха в движение"}
{"url": "https://www.bgonair.bg/bulgaria/2018-12-10/obvineniyat-za-ubiystvoto-na-reyndzharkata-v-sopot-ostava-za-postoyanno-v-aresta", "text": "\r\n Пловдивският окръжен съд остави за постоянно в ареста Светослав Каменов, който е задържан за убийството на военнослужещата от карловската бригада Десислава Стоянова.  Бившият рейнджър се яви в съдебната зала окован с белезници. Той е направил самопризнания за извършено престъпление. Въпреки това Светослав Каменов поиска да излезе от ареста, но съдът постанови той да остане за постоянно зад решетките.  Той беше арестуван на 7 декември, след като полицията тръгна по следите на изчезналата Десислава Стоянова. Малко по-късно в къщата на убиеца в Сопот беше открит и трупа на жената скрит в ракла. Според данните от аутопсията, тя е била удушена.  Ако бъде осъден, Светослав Каменов може да лежи в затвора от 10 до 20 години.", "date": "2018.12.10", "title": "Обвиненият за убийството на рейнджърката в Сопот остава за постоянно в ареста"}
