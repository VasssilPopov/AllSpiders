{"url": "https://www.bgonair.bg/bulgaria/2018-10-14/chastichni-mestni-izbori-v-tri-sela-v-karlovsko", "text": "\r\n Частични местни избори се провеждат в три села в Карловско. Сред тях е и село Столетово, където се стигна до извънреден вот, след като кметът Тодор Иванов подаде оставка през март.  След платен отпуск, той така и не се върна на работа, без да уведоми никого. А отсъствието му породи напрежение в Столетово. Изборният ден преминава спокойно, без жалби и сигнали за нарушения. Трима са кандидатите за кметския пост, а гласоподавателите в селото са 643-ма.  Според тях новоизбраният кмет трябва да бъде отговорен и да развива селото. Той обаче ще управлява около една година, тъй като през октомври 2019 г. ще се проведат редовни местни избори в цялата страна.", "date": "2018.10.14", "title": "Частични местни избори в три села в Карловско"}
{"url": "https://www.bgonair.bg/world/2018-10-14/germaniya-se-nadigna-sreshtu-rasizma-v-mnogohilyaden-protest", "text": "Многохиляден протест срещу расизма, ксенофобията и крайнодесните движения в Германия.  Хора от десетки градове се събраха в Берлин за една от най-многобройните демонстрации в страната за последните години.  Те носеха плакати с надписи \"Стройте мостове, не стени\" и \"Ние сме единни – за отворено и свободно общество\".  Протестът се проведе в отговор на антиимигрантските прояви, мобилизирани от крайнодясната партия \"Алтернатива за Германия\" през последните месеца.", "date": "2018.10.14", "title": "Германия се надигна срещу расизма в многохиляден протест"}
{"url": "https://www.bgonair.bg/bulgaria/2018-10-14/avtomobil-butna-patrulirasht-politsay-na-motor-v-sofiya", "text": "41-годишен полицай от Ботевград е пострадал при пътен инцидент в София.  Автомобил е засякъл униформения, който е патрулирал с мотор, и го е блъснал на булевард \"Владимир Вазов\".  Сигналът е подаден в 09:50 ч., а линейката е пристигнала на мястото на инцидента осем минути по-късно.  Полицаят е закаран във Военномедицинската академия с контузия на ключицата и ребрата, без опасност за живота.", "date": "2018.10.14", "title": "Автомобил бутна патрулиращ полицай на мотор в София"}
{"url": "https://www.bgonair.bg/world/2018-10-14/mestnite-izbori-v-bavariya-zaplaha-za-pravitelstvoto-v-berlin", "text": "Местни избори в Бавария, но с възможни тежки последствия за правителството в Берлин.  \"Християнсоциалният съюз\" – вечният регионален партньор на Ангела Меркел – се очаква да изгуби абсолютното си мнозинство в регионалното правителство.  Това ще разклати позициите на партията и на нейния лидер Хорст Зеехофер, който в момента е вътрешен министър на Германия. А евентуален тежък изборен резултат дори може да засегне управляващата коалиция в Берлин.  При всички положения обаче баварските консерватори ще трябва да си търсят партньор за бъдеща коалиция на местно ниво.", "date": "2018.10.14", "title": "Местните избори в Бавария - заплаха за правителството в Берлин"}
{"url": "https://www.bgonair.bg/world/2018-10-14/zaginaha-11-dushi-v-tezhka-katastrofa-v-gartsiya", "text": "Единадесет души, най-вероятно мигранти, загинаха при тежка катастрофа в Гърция.  Микробусът, който ги превозвал, се ударил челно в ТИР, след което се запалил.  Инцидентът е станал около 5 часа събота сутрин на път край Кавала. Шофьорът на ТИР-а е в болница.  Предполага се, че мигрантите са пресекли наскоро турско-гръцката граница и са пътували към Солун.", "date": "2018.10.14", "title": "Загинаха 11 души в тежка катастрофа в Гърция"}
{"url": "https://www.bgonair.bg/world/2018-10-14/19-migranti-zaginaha-kray-grad-izmir-v-tezhka-katastrofa", "text": "Деветнадесет мигранти, сред които и деца, загинаха при тежка катастрофа в Западна Турция. Инцидентът е станал около 8 часа тази сутрин на магистрала край летището до град Измир.  Единадесет души са ранени, петима от които – тежко. Сред тях е и шофьорът на камиона, който превозвал групата. Той изгубил контрол върху превозното средство, което минало през мантинелата и паднало от 20 метра височина.  Кадри на местни медии показват открития камион, обърнат в намиращия се долу канал. Смята се, че мигрантите имали сделка с трафиканти, които да ги откарат с лодка до близкия гръцки остров Самос.", "date": "2018.10.14", "title": "19 мигранти загинаха край град Измир в тежка катастрофа"}
{"url": "https://www.bgonair.bg/bulgaria/2018-10-14/prezidentat-prizova-ubietsat-na-viktoriya-da-ponese-palnata-tezhest-na-zakona", "text": "\r\n Убиецът на журналистката от Русе Виктория Маринова да понесе цялата отговорност пред закона.  За това призова президентът Румен Радев на празника на Троян. Виктория беше изнасилена и убита в Русе миналия уикенд, а предполагаемият убиец Северин Красимиров – задържан в къщата на майка си в Германия. Очаква се да бъде екстрадиран у нас през следващата седмица.", "date": "2018.10.14", "title": "Президентът призова убиецът на Виктория да понесе пълната тежест на закона"}
{"url": "https://www.bgonair.bg/world/2018-10-14/makar-i-otslabnal-uraganat-lesli-vrahletya-portugaliya", "text": "Десетки паднали дървета и над 15 хиляди домакинства без ток. Това са последствията от урагана \"Лесли\", преминал снощи през Португалия.  Няма информация за жертви и пострадали. Въпреки че отслабна значително, преди да връхлети, това вероятно е най-силната тропическа буря, регистрирана в страната от век и половина насам. Заради достигащите 176 километра в час пориви на вятъра, властите предупредиха хората да не излизат навън. Днес бурята се придвижва към Испания и се очаква да донесе проливни дъждове.", "date": "2018.10.14", "title": "Макар и отслабнал, ураганът \"Лесли\" връхлетя Португалия"}
{"url": "https://www.bgonair.bg/bulgaria/2018-10-14/nedelyata-ni-e-podgotvila-toplo-i-slanchevo-vreme-mezhdu-19-i-24", "text": "В неделя ще бъде предимно слънчево с по-значителни увеличения на облачността над южните райони от страната. В сутрешните часове на отделни места в низините и около водните басейни видимостта ще е намалена. Ще духа слаб, по Черноморието до умерен вятър от изток-североизток. Максимални температури между 19° и 24°, в София 20°, прогнозират синоптиците от Националния институт по метеорология и хидрология. Над Черноморието ще бъде предимно слънчево, преди обяд на места, главно по южното крайбрежие с мъгла или ниска облачност. Ще духа до умерен североизточен вятър. Максимални температури на въздуха: 18°-20°. Температурата на морската вода е 19-20°. Вълнението на морето ще бъде 3-4 бала. Над планините ще бъде предимно слънчево. Ще духа слаб, по високите и открити части умерен източен вятър. Максималната температура на височина 1200 метра ще е около 13°, на 2000 метра - около 7°. Атмосферното налягане ще бъдe по-високо от средното за октомври, през деня ще се задържи почти без промяна.", "date": "2018.10.14", "title": "Неделята ни е подготвила топло и слънчево време - между 19° и 24°"}
{"url": "https://www.bgonair.bg/bulgaria/2018-10-14/so-ili-darzhavata-planirat-da-kupyat-kashtata-na-peyo-yavorov", "text": "Държавата или Столичната община ще купят къщата, в която е живял поетът Пейо Яворов. Това написа във Facebook профила си кметът на София Йорданка Фандъкова.  До решението се е стигнало след разговор с министъра на културата и премиера Бойко Борисов. Къщата беше обявена за публична продажба от съдия изпълнител.  Обявената цена е повече от един милион и 600 хиляди лева. Търгът ще бъде отворен на 15 октомври и затворен месец по-късно.  Имотът е ипотекиран няколко пъти от предишните собственици - финансистът Емил Хърсев и бизнесменът Володя Лозанов.", "date": "2018.10.14", "title": "СО или държавата планират да купят къщата на Пейо Яворов"}
{"url": "https://www.bgonair.bg/bulgaria/2018-10-14/sofiyska-voda-gotvi-remonti-za-ponedelnik-nyakoi-chasti-ostavat-na-suho", "text": "\"Софийска вода\" временно ще прекъсне водоснабдяването в някои части на столицата на 15 октомври. Това съобщиха от пресцентъра на дружеството. Във връзка с ремонт на уличен водопровод на ул. \"Цанко Церковски\" кв. \"Михайлово\" гр. Банкя, се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: \r\nпо ул. \"Александър Стамболийски\" от ул. \"Христо Смирненски\" до ул. \"Никола Й. Вапцаров\", ул. \"Георги Бенковски\", ул. \"Захарий Стоянов\" , ул. \"Персенк\" и ул. \"Майор Коста Паница\" от ул. \"Княз Борис I\" до ул. \"Персенк\" , ул. \"Родина\" и ул. \"Христо Ясенов\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: Площадът в кв. \"Михайлово\". Във връзка с изграждане на сградно водопроводно отклонение на ул. \"Майстор Миленко Радомирец\" кв. \"Манастирски ливади\" , се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: \r\nпо ул. \"Майстор Миленко Радомирец\" от ул. \"Родопски извор\" до бул. \"Братя Бъкстон\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Майстор Миленко Радомирец \" ъгъла с ул. \"Майстор Димитър Софиянлията\". Във връзка с подмяна на сградно водопроводно отклонение на ул. \"Отец Паисий\" с. Казичене , се налага спиране на водоподаването от 09:00 до 16:00 часа на клиентите на \"Софийска вода”, живеещи в района на: \r\nул. \"Троянов път\", ул. \"Освобождение\", ул. \"Отец Паисий\", ул. \"Христо Попбожилов\". При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Освобождение \" ъгъла с ул. \"Отец Паисий\". Във връзка с монтаж на пожарен хидрант на ул. \"Теменуга\" кв. \"Симеоново\" , се налага спиране на водоподаването от 10:00 до 17:00 часа на клиентите на \"Софийска вода”, живеещи в района на: ул. \"Поглед\" от ул. \"Здравец\" до ул. \"Теменуга\" и ул. \"Теменуга\", предаде  . При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Погледец \" ъгъла с ул. \"Теменуга\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.  ", "date": "2018.10.14", "title": "\"Софийска вода\" готви ремонти за понеделник - някои части остават на сухо"}
{"url": "https://www.bgonair.bg/bulgaria/2018-10-14/zaradi-maraton-zatvoreni-stolichni-ulitsi-i-promyana-na-marshrutite", "text": "\r\n Въвежда се организация на движението във връзка с Маратона \"София 2018\", съобщиха от Столичната община. Спортното събитие ще се състои от 10.00 до 16.00 ч. днес по следния маршрут:  Начало при северозападното пътно платно на бул. \"Евлоги и Христо Георгиеви\" пред Националния стадион \"Васил Левски\", по северозападното пътно платно на бул. \"Евлоги и Христо Георгиеви\", по ул. \"Проф. Фритьоф Нансен\", наляво по тротоара на бул. \"Патриарх Евтимий\", наляво по източното пътно платно на бул. \"Витоша\", наляво по западното пътно платно на бул. \"Пенчо Славейков\".  От там участниците ще продължат надясно по северното пътно платно на бул. \"България\" до бул. \"П.Ю.Тодоров\", обратно по южното пътно платно на бул. \"България\", надясно по бул. \"Петко Каравелов\", наляво по бул. \"Арсеналски\", наляво по бул. \"Черни връх\", надясно по югоизточното пътно платно на бул. \"Евлоги и Христо Георгиеви\", надясно по западното пътно платно на бул. \"Драган Цанков\" до ул. \"Митрополит Кирил Видински\", обратно по източното пътно платно по бул. \"Драган Цанков\", надясно по югоизточното пътно платно на бул. \"Евлоги и Христо Георгиеви\"до Орлов мост, преминава по пешеходната зона, по северозападното пътно платно на бул. \"Евлоги и Христо Георгиеви\" до Национален стадион \"Васил Левски\", където е финалът. Забраняват се престоят и паркирането на пътни превозни средства от 00.00 ч. до приключване на маратона по трасето му. Променят се частично и маршрутите на автобуси с номера 9, 72, 75, 76, 84, 94, 102, 184, 204, 505 и 604, както и на автобусна линия 10ТМ, предаде репортерът на Bulgaria ON AIR Иван Иванов,", "date": "2018.10.14", "title": "Заради маратон: Затворени столични улици и промяна на маршрутите"}
{"url": "https://www.bgonair.bg/world/2018-10-14/sled-trevozhen-doklad-na-klimatolozi-masovi-protesti-iz-evropa", "text": "\r\n От Женева до Чикаго и от Париж до Монреал – десетки градове по света се мобилизираха с призив към политиците за спешни действия за опазване на климата.  Десетки хиляди хора демонстрираха с плакати \"Няма резервна планета\", \"Смърт или промяна\" и \"Светът гори, а ние се правим, че нищо не се случва\".  Това стана броени дни след поредния тревожен доклад на климатолозите. Експертите на ООН заявиха, че \"без безпрецедентни промени в начина на живот, ограничаването на глобалното затопляне до градус и половина ще е невъзможно\".  Броят на свързаните с климата бедствия се е увеличил 4 пъти за последните 50 години.", "date": "2018.10.14", "title": "След тревожен доклад на климатолози: Масови протести из Европа"}
{"url": "https://www.bgonair.bg/bulgaria/2018-10-14/neizvestni-zapaliha-guma-pred-doma-na-fotoreportera-borislav-penkov", "text": "\r\n В Бургас запалиха гума пред дома на местния фоторепортер Борислав Пенков докато спи.  Според него става въпрос за опит за сплашване или дори нападение. Миналата година Пенков беше нападнат, докато снима палеж на заведение в Морската градина.  Делото приключи с пробация за криминално проявения Петър Биборов, с прякор Кюфтето. Огънят от запалената гума е потушен от четирима огнеборци. Изгоряло е близко разположеното електрическо табло с 15 електромера, както и електрическата инсталация на входа. Обгоряла е асансьорната врата на етажа. На мястото е направен оглед. Иззети са части от изгорялата автомобилна гума, установени са свидетелите на пожара, част от които вече са разпитани. Задържан е 37-годишен бургазлия, чиято съпричастност с извършения палеж е в процес на изясняване.", "date": "2018.10.14", "title": "Неизвестни запалиха гума пред дома на фоторепортера Борислав Пенков"}
{"url": "https://www.bgonair.bg/bulgaria/2018-10-14/prebiha-selski-kmet-na-sabor-zaradi-orkestar", "text": "\r\n Кметът на казанлъшкото село Енина Веско Андреев е приет в болница с тежки наранявания по лицето. Инцидентът се е случил снощи, когато в селото са празнували храмовия си празник и годишния си събор. Група младежи са настояли оркестърът, който е свирил на празника, да продължи, въпреки изтеклото време на поетия ангажимент.  Кметът на селото се е намесил и свадата е прераснала в сбиване.  Андреев е откаран в болницата, а младежите са арестувани. Полицията изяснява чия е в действителност вината за сбиването и нараняванията.", "date": "2018.10.14", "title": "Пребиха селски кмет на събор заради оркестър"}
{"url": "https://www.bgonair.bg/bulgaria/2018-10-14/pochina-poreden-patsient-chakasht-belodrobna-transplantatsiya", "text": "Отиде си още един пациент, който не дочака белодробна трансплантация. Само няколко часа след смъртта на Адриан Петков, който издъхна в правителствена болница вчера, почина още една жена.  От началото на годината пациентите с белодробни болести излязоха на редица протести. Те настояха за договор с лечебно заведение, където български пациенти да могат да бъдат трансплантирани с бял дроб.  От Здравното министерство обясниха, че за целта трябва у нас да има повече донорски ситуации. Обмисля се и вариант подобни трансплантации да започнат да се правят у нас.  Към момента 15 души все още чакат да бъдат трансплантирани с бял дроб.", "date": "2018.10.14", "title": "Почина пореден пациент, чакащ белодробна трансплантация "}
